I. SPLOŠNA DOLOČBA
1. člen
(vsebina pravilnika)
S tem pravilnikom se ureja razpisni,
prijavni, izbirni in vpisni postopek v redno izobraževanje po javno veljavnih
izobraževalnih programih nižjega in srednjega poklicnega izobraževanja,
srednjega tehniškega in strokovnega izobraževanja, gimnazij,
poklicno-tehniškega izobraževanja ter poklicnega in maturitetnega tečaja v
javnih in zasebnih srednjih šolah, ki se financirajo iz državnega proračuna na
podlagi koncesije (v nadaljnjem besedilu: šole).
II. RAZPISNI POSTOPEK
2. člen
(razpis za vpis)
(1) Vpis v začetni letnik
izobraževalnega programa se izvede na podlagi javnega razpisa (v nadaljnjem
besedilu: razpis).
(2) Razpis za vpis vsebuje:
-      
ime in sedež šole,
-      
ime izobraževalnega programa,
-      
kraj izvajanja izobraževalnega programa,
-      
trajanje izobraževanja,
-      
število vpisnih mest,
-      
pogoje za vpis,
-      
predvidene ukrepe v primeru premajhnega ali prevelikega števila prijav,
-      
merila za izbiro kandidatov v primeru omejitve vpisa,
-      
roke in postopke za prijavo na razpis in za izvedbo vpisa,
-      
navedbo dokazil, ki jih morajo kandidati predložiti ob prijavi na razpis
in ob vpisu,
-      
druga navodila in informacije, ki so pomembne pri odločanju kandidatov
za izobraževanje.
(3) Razpis na predlog šol pripravi in
uskladi ministrstvo, pristojno za šolstvo (v nadaljnjem besedilu: ministrstvo),
ki zagotovi tudi opravljanje strokovnih in administrativno tehniških nalog v
zvezi s pripravo razpisa.
(4) Javna šola si k obsegu vpisa
pridobi soglasje ministra.
(5) Roke za izvajanje postopkov in
nalog v zvezi s pripravo in objavo razpisa za vpis ter prijavo kandidatov za
vpis in izvedbo izbirnega postopka (v nadaljnjem besedilu: rokovnik) določi
minister, pristojen za srednje šolstvo (v nadaljnjem besedilu: minister),.
(6) Rokovnik za naslednje šolsko leto, ki
se začne 1. septembra, se objavi do 15. oktobra tekočega leta.
Rokovnik za šolsko leto, ki se začne 1. marca, se objavi najkasneje 10
mesecev pred začetkom tega šolskega leta.
3. člen
(kandidati, ki sodelujejo v razpisu)
(1) Število vpisnih mest, določenih v
razpisu, velja za kandidate, državljane Republike Slovenije, Slovence brez
slovenskega državljanstva, državljane drugih držav, članic Evropske unije,
državljane držav, s katerimi ima Republika Slovenija sklenjeno mednarodno
pogodbo o izobraževanju po načelu vzajemnosti, in osebe, ki imajo pravico do
izobraževanja v skladu s predpisi o azilu, začasni zaščiti razseljenih oseb oziroma
tujcih. Drugi tujci se lahko vpišejo v izobraževalne programe, v katerih so po
vpisu kandidatov iz prejšnjega stavka še prosta vpisna mesta.
(2) V skupnem razpisnem postopku lahko
sodeluje tudi zasebna srednja šola, ki izvaja izobraževalne programe iz
1. člena tega pravilnika, če v roku, določenim z rokovnikom, ministrstvu
pošlje podatke v zvezi z razpisnim postopkom.
4. člen
(razpis učnih mest)
(1) Razpis registriranih učnih mest pri
delodajalcih vsebuje:
-      
ime izobraževalnega programa in naziv poklicne izobrazbe,
-      
število učnih mest za posamezen naziv poklicne izobrazbe,
-      
ime oziroma firmo in sedež učnega mesta delodajalca,
-      
pogoje za sklenitev učne pogodbe in
-      
druga navodila in informacije, ki so pomembne pri odločanju kandidatov
za poklicno izobraževanje.
(2) Razpis registriranih učnih mest
pripravijo pristojne zbornice in se objavi hkrati z razpisom.
5. člen
(javne objave)
(1) Ministrstvo javno objavi:
-      
rokovnik,
-      
razpis za vpis,
-      
število kandidatov, prijavljenih za vpis v posamezno šolo oziroma
izobraževalni program,
-      
seznam šol z omejitvijo vpisa in
-      
število prostih mest v šolah po koncu vpisnega postopka.
(2) Podatke iz prejšnjega odstavka
objavi ministrstvo na svoji spletni strani.
6. člen
(informiranje o vpisu)
(1) Šole organizirajo informativni dan
za kandidate pred začetkom prijavnega postopka v roku, določenim z rokovnikom.
(2) Šole seznanijo kandidate za vpis
zlasti:
-      
z možnostmi in pogoji izobraževanja,
-      
s poklici, za katere izobražujejo,
-      
z možnostmi za nadaljnje izobraževanje,
-      
s pogoji za vključitev v izobraževanje,
-      
s postopkom in merili izbire v primeru omejenega vpisa,
-      
z roki, ki so pomembni za vpisni postopek,
-      
z imenom kontaktne osebe in načinom komuniciranja z njo in
-      
z drugimi informacijami, ki so pomembne za odločanje kandidatov za
prijavo na razpis.
(3) Informativni dan organizirajo tudi
pristojne zbornice.
III. PRIJAVNI POSTOPEK
7. člen
(način prijavljanja)
(1) Kandidat za vpis se prijavi s
prijavnico, na obrazcu, ki ga določi minister.
(2) Kandidat se prijavi za vpis v en
izobraževalni program na eni šoli.
(3) Ne glede na prejšnji odstavek
kandidat, ki se namerava vzporedno izobraževati po več izobraževalnih
programih, za katere so razpisana mesta za vzporedno izobraževanje, odda
prijavo za vsak izobraževalni program posebej.
(4) Prijavo za vpis kandidat osebno
odda na šoli, na katero se prijavlja, lahko pa jo pošlje s priporočeno
pošiljko. Prijavo lahko pošlje tudi po elektronski poti, če je varno elektronsko
podpisana in podpis overjen s kvalificiranim digitalnim potrdilom.
(5) Prijavo za vpis v srednjo šolo
lahko odda tudi pooblaščeni strokovni delavec osnovne šole, na kateri se
kandidat izobražuje, če šolo za to pooblastijo starši oziroma zakoniti
zastopnik kandidata.
8. člen
(roki za prijave)
(1) Kandidat za vpis se prijavi v
prijavnem roku, ki je določen z rokovnikom.
(2) V programe nižjega in srednjega
poklicnega izobraževanja, srednjega tehniškega in strokovnega izobraževanja ter
gimnazij se v naknadnem roku, ki je določen z rokovnikom, lahko prijavi
kandidat, ki se ni prijavil v prijavnem roku iz naslednjih razlogov:
-      
če je že vpisan v srednjo šolo, pa se želi preusmeriti v drug
izobraževalni program;
-      
če je predčasno zaključil program nižjega poklicnega izobraževanja ali
-      
če se je zadnje šolsko leto izobraževal v tujini.
(3) Kandidat iz prve alinee prejšnjega
odstavka se lahko prijavi v izobraževalni program brez omejitve vpisa oziroma v
izobraževalni program, v katerem so še prosta mesta.
(4) Kandidat, ki se iz utemeljenih
razlogov ni prijavil v predpisanih rokih, se lahko prijavi po izteku teh rokov.
9. člen
(prenos prijav na drugo šolo)
(1) Kandidat lahko svojo prijavo
prenese na katerokoli drugo šolo še dvajset dni po preteku prijavnega roka.
(2) Določba prvega odstavka tega člena
ne velja za kandidata, ki se prijavi k vpisu v maturitetni oziroma poklicni
tečaj.
(3) Kandidat, ki iz utemeljenih
razlogov zamudi rok iz prvega odstavka tega člena, lahko sodeluje v izbirnem
postopku, če najkasneje dan pred začetkom izbirnega postopka prenese prijavo na
želeno šolo.
10. člen
(sprememba obsega vpisa)
(1) Če se po izteku prijavnega roka na
razpisana mesta izobraževalnega programa ni prijavilo zadostno število kandidatov
oziroma je število prijavljenih kandidatov bistveno večje, kot so kadrovske in
prostorske zmogljivosti šole, svet šole odloči o spremembi obsega vpisa ali
omejitvi vpisa.
(2) O spremembi obsega vpisa (povečanju,
zmanjšanju ali omejitvi) odloči svet šole v rokih, določenih z rokovnikom.
(3) K sklepu o spremembi obsega
oziroma omejitvi vpisa si mora šola pridobiti soglasje ministra.
(4) O spremembi obsega oziroma
omejitvi vpisa šola pisno seznani kandidate takoj po prejetem soglasju
ministra.
11. člen
(dokazila o izpolnjevanju splošnih vpisnih
pogojev)
(1) Dokazilo o izpolnjevanju splošnih
vpisnih pogojev za vpis v programe nižjega in srednjega poklicnega izobraževanja,
srednjega tehniškega in strokovnega izobraževanja ter gimnazij je zaključno
spričevalo zaključnega razreda osnovnošolskega izobraževanja.
(2) Za vpis v program nižjega
poklicnega izobraževanja sta lahko poleg dokazila iz prejšnjega odstavka tudi
spričevalo 7. ali 8. razreda osnovnošolskega izobraževanja po programu
devetletne osnovne šole oziroma 6. ali 7. razreda po programu osemletne osnovne
šole in potrdilo o izpolnjeni osnovnošolski obveznosti.
(3) Dokazilo o izpolnjevanju splošnih
pogojev za vpis v programe srednjega poklicnega izobraževanja in srednjega
tehniškega in strokovnega izobraževanja za kandidate, ki so končali program
nižjega poklicnega izobraževanja, je spričevalo o zaključnem izpitu nižjega
poklicnega izobraževanja.
(4) Dokazilo o izpolnjevanju splošnih
vpisnih pogojev za vpis v programe poklicno-tehniškega izobraževanja je spričevalo
o zaključnem izpitu srednjega poklicnega izobraževanja.
(5) Dokazila o izpolnjevanju splošnih
vpisnih pogojev za vpis v programe maturitetnega tečaja so:
-      
spričevalo o zaključnem izpitu oziroma spričevalo o poklicni maturi za
kandidata, ki je končal program srednjega poklicnega ali srednjega strokovnega
izobraževanja ali poklicno-tehniškega izobraževanja;
-      
letno spričevalo tretjega letnika gimnazije za kandidata, ki ni končal
zaključnega letnika gimnazije, in izjava, da je prekinil izobraževanje vsaj eno
šolsko leto pred prijavo;
-      
letno spričevalo zaključnega letnika programa gimnazije za kandidata, ki
se je izobraževal po zasebnemu izobraževalnemu programu gimnazije, ki je v
skladu z zakonom pridobil javno veljavnost,
-      
potrdilo o opravljenem preizkusu znanja na nivoju tretjega letnika
gimnazije za kandidata, ki nima nobenega od dokazil iz prejšnjih alinej.
(6) Dokazilo o izpolnjevanju splošnih
vpisnih pogojev za vpis v programe poklicnega tečaja je spričevalo četrtega
letnika gimnazije ali spričevalo zaključnega letnika srednjega strokovnega
izobraževanja.
(7) Dokazilo o izpolnjevanju splošnih
vpisnih pogojev, ki je izdano v tujini, kandidat predloži šoli, na katero se
prijavi k vpisu, skupaj z drugimi dokazili, ki jih v skladu s predpisi o
priznavanju v tujini pridobljene izobrazbe določi šola.
12. člen
(dokazila o izpolnjevanju posebnih vpisnih
pogojev)
(1) Dokazila o izpolnjevanju drugih
pogojev, določenih z izobraževalnim programom, so:
-      
obvestilo o opravljenem sprejemnem izpitu, ki ga izda šola, na kateri ga
je kandidat opravljal;
-      
potrdilo o psihofizični sposobnosti, ki ga izda pooblaščeni zdravnik;
-      
potrdilo o izpolnjevanju športnih pogojev, ki ga izda šola, ki izvaja
izobraževalni program Gimnazija (športni oddelek);
-      
sklenjena individualna učna pogodba, registrirana pri pristojni
zbornici;
-      
dokazilo o pridobljenih delovnih izkušnjah, ki ga izda delodajalec;
-      
potrdilo o pridobljeni nacionalni poklicni kvalifikaciji, ki ga izda
pooblaščeni izdajatelj certifikata o nacionalni poklicni kvalifikaciji.
(2) Za vpis v šolo oziroma
izobraževalni program z omejitvijo vpisa kandidat predloži tudi dokazila o
doseženem številu točk v skladu z veljavnimi merili za izbiro kandidatov ob
omejitvi vpisa.
13. člen
(potrdilo o športnih pogojih)
(1) Šola, ki izvaja izobraževalni
program Gimnazija (športni oddelek), ugotavlja izpolnjevanje športnih pogojev
za vpis v izobraževalni program Gimnazija (športni oddelek) na podlagi
razgovora s kandidatom in naslednjih dokazil:
-      
zdravniškega potrdila osebnega zdravnika ali zdravnika specialista
medicine dela in športa ali potrdila o rednem preventivnem pregledu kandidata v
zadnjem letu o psihofizičnih zmogljivostih kandidata za izobraževanje po
zadevnem izobraževalnem programu;
-      
potrdila nacionalne športne panožne zveze, da je kandidat pri njej
registriran, da tekmuje v uradnem tekmovanju te športne zveze ter da glede na
športne dosežke izpolnjuje pogoje za športni oddelek;
-      
izjave trenerja o sodelovanju s športnim koordinatorjem s podatki o
perspektivnosti mladega športnika, programu treniranja in tekmovanjih, športnih
ciljih ter njegovih najboljših rezultatih, ki jih poda društvo ali klub, in
-      
potrdila Olimpijskega komiteja Slovenije o dodelitvi in trajanju naziva,
če ga kandidat ima.
(2) Dokazila iz prejšnjega odstavka
kandidat predloži šoli v roku, določenem z rokovnikom. Kandidat lahko iz utemeljenih
razlogov predloži dokazila po izteku tega roka, vendar najkasneje osem dni pred
začetkom roka za ugotavljanje izpolnjevanja športnih pogojev, določenega z
rokovnikom oziroma razpisom. Če kandidat ne pridobi zdravniškega potrdila
osebnega zdravnika ali potrdila o rednem preventivnem pregledu v zadnjem letu,
ga šola napoti na zdravniški pregled pri zdravniku specialistu medicine dela in
športa in krije stroške tega pregleda.
(3) Šola obvesti prijavljenega
kandidata o datumu razgovora sedem dni pred začetkom le-tega.
(4) Če kandidat predloži dokazila po
izteku rokov iz drugega odstavka tega člena ali če se razgovora ne udeleži iz
utemeljenih razlogov, mu šola določi naknadni datum razgovora vendar najkasneje
pet dni pred začetkom izbirnega postopka.
(5) Izpolnjevanje športnih pogojev se
ugotavlja z besedami: »izpolnjuje športne pogoje« oziroma »ne izpolnjuje
športnih pogojev«.
(6) Potrdilo o izpolnjevanju športnih
pogojev izda šola kandidatu najkasneje osem dni pred iztekom prijavnega roka.
Če je kandidata obravnavala v naknadnem roku iz četrtega odstavka tega člena,
mu le-to izda najkasneje dva dni pred začetkom izbirnega postopka.
14. člen
(sprejemni izpiti)
(1) Kandidat opravlja preizkus posebne
nadarjenosti, veščin oziroma znanja iz klasičnih ali tujih jezikov, ki so
izbirni predmeti osnovnošolskega izobraževanja (v nadaljnjem besedilu:
sprejemni izpit), če so ti pogoj za vpis v izobraževalni program. Datum, čas in
način izvedbe sprejemnega izpita se določi z rokovnikom oziroma razpisom.
(2) Kandidat se prijavi k sprejemnemu
izpitu na šoli, ki ga izvaja, najkasneje v roku, določenem z rokovnikom.
(3) Šola obvesti prijavljene kandidate
o razporeditvi izvajanja sprejemnega izpita najkasneje deset dni pred iztekom
prijavnega roka.
(4) Sprejemni izpit se opravlja pred
začetkom prijavnega roka.
(5) Če se kandidat iz utemeljenih
razlogov ni udeležil sprejemnega izpita, mu šola zagotovi naknadno opravljanje
tega izpita najkasneje pet dni pred začetkom izbirnega postopka.
(6) Sprejemni izpit se ocenjuje opisno
z besedami: »opravil« oziroma »ni opravil«.
(7) Potrdilo o opravljanju sprejemnega
izpita, ki velja eno šolsko leto, izda šola v osmih dneh po opravljanju le-tega,
če ga je kandidat opravljal v naknadnem roku, pa najkasneje dva dni pred
začetkom izbirnega postopka.
15. člen
(roki in način predložitve dokazil)
(1) Dokazila iz prvega, drugega,
tretjega, četrtega in sedmega odstavka 11. člena in iz drugega odstavka 12. člena
tega pravilnika kandidat predloži najkasneje dan pred začetkom izbirnega
postopka.
(2) Dokazila iz petega in šestega
odstavka 11. člena ter prvega odstavka 12. člena tega pravilnika
kandidat predloži ob prijavi k vpisu. Kandidat lahko iz utemeljenih razlogov
dokazila predloži po izteku tega roka, vendar najkasneje dan pred začetkom
izbirnega postopka.
(3) Dokazila se predložijo v izvirniku ali
neoverjeni fotokopiji.
(4) Če šola že ima kandidatove podatke
v svojih evidencah oziroma si jih lahko pridobi iz drugih uradnih evidenc,
kandidatu ni treba predložiti zadevnih dokazil.
IV. IZBIRNI IN VPISNI POSTOPEK
16. člen
(splošna pravila izbirnega postopka)
(1) V izbirnem postopku sodelujejo
prijavljeni kandidati, ki izpolnjujejo vpisne pogoje, določene z zakonom in
izobraževalnim programom.
(2) V izbirnem postopku sodeluje tudi
kandidat, ki se iz utemeljenih razlogov ni mogel prijaviti oziroma ni predložil
dokazil v predpisanih rokih, če dokazila predloži en dan pred začetkom
izbirnega postopka.
(3) Število prostih vpisnih mest za
novince za 1. in 2. krog izbirnega postopka na šolah z omejitvijo vpisa se
določi tako, da se od normativnega števila vpisnih mest odšteje predvideno
število ponavljavcev.
(4) Število prostih vpisnih mest za
novince za 2. krog izbirnega postopka na šolah brez omejitve vpisa se določi
tako, da se od normativnega števila vpisnih mest odšteje število prijavljenih
kandidatov in predvideno število ponavljavcev.
17. člen
(izbirni postopek pri omejitvi vpisa)
(1) Izbirni postopek za vpis kandidatov
v programe srednjega poklicnega izobraževanja, srednjega tehniškega in
strokovnega izobraževanja in gimnazij z omejitvijo vpisa usklajuje in
zagotavlja druge materialne in strokovne pogoje za njegovo izvedbo ministrstvo.
(2) Izbira kandidatov ob omejitvi
vpisa se opravi v dveh krogih:
-      
v prvem krogu se izbere število kandidatov, ki obsega 90% od števila
prostih vpisnih mest za novince;
-      
v drugem krogu se na preostalih 10% vpisnih mest v izobraževalnih
programih z omejitvijo vpisa izbere kandidate izmed tistih, ki niso bili
izbrani v prvem krogu. Ti kandidati se lahko prijavijo tudi na vsa še prosta
vpisna mesta v izobraževalne programe, ki nimajo omejitve vpisa.
(3) Prijavljeni kandidati se uvrstijo
na izbirni seznam glede na doseženo število točk v skladu z veljavnimi merili
za izbiro ob omejitvi vpisa.
(4) Kandidat, ki sodeluje v drugem krogu,
izbere največ deset izobraževalnih programov, v katere se želi vpisati. Te
izobraževalne programe razvrsti po prednostnem vrstnem redu na posebnem
obrazcu, ki ga predloži šoli, na katero se je prijavil k vpisu.
(5) V drugem krogu se kandidate
razvršča v izobraževalne programe glede na število točk, potrebno za sprejem v
posamezen izobraževalni program, upoštevajoč prednostni vrstni red želja
kandidata. Uvrščanje poteka tako, da se vsakega kandidata uvrsti na seznam
prijavljenih v vse programe, ki jih je kandidat navedel v skladu s prejšnjim
odstavkom.
(6) Če je v prvem krogu na koncu
izbirnega seznama več kandidatov z enakim številom točk, se ne glede na prvo alineo
drugega odstavka tega člena število izbranih kandidatov zmanjša oziroma poveča
do prvega kandidata z različnim številom točk. V tem primeru se njihovo število
sorazmerno spremeni v drugem krogu ne glede na drugo alineo drugega odstavka
tega člena.
(7) Če je v drugem krogu na koncu
izbirnega seznama več kandidatov z enakim številom točk, se število izbranih
kandidatov zmanjša do prvega kandidata z različnim številom točk.
(8) Ne glede na prejšnji odstavek
lahko šola poveča število izbranih kandidatov do prvega kandidata z različnim
številom točk, če to dopuščajo kadrovske in prostorske zmogljivosti šole in s
tem soglaša ministrstvo.
18. člen
(izbira kandidatov v programih
poklicno-tehniškega izobraževanja, maturitetnega tečaja in poklicnega tečaja)
(1) Izbira kandidatov v programih
poklicno-tehniškega izobraževanja, poklicnega tečaja in maturitetnega tečaja se
opravi v enem krogu. Šola izbere kandidate, prijavljene v ta izobraževalni
program, na 100% razpisanih mest za novince v skladu z merili za izbiro.
(2) Če je na koncu izbirnega seznama
več kandidatov z enakim številom točk, se število izbranih kandidatov zmanjša
do prvega kandidata z različnim številom točk.
(3) Ne glede na prejšnji odstavek
lahko šola poveča število izbranih kandidatov do prvega kandidata z različnim
številom točk, če to dopuščajo kadrovske in prostorske zmogljivosti šole in s
tem soglaša ministrstvo.
19. člen
(kandidat s posebnimi potrebami)
Kandidat s posebnimi potrebami, ki
izpolnjuje vpisne pogoje za vpis v izobraževalni program, v katerega se je
prijavil in ima veljavno odločbo o usmeritvi v ta izobraževalni program, ne
sodeluje v izbirnem postopku iz 17. oziroma 18. člena tega pravilnika.
20. člen
(obveščanje o sprejemu)
(1) Šola pisno obvesti kandidate o
sprejemu naslednji dan po opravljenem postopku. V sklepu o sprejemu se za
kandidate, ki niso sprejeti, navedejo razlogi za nesprejem in možnost pritožbe
zoper odločitev o izbiri.
(2) Kandidat sklep o sprejemu prejme
na šoli najkasneje naslednji dan po izdaji sklepa. Če ga kandidat ne prevzame
na šoli v roku iz prejšnjega stavka, se mu ga najkasneje naslednji dan pošlje
priporočeno po pošti.
(3) Šola javno objavi število točk,
potrebnih za sprejem v izobraževalni program, po izteku prvega oziroma drugega
kroga izbirnega postopka.
21. člen
(vpis v začetni letnik)
(1) Kandidat, ki je sprejet v izobraževalni
program, je z izdajo sklepa o sprejemu tudi vpisan v ta program.
(2) Kandidat, ki po prejemu sklepa iz
prejšnjega odstavka spremeni odločitev ali iz drugih razlogov ne more obiskovati
pouka izbranega izobraževalnega programa, v treh dneh po prejemu sklepa pošlje
šoli podpisano pisno izjavo o tem. Izjavo podpiše tudi zakoniti zastopnik
mladoletnega kandidata.
(3) Na podlagi izjave iz prejšnjega
odstavka šola kandidata črta s seznama sprejetih kandidatov in uvrsti naslednjega
kandidata z izbirnega seznama glede na doseženo število točk. Uvrščenega
kandidata o tem takoj obvesti v skladu z drugim odstavkom 20. člena tega
pravilnika.
22. člen
(vpis v naslednje letnike)
(1) Dijak se vpiše v naslednje
letnike, ko izpolni vse obveznosti, določene z izobraževalnim programom oziroma
v skladu z odločitvijo pristojnega organa šole z vpisnico.
(2) Dijak odda vpisnico praviloma najkasneje
do začetka šolskega leta.
(3) Dijaku, ki se iz utemeljenih
razlogov ni mogel vpisati v rokih iz prejšnjega odstavka, šola zagotovi vpis
naknadno.
23. člen
(ponavljanje letnika)
(1) Dijak, ki ne izpolni obveznosti,
določenih kot pogoj za napredovanje v naslednji letnik, do konca šolskega leta
oziroma v predpisanih rokih, se lahko le enkrat ponovno vpiše v isti letnik
istega izobraževalnega programa oziroma lahko prestopi v drug izobraževalni
progam na isti ali drugi šoli.
(2) Dijak se ponovno vpiše v isti
letnik na način in v rokih, določenih v prejšnjem členu.
(3) Dijak lahko ponavlja letnik na
drugi šoli, če je šola, na kateri se je predhodno izobraževal, prenehala
izvajati ta izobraževalni program.
24. člen
(vpis po prekinitvi izobraževanja)
Osebi, ki je prekinila izobraževanje in se
želi ponovno izobraževati, šola določi pogoje in roke za nadaljevanje izobraževanja
glede na doseženo znanje v skladu z zakonom.
25. člen
(status dijaka)
Kandidat, ki se vpiše v izobraževalni
program po postopkih, določenih s tem pravilnikom, si v šolskem letu, v katerega
je vpisan, pridobi status dijaka in vse pravice, ki mu pripadajo v skladu z
zakonom. Ob vpisu šola izda dijaku potrdilo o vpisu oziroma dokazilo o statusu
dijaka.
V. POSTOPEK VARSTVA PRAVIC
26. člen
(odločanje o zamudi rokov)
(1) Kandidat lahko vloži prošnjo
zaradi zamude roka iz 8., 9., 13., 14., 15., 21. ali 22. člena tega
pravilnika v treh dneh po prenehanju razlogov za zamudo vendar najkasneje v 30
dneh po začetku šolskega leta oziroma izvajanja izobraževalnega programa.
Zamudo roka kandidat utemelji in o tem predloži ustrezna dokazila.
(2) O utemeljenosti razlogov za zamudo
roka odloči ravnatelj v treh dneh po vložitvi prošnje kandidata.
(3) Utemeljeni razlogi so npr:
bolezen, izjemne socialne in družinske okoliščine, izobraževanje oziroma
bivanje v tujini, naknadna sprememba statusa športnika in podobno, ki so bili
nepredvidljivi in so neposredno vplivali na zamudo roka.
(4) Če se ugotovi, da je kandidat
zamudil rok iz utemeljenih razlogov in zaradi tega ni mogel sodelovati v
izbirnem postopku oziroma ni bil sprejet, ga šola sprejme, če ima enako število
točk, kot zadnji, uvrščeni na seznamu sprejetih kandidatov.
(5) Šola sprejme kandidata iz prvega
odstavka tega člena v izobraževalni program brez omejitve vpisa, če izpolnjuje
predpisane pogoje.
27. člen
(popravljanje napak)
(1) Če kandidat meni, da so očitne
računske in druge napake v postopku prijave, izbire oziroma sprejemanja v šolo
vplivale na to, da ni bil sprejet v želeno šolo oziroma izobraževalni program,
lahko v treh dneh po seznanitvi z odločitvijo oziroma prejemom pisnega sklepa
poda predlog za odpravo napak.
(2) Šola na predlog kandidata ali
strokovnih delavcev šole v treh dneh po podanem predlogu odpravi ugotovljene
računske ali druge napake, ki so vplivale na izbiro oziroma vpis kandidata v
šolo in o tem obvesti kandidata.
(3) Če šola ne odpravi napak v skladu
s prejšnjim odstavkom, lahko kandidat v naslednjih treh dneh vloži pritožbo v
skladu z 28. členom tega pravilnika.
28. člen
(odločanje o pritožbi)
(1) Če kandidat meni, da so
nepravilnosti oziroma kršitve v postopku prijave, izbire oziroma odločanja o
sprejemu v šolo vplivale na to, da ni bil sprejet v želeno šolo oziroma
izobraževalni program, lahko v treh dneh po seznanitvi z odločitvijo oziroma
prejemu pisnega sklepa vloži pritožbo.
(2) O pritožbi odloči svet šole v desetih
dneh po vložitvi pritožbe.
(3) Če se ugotovi, da je pritožba
utemeljena in da je zaradi kršitve oziroma druge nepravilnosti v postopku
prišlo do napačne razvrstitve kandidata v izbirnem postopku oziroma da kandidat
zaradi tega ni bil sprejet v izobraževalni program oziroma šolo, se kandidata,
ki ima najmanj enako število točk kot zadnji kandidat na izbirnem seznamu,
uvrsti na seznam sprejetih.
(4) Odločitev sveta šole je dokončna.
Zoper to odločitev lahko kandidat sproži upravni spor.
29. člen
(način vložitve in seznanjanja)
(1) Prošnjo, predlog oziroma pritožbo (v
nadaljnjem besedilu: zahtevo) kandidat lahko da na zapisnik pri ravnatelju v
šoli, ki je odločala o izbiri oziroma sprejemu, ali pa jo pošlje priporočeno po
pošti.
(2) Šola izda pisni sklep o zahtevi iz
prejšnjega odstavka in ga kandidatu vroči na dokazljiv način v treh dneh po
odločitvi.
(3) Ne glede na prejšnji odstavek, če
šola popravi napako, o tem lahko obvesti kandidata le ustno, vendar to evidentira
v ustrezni šolski dokumentaciji.

Pravilnik o vpisu v srednje šole (Uradni list
RS, št. 12/06)
vsebuje naslednji končni določbi:
»VI. KONČNI DOLOČBI
30. člen
Z uveljavitvijo tega pravilnika preneha
veljati Pravilnik o vpisu v gimnazije, poklicne, srednje strokovne in tehnične
šole (Uradni list RS, št. 17/97).
31. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vpisu v srednje šole (Uradni list RS, št. 12/08) vsebuje naslednjo končno določbo:
»17. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o vpisu v
srednje šole (Uradni list RS, št. 107/12) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.