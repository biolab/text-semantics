1. člen
(vrste ukrepov)
S to uredbo se za ohranjanje kranjske čebele v letu 2006
določata naslednja ukrepa:
-       
evidentiranje lastnosti,
-       
osnovna odbira in menjava čebeljih matic kranjske čebele (Apis mellifera
carnica).
2. člen
(izrazi)
V tej uredbi uporabljeni izrazi pomenijo:
-       
evidentiranje lastnosti pomeni beleženje lastnosti čebel na panjskih
listih;
-       
osnovna odbira pomeni vrednotenje zbranih podatkov in rangiranje
čebeljih družin ter primernost za rejo;
-       
menjava čebeljih matic kranjske čebele pomeni izločanje in menjavo z
vzrejnim materialom.
3. člen
(evidentiranje lastnosti)
(1) Čebelar, ki je upravičen do podpore v skladu s to uredbo
(v nadaljnjem besedilu: upravičenec), mora evidentirati lastnosti čebel na
obrazcu Panjski list, ki je kot priloga 2 sestavni del te uredbe, in
izpolnjenega poslati čebelarskemu društvu na obrazcu Poročilo pregleda, ki je
kot priloga 3 sestavni del te uredbe. Upravičenec vlaga obrazce na čebelarsko društvo,
ki deluje v okviru priznane rejske organizacije za kranjsko čebelo (v
nadaljevanju: PRO). Čebelarsko društvo je dolžno sprejeti vsako vlogo.
Čebelarsko društvo posreduje vloge PRO.
(2) Upravičenec vloži obrazce iz prvega odstavka skupaj z
vlogo, ki jo na prednatisnjenem obrazcu (v nadaljnjem besedilu: vloga) prejme
predhodno od Ministrstva za kmetijstvo, gozdarstvo in prehrano, Sektorja za
identifikacijo in registracijo živali (v nadaljnjem besedilu: SIR). Na vlogi so
podatki o čebelarju in njegovih čebelnjakih, ki so vpisani v Centralni register
čebelnjakov.
(3) Izpolnjene obrazce iz prvega odstavka in vlogo iz drugega
odstavka tega člena mora upravičenec predložiti čebelarskemu društvu najpozneje
do 8. septembra 2006.
(4) Upravičenec je dolžan hraniti kopije obrazcev (priloga 2
in priloga 3) najmanj pet let.
4. člen
(osnovna odbira in menjava čebeljih matic)
(1) Na podlagi zbranih podatkov o lastnostih na panjskih listih
čebelar vrednoti ustreznost za rejo znotraj čebelarstva. Pri tem upošteva način
izvajanja osnovne odbire po navodilu, ki je kot priloga 1 sestavni del te
uredbe.
(2) Na panjski list čebelar vpisuje osnovne lastnosti čebelje
družine: obarvanost prvega in drugega obročka na zadku, mirnost, rojenje in
živalnost čebeljih družin.
(3) Če se v posameznem čebelarstvu pojavijo čebele z obarvanimi
hitinskimi obročki na zadku, je čebelar dolžan zamenjati matice v takih
čebeljih družinah. Podrobnejša tehnična navodila so navedena v prilogi 1.
(4) Menjava čebeljih matic se izvaja od 20. aprila do 15.
oktobra. Izvaja se predvsem iz lastne reje, sicer pa z maticami iz priznanih
vzrejališč čebeljih matic.
5. člen
(upravičenci)
(1) Upravičenci do sredstev po tej uredbi so čebelarji, ki so
vpisani v evidenco imenitkov rejnih živali za čebelnjake, ki so vpisani v
Centralni register čebelnjakov na območju Republike Slovenije, in pri katerih
stanje v čebelnjaku glede čistosti po izvedenih ukrepih iz te uredbe ustreza
predpisanim zootehniškim standardom za kranjsko čebelo.
(2) Vloge iz drugega odstavka in izpolnjene obrazce iz prvega
odstavka 3. člena te uredbe zbira in pregleda čebelarsko društvo, ki deluje v
okviru PRO. Vloge za sredstva iz prejšnjega stavka vlaga v imenu upravičencev
PRO. Agencija Republike Slovenije za kmetijske trge in razvoj podeželja (v
nadaljnjem besedilu: agencija) izda upravičencem posamezne odločbe in nakaže
sredstva neposredno na njihov transakcijski račun. Agencija pošlje podatke o
vlogah in morebitnih spremembah na SIR do 31. decembra 2006. Čebelarska
društva, ki zbirajo vloge in pregledajo panjske liste ter poročila, so upravičena
do povračila stroškov obveščanja in druge komunikacije s čebelarji, ki vlagajo
zahtevek za namene te uredbe, v višini do 1000 tolarjev/čebelarja.
(3) Čebelarska zveza Slovenije je za tiskanje in distribucijo
obrazcev, ki so v prilogi 2 in 3 k tej uredbi, upravičena do 13,7
tolarjev/obrazec oziroma največ 2.055.000 tolarjev skupaj.
6. člen
(sredstva in njihova omejitev ter vlaganje zahtevkov)
(1) Na podlagi te uredbe se upravičencu sofinancira
evidentiranje lastnosti čebel, osnovna odbira in zamenjava čebeljih matic v
višini do 1500 tolarjev na evidentirano čebeljo družino. Plačila po tej uredbi
prejmejo upravičenci po pravilu de minimis pomoči v kmetijskem in ribiškem
sektorju v skladu z Uredbo Komisije (ES) št. 1860/2004 z dne 6. oktobra 2004 o
uporabi členov 87 in 88 Pogodbe ES za de minimis pomoči v kmetijskem in
ribiškem sektorju (UL L št. 325 z dne 28. 10. 2004, str. 4). Če višina pomoči
posameznemu upravičencu presega zgornjo mejo pomoči po pravilu de minimis (3000
EUR v treh letih), se mu odobri le plačilo v višini razlike med že dodeljeno in
dovoljeno pomočjo. Če skupna sredstva, za katera so upravičenci vložili popolne
zahtevke, presežejo višino razpoložljivih sredstev na proračunski postavki 2094
– Podpora čebelarstvu oziroma presežejo višino razpoložljivih sredstev,
namenjenih pomoči de minimis v Republiki Sloveniji v obdobju 2005–2007, se
znesek vsem upravičencem do pomoči sorazmerno zniža. Upravičenost do sredstev, za
katere vlaga zahtevek čebelarsko društvo in Čebelarska zveza Slovenije iz
drugega in tretjega odstavka prejšnjega člena ni vključena v pravilo de
minimis.
(2) Sredstva se ne dodelijo upravičencu, ki je za namene, kakršne
določa ta uredba, že prejel javna sredstva Republike Slovenije ali sredstva
Evropske unije. To ne velja za Uredbo o podpori evidentiranju lastnosti,
osnovni odbiri in menjavi čebeljih matic kranjske čebele v letih 2005–2009 za leto
2005 (Uradni list RS, št. 57/05 in 93/05).
(3) Vlagatelj iz drugega odstavka 5. člena te uredbe vloži vloge
na agencijo najpozneje do 15. oktobra 2006. Vloga mora vsebovati tudi potrdilo
PRO o izvedenem ukrepu. Vlogi morajo biti priloženi podatki o računu
upravičenca:
-       
naziv banke ali hranilnice, pri kateri ima odprt transakcijski račun,
-       
poslovna enota banke ali hranilnice, pri kateri ima odprt transakcijski
račun,
-       
številka transakcijskega računa upravičenca,
-       
fotokopija veljavne bančne kartice (obe strani kartice) ali potrdila o
odprtju transakcijskega računa.
(4) Čebelarska zveza Slovenije in čebelarska društva vlagajo
zahtevek v roku iz prejšnjega odstavka na obrazcu iz priloge 4, ki je sestavni
del te uredbe. Čebelarska zveza Slovenije mora zahtevku priložiti dokazila o
številu natisnjenih in distribuiranih obrazcev in ceni, čebelarska društva pa
podatek o številu upravičencev, za katere so prejeli in pregledali vloge.
7. člen
(vloga PRO in čebelarske svetovalne službe)
(1) PRO in čebelarska svetovalna služba pri Čebelarski zvezi
Slovenije upravičencem zagotavljata usposabljanje in pomoč za uspešno in enotno
izvajanje ukrepov iz te uredbe.
(2) PRO ima za namen pomoči čebelarjem v primeru zavrnjenih
vlog s strani agencije pravico do podatkov iz teh vlog.
(3) PRO izda enotna navodila za čebelarska društva, ki
sprejemajo vloge. Ta navodila vsebujejo zlasti pojasnila o obravnavanju vlog.
8. člen
(notranji nadzor)
(1) Nadzor nad izvajanjem ukrepov in ugotavljanje doseganja ciljev
iz te uredbe se izvaja v avgustu, septembru in oktobru. Potek osnovne odbire
nadzorujejo čebelarski pregledniki, ki delujejo v okviru druge priznane
organizacije. PRO mora čebelarskim preglednikom omogočiti dostop do vseh vlog
in obrazcev.
(2) Čebelarski preglednik preverja vpisovanje lastnosti čebel
v panjski list in ustreznost zapisa s stanjem čebel na stojišču. Poleg tega na
terenu preverja zamenjavo matic in dosežene rezultate. O rezultatih poroča PRO
in Ministrstvu za kmetijstvo, gozdarstvo in prehrano. Poročilo mora vsebovati zlasti
podatke o čebelarjih oziroma čebelnjakih, ki ne izpolnjujejo pogojev za
pridobitev sredstev iz prvega odstavka 5. člena te uredbe.
(3) Čebelarski pregledniki so dolžni vsako leto pregledati 10
odstotkov čebelarstev na celotnem območju Republike Slovenije. Na območjih
križanja kranjske čebele z drugo pasmo glede na predpis o zootehniških
standardih za plemensko kranjsko čebelo je ta delež 20-odstoten.
9. člen
(začetek veljavnosti)
Ta uredba začne veljati osmi dan po objavi v Uradnem listu
Republike Slovenije.
Šifra: 00715-15/2006/6
Ljubljana, dne 11. maja 2006
EVA 2006-2311-0088
Vlada Republike Slovenije
Janez Janša l.r.
Predsednik

Priloga
1: Navodilo za evidentiranje, osnovno odbiro in menjavo matic
Priloga
2: Panjski list
Priloga
3: Poročilo pregleda
Priloga
4: Zahtevek za povračilo stroškov za ukrep: podpora evidentiranju, osnovni
odbiri in menjavi čebeljih matic kranjske čebele v letu 2006