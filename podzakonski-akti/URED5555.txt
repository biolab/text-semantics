I. SPLOŠNE DOLOČBE
1. člen
(vsebina)
(1) S to uredbo se urejajo oblike, vrste in način podpore z
vojaškimi in drugimi obrambnimi zmogljivostmi dejavnosti državnih organov,
sodelovanje s samoupravnimi lokalnimi skupnostmi, nevladnimi in drugimi
organizacijami ter sodelovanje v dogodkih in dejavnostih, ki predstavljajo
uresničevanje nacionalnovarnostnih, zlasti obrambnih, interesov ter interesov
Slovenske vojske in prispevajo h krepitvi domoljubja, ohranjanju vojaških
tradicij ter promociji in krepitvi zaupanja v Slovensko vojsko. 
(2) Ta uredba ne ureja virov in aktivnosti, ki podpirajo
odnose med poveljniki in civilnimi ter vojaškimi organi oblasti in civilnim
prebivalstvom oziroma civilno-vojaškega sodelovanja v območju, kjer delujejo
ali bodo delovale enote Slovenske vojske med delovanjem v mednarodnih
operacijah in misijah pri izvrševanju obveznosti države, prevzetih v
mednarodnih organizacijah ali z mednarodnimi pogodbami. 
(3) Ta uredba ne vpliva na sodelovanje Slovenske vojske in
Ministrstva za obrambo (v nadaljnjem besedilu: ministrstvo) z drugimi državnimi
ali lokalnimi organi oziroma izvajalci na področju varstva pred naravnimi in
drugimi nesrečami, zdravstva, prometa oziroma drugih dejavnosti, ki je urejeno
s posebnimi predpisi oziroma sodelovanje Slovenske vojske na slovesnostih in
drugih aktivnostih, ki je urejeno s Pravili službe v Slovenski vojski (Uradni
list RS, št. 84/09) ter protokolarnimi pravili. Ta uredba ne spreminja nalog
Slovenske vojske, določenih z načrti v skladu z Zakonom o obrambi, ki jih
izvaja skupaj z drugimi državnimi organi pri zagotavljanju obrambe oziroma
varnosti države ter pri izvajanju lastne dejavnosti ministrstva, urejene s
posebnimi predpisi.
2. člen
(načela sodelovanja)
(1) Slovensko vojsko in vojaške zmogljivosti po tej uredbi je
možno uporabiti le v skladu z načeli vojaške organizacije, njeno opremljenostjo
in namembnostjo zmogljivosti. Pripadniki Slovenske vojske opravljajo naloge po
tej uredbi praviloma v uniformah. 
(2) Slovenske vojske, vojaških in drugih obrambnih
zmogljivosti se ne sme uporabiti za politično ali strankarsko dejavnost oziroma
za aktivnost, ki je politične oziroma strankarske narave in namenjena
uresničevanju političnih interesov. 
(3) Prepovedana je vsaka oblika uporabe Slovenske vojske,
vojaških ali drugih obrambnih zmogljivosti, ki bi komurkoli omogočila
neupravičeno obogatitev oziroma neupravičeno pridobitev materialnih, finančnih
ali drugih koristi.
II. VRSTE IN OBLIKE PODPORE TER SODELOVANJA
3. člen
(podpora državnim organom)
(1) Podpora državnim organom obsega sodelovanje ali pomoč
Slovenske vojske, vojaških oziroma drugih obrambnih zmogljivosti ministrstva
pri organizaciji ali izvedbi pomembnih mednarodnih in drugih dogodkov, ki so z
vidika nacionalne varnosti državnega pomena in ki jih organizirajo posamezni
državni organi. Vojaške in druge obrambne zmogljivosti se pri tem uporabijo, če
se na ta način doseže z vidika države racionalne in učinkovite rešitve in
obenem upošteva širše nacionalne, obrambne, varnostne oziroma vojaške interese.
(2) Podpora državnim organom obsega tudi sodelovanje
Slovenske vojske oziroma uporabo vojaških ali drugih obrambnih zmogljivosti pri
izvedbi posebej zahtevnih nalog, ki jih izvede določen državni organ in jih
brez pomoči Slovenske vojske oziroma ministrstva ni mogoče izvesti v potrebnem
obsegu, v določenem času ali na določenem kraju. Podporo ali sodelovanje
Slovenske vojske, vojaških in drugih zmogljivosti po tem odstavku, se lahko z
odločitvijo Vlade Republike Slovenije (v nadaljnjem besedilu: vlada) zagotavlja
tudi za določene medresorske programe, ki so javnega pomena in ki prispevajo k
uresničevanju smotrov iz prejšnjega odstavka. 
(3) Ministrstvo ali Slovenska vojska lahko omogoči enkratno
ali občasno uporabo infrastrukturnih, nastanitvenih, športnih in drugih
vojaških objektov za dejavnosti drugega državnega organa oziroma v dogovoru s
pristojnim ministrstvom, za potrebe določenega javnega zavoda ali druge
organizacije, ki opravlja dejavnost javnega pomena, pri čemer pa se morajo
upoštevati merila za uporabo vojaških objektov, določena s Pravili službe v
Slovenski vojski. Podpora po tem odstavku lahko obsega tudi druge oblike pomoči
oziroma sodelovanja z obrambnimi zmogljivostmi. 
(4) O podpori državnim organom iz tega člena odloča vlada, če
gre za sodelovanje pri izvedbi dogodka, ki je državnega pomena ali, če pri
njegovi izvedbi sodeluje več ministrstev oziroma minister, pristojen za obrambo
(v nadaljnjem besedilu: minister), na predlog predstojnika drugega državnega
organa, če gre za pomoč temu državnemu organu. Obseg in način podpore ter
pokrivanja stroškov po tem členu se uredi s sklepom vlade oziroma ustreznim
dogovorom, ki ga sklene minister oziroma oseba, ki jo pooblasti. Če podpora
državnim organom obsega tudi koriščenje storitev ministrstva oziroma Slovenske
vojske, ki spadajo v lastno dejavnost ministrstva, se pri pokrivanju stroškov
teh storitev upoštevajo predpisi in akti, ki urejajo lastno dejavnost
ministrstva, če s sklepom vlade ali ministra ni odločeno drugače.
4. člen
(sodelovanje s samoupravnimi lokalnimi skupnostmi)
(1) Ministrstvo oziroma Slovenska vojska lahko sodeluje z
vojaškimi ali obrambnimi zmogljivostmi s samoupravno lokalno skupnostjo,
praviloma na območju katere so objekti posebnega pomena za obrambo države ali
nastanjene vojaške enote in poveljstva oziroma se opravljajo intenzivne vojaške
ali druge obrambne aktivnosti, pri organizaciji praznovanj, slovesnosti,
športnih, dobrodelnih ali drugih javnih dogodkov, ki so lokalnega pomena in
katerih namen ni pridobivanje dohodka. Prednostno se podpirajo prireditve in
drugi dogodki, s katerimi se ohranja spomin na dejanja, povezana z nacionalno
samobitnostjo, obrambo nacionalnega ozemlja ali samostojnosti, spodbuja ali
razvija domoljubje, domovinska zavest, vojaške tradicije in druge vrednote, ki
so povezane z nacionalnovarnostnimi interesi oziroma poslanstvi Slovenske
vojske. 
(2) Načelnik Generalštaba Slovenske vojske v skladu z
usmeritvami ministra podrobneje uredi sodelovanje Slovenske vojske in uporabo
vojaških zmogljivosti iz prejšnjega odstavka.
5. člen
(sodelovanje s samoupravnimi lokalnimi skupnostmi na
področju infrastrukture in javnih služb)
(1) Ministrstvo se lahko s samoupravno lokalno skupnostjo, na
območju katere se izvajajo stalne intenzivne vojaške dejavnosti, kot so
vadišča, strelišča, letališča in druge, ki omejevalno vplivajo na življenje in
delo na območju takšnih dejavnosti ter samoupravne lokalne skupnosti, dogovori,
da sodeluje pri vzdrževanju lokalne infrastrukture sorazmerno s povečano
obremenitvijo te infrastrukture, ki jo povzroča vojaška dejavnost. Izjemoma se
lahko dogovori tudi sodelovanje pri gradnji namenskih javnih objektov,
opremljanju gasilske ali druge javne lokalne službe in dejavnosti, ki
zagotavljajo ustrezno, varno in kar najmanj moteče izvajanje vojaških
dejavnosti za okolje v samoupravni lokalni skupnosti, na območju katere se
izvajajo stalne intenzivne vojaške aktivnosti. 
(2) Vlada potrjuje programe sodelovanja ministrstva s
samoupravnimi lokalnimi skupnostmi iz prejšnjega odstavka, če programi obsegajo
tudi investicijska vlaganja, sicer pa jih sprejme minister. Pri pripravi
programa sodelovanja mora ministrstvo zagotoviti upoštevanje načela
vzajemnosti, obojestranske koristi oziroma enakopraven položaj ministrstva s
samoupravno lokalno skupnostjo. Programi sodelovanja s samoupravnimi lokalnimi
skupnostmi iz prejšnjega odstavka se praviloma dogovorijo za obdobje več let. 
(3) Če obsega sodelovanje s samoupravno lokalno skupnostjo iz
prejšnjega oziroma tega člena tudi koriščenje storitev v vojaških objektih in
drugih storitev, ki spadajo v lastno dejavnost ministrstva, se pri pokrivanju
stroškov teh storitev praviloma upoštevajo predpisi in akti, ki urejajo lastno
dejavnost v ministrstvu.
6. člen
(sodelovanje na področju usposabljanja)
(1) Ministrstvo na predlog Generalštaba Slovenske vojske
lahko sklene pogodbe z ustreznimi izobraževalnimi ustanovami, študentsko ali
drugo organizacijo in na tej podlagi organizira različne oblike neobveznega
usposabljanja državljank in državljanov za vojaško obrambo države na podlagi
prostovoljne odločitve udeležencev z namenom, da širi splošna vojaška znanja,
spodbuja prostovoljno služenje vojaškega roka oziroma vključevanje v pogodbeno
ali stalno sestavo Slovenske vojske. 
(2) Udeleženci usposabljanja iz prejšnjega odstavka morajo
biti posebej zavarovani za primer smrti, trajne izgube splošne delovne
zmožnosti in prehodne nezmožnosti za delo v času usposabljanja v breme
organizatorja usposabljanja, če s programom usposabljanja ni določeno drugače.
Zagotovljena jim mora biti tudi potrebna zdravstvena oskrba. Udeleženci med
usposabljanjem ravnajo v skladu s predpisi o vojaški službi. Ministrstvo na
predlog Generalštaba Slovenske vojske poleg programa usposabljanja lahko določi
tudi splošne zdravstvene in druge pogoje, ki jih morajo izpolnjevati
udeleženci, da se lahko vključijo v usposabljanja po tem členu.
7. člen
(sodelovanje z nevladnimi organizacijami, ki delujejo v
javnem interesu na področju obrambe)
(1) Ministrstvo ali Slovenska vojska sodeluje z nevladnimi
organizacijami, ki delujejo v javnem interesu na področju obrambe, kot so: 
-       
Zveza slovenskih častnikov in določene območne organizacije; 
-       
Združenje Euroatlantski svet Slovenije; 
-       
zveze veteranskih in domoljubnih organizacij oziroma njihove določene
območne organizacije; 
-       
zveza društev generala Maistra in določena društva generala Maistra; 
-       
organizacija upokojencev ministrstva; 
-       
Društvo upokojencev Ministrstva za obrambo; 
-       
druge organizacije, ki opravljajo dejavnost povezano z nacionalno
varnostjo in obrambo države ter delujejo v javnem interesu. 
(2) Delovanje v javnem interesu na področju obrambe za
določene območne organizacije ali društva iz prejšnjega odstavka ugotavlja
ministrstvo v skladu s predpisi o društvih in o obrambi. Delovanje v javnem
interesu na področju obrambe se lahko ugotovi tudi pri delovanju drugih
nevladnih organizacij ali njihovih zvez, ki niso navedene v prejšnjem odstavku.
(3) Z nevladnimi organizacijami iz prvega odstavka tega
člena, razen z Združenjem Euroatlantski svet Slovenije in Društvom upokojencev
Ministrstva za obrambo, Generalštab Slovenske vojske sklene neposredne pogodbe
o sodelovanju praviloma za več let. Z Združenjem Euroatlantski svet Slovenije
in Društvom upokojencev Ministrstva za obrambo pogodbo o večletnem sodelovanju
sklene ministrstvo. S pogodbami se določijo skupne aktivnosti, naloge in
delovanje, vključno z uresničevanjem celostne skrbi v Slovenski vojski. Pri tem
se upošteva načelo recipročnosti, načrte razvoja in delovanja Slovenske vojske
ter uresničevanje vojaških, obrambnih, nacionalno varnostnih oziroma drugih
interesov, ki jih uresničuje Slovenska vojska.
8. člen
(sodelovanje s športnimi organizacijami)
(1) Za uveljavljanje športnih panog, ki so vključene v
program mednarodnih vojaških športnih iger, na katerih sodeluje Slovenska
vojska, ter športnih panog, ki so vključene v redno usposabljanje Slovenske
vojske, Slovenska vojska sodeluje s športnimi organizacijami ali njihovimi
zvezami, ki delujejo v javnem interesu na področju športa, in sicer: 
-       
v prednostnih športnih panogah kot so strelstvo, borilni športi,
biatlon, padalstvo, alpinizem, športno plezanje, orientacijski tek in vojaški
peteroboj; 
-       
v drugih športnih panogah kot so atletika, plavanje, triatlon, kolesarstvo,
smučarski tek, alpsko smučanje in jadranje. 
(2) Generalštab Slovenske vojske lahko sklene s športnimi
organizacijami iz prejšnjega odstavka pogodbe o sodelovanju, s katerimi se
opredeli zlasti medsebojna pomoč pri vadbi ali treningih, sodelovanje trenerjev
in inštruktorjev, morebitna skupna uporaba športnih objektov, vadišč in drugih
objektov ter opreme ob upoštevanju potreb, ki jih imajo vojaške enote in
poveljstva. S pogodbami se lahko določijo tudi medsebojne obveznosti pri
športni dejavnosti vrhunskih športnikov in trenerjev, zaposlenih v Slovenski
vojski, ki niso urejene s predpisi o zaposlovanju vrhunskih športnikov in
trenerjev.
9. člen
(sodelovanje z drugimi nevladnimi organizacijami, ki
delujejo v javnem interesu)
(1) Slovenska vojska lahko sodeluje ne glede na 7. in
prejšnji člen te uredbe tudi z Letalsko zvezo Slovenije in določenimi
aeroklubi, Planinsko zvezo Slovenije, Rdečim križem Slovenije in drugimi
nevladnimi organizacijami, ki delujejo v javnem interesu v določeni dejavnosti,
ki je neposrednega pomena tudi za delovanje Slovenske vojske. Medsebojno
sodelovanje se uredi s pogodbami, ki jih sklene Generalštab Slovenske vojske
oziroma drugo poveljstvo, ki ga pooblasti. V pogodbah morajo biti določene
medsebojne obveznosti in upoštevano načelo recipročnosti oziroma skupni
interesi, ki temeljijo na načrtih razvoja in delovanja Slovenske vojske. 
(2) Pogodbe o sodelovanju lahko sklene Slovenska vojska ne
glede na prejšnji odstavek tudi z gasilskimi organizacijami, na območju katerih
je posamezna vojašnica ali drugi objekti, posebnega pomena za obrambo države
(strelišča, letališča in podobno), za zagotavljanje potrebne požarne varnosti
teh objektov oziroma opravljanje požarne straže in drugih gasilskih nalog v
času vojaških dejavnosti. 
(3) Načelnik Generalštaba Slovenske vojske v skladu z
usmeritvami ministra določi po potrebi podrobnejša merila in kriterije za
sodelovanje Slovenske vojske in sklepanje pogodb z nevladnimi organizacijami iz
prejšnjega in tega člena.
10. člen
(pomoč pri izvedbi velikih mednarodnih športnih prireditev)
(1) Ministrstvo in Slovenska vojska lahko izjemoma sodelujeta
z vojaškimi ali drugimi obrambnimi zmogljivostmi pri organizaciji in izvedbi
velikih mednarodnih športnih prireditev, določenih s predpisi o športu, če se na
ta način krepi ugled države oziroma zaupanje v Slovensko vojsko, ni pa mogoče
ali smotrno nalog, ki naj bi jih izvedli z vojaškimi ali obrambnimi
zmogljivostmi, opraviti z drugimi izvajalci. O sodelovanju odloči minister na
prošnjo organizatorja velike mednarodne športne prireditve oziroma vlada na
predlog ministra. 
(2) O sodelovanju pri organizaciji in izvedbi velike
mednarodne športne prireditve ministrstvo z organizatorjem sklene pogodbo, s
katero se določijo medsebojne obveznosti, vključno z obveznostjo organizatorja,
da izvede dogovorjene aktivnosti, povezane s promocijo Slovenske vojske. Če je
prireditev organizirana s pridobitnim namenom, mora organizator pokriti stroške
storitev, ki se opravijo z vojaškimi ali drugimi obrambnimi zmogljivostmi, po
predpisih, ki urejajo lastno dejavnost ministrstva.
11. člen
(vsebina pogodb o uporabi Slovenske vojske, vojaških in
drugih obrambnih zmogljivosti)
(1) Pri vseh vrstah in oblikah uporabe Slovenske vojske,
vojaških ali drugih obrambnih zmogljivosti oziroma sodelovanju s samoupravnimi
lokalnimi skupnostmi in nevladnimi organizacijami morajo biti praviloma
sklenjene pogodbe, s katerimi se uredijo medsebojne obveznosti. Če gre za
večletne ali letne pogodbe, mora biti sestavni del pogodbe tudi načrt nalog in aktivnosti
v posameznem letu. Za vsako pogodbo mora biti določen skrbnik pogodbe, ki je
odgovoren za izvajanje pogodbe v skladu s prepisi in pogodbenimi obveznostmi,
pripravo letnega načrta in letnega poročila o izvajanju pogodbe. 
(2) Pri pogodbah, ki so sklenjene v skladu s 5., 7., 8. in 9.
členom te uredbe, morajo izvajalci predložiti ministrstvu ali Generalštabu
Slovenske vojske oziroma v pogodbi določenem poveljstvu predloge letnih načrtov
za izvajanje pogodb najkasneje v oktobru za prihodnje leto, letna poročila o
izvrševanju pogodb pa do konca januarja za preteklo leto. Izvajanje pogodbe v
tekočem letu se praviloma ne more začeti, če izvajalec ni predložil poročila o
izvajanju pogodbe v preteklem letu.
12. člen
(nadzor)
Nadzor nad uporabo vojaških in drugih obrambnih zmogljivosti
po tej uredbi izvršuje Inšpektorat Republike Slovenije za obrambo.
III. PREHODNA IN KONČNA ODLOČBA
13. člen
(uskladitev pogodb)
Pogodbe o sodelovanju Slovenske vojske, vojaških ali drugih
obrambnih zmogljivosti s samoupravnimi lokalnimi skupnostmi in nevladnimi
organizacijami, sklenjene pred uveljavitvijo te uredbe, je s to uredbo treba
uskladiti najkasneje do konca leta 2011.
14. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00718-3/2011
Ljubljana, dne 14. aprila 2011
EVA 2010-1911-0018
Vlada Republike Slovenije
mag. Mitja Gaspari l.r. 
Minister