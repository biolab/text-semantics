1. člen
(Namen in področje uporabe smernic)
(1) Evropski bančni organ (v nadaljevanju: EBA) je na podlagi
prvega odstavka 16. člena Uredbe (EU) št. 1093/2010 Evropskega parlamenta in
Sveta z dne 24. novembra 2010 o ustanovitvi Evropskega nadzornega organa
(Evropski bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010, str. 12; v
nadaljevanju Uredba (EU) št. 1093/2010) dne 19. julija 2016 objavil Smernice o
podajanju informacij v obliki povzetka ali zbirni obliki za namene člena 84(3)
Direktive 2014/59/EU (v nadaljevanju: smernice), ki so objavljene na njegovi
spletni strani.
(2) Smernice iz prvega odstavka tega člena opredeljujejo
način podajanja informacij v obliki povzetka ali zbirni obliki za namene
tretjega odstavka 84. člena Direktive 2014/59/EU v skladu z nalogo, dodeljeno
organu EBA v sedmem odstavku 84. člena navedene direktive. Smernice se
uporabljajo za razkritje zaupnih informacij v obliki povzetka ali zbirni obliki
za namene tretjega odstavka 84. člena Direktive 2014/59/EU s strani oseb iz
prvega odstavka 84. člena navedene direktive.
(3) Smernice se uporabljajo za:
1.     
pristojne organe iz točke (i) drugega odstavka 4. člena Uredbe (EU) št.
1093/2010,
2.     
organe za reševanje iz točke (iv) drugega odstavka 4. člena Uredbe (EU)
št. 1093/2010, ter
3.     
finančne institucije iz prvega odstavka 4. člena Uredbe (EU) št.
1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic in
vseh njenih bodočih sprememb, če ne bo Banka Slovenije za posamezno spremembo
smernic odločila drugače za:
1.     
Banke in hranilnice, ki so v skladu z ZBan-3 pridobile dovoljenje za
opravljanje bančnih storitev v Republiki Sloveniji (v nadaljevanju banke),
2.     
Banko Slovenije, kadar v skladu z ZBan-3 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka,
ter
3.     
Banko Slovenije, kadar v skladu z ZRPPB-1 izvaja naloge in pristojnosti
organa za reševanje.
(2) Banke iz 1. točke prvega odstavka tega člena v celoti
upoštevajo določbe smernic v delu, v katerem so naslovljene na banke.
(3) Banka Slovenije bo pri opravljanju nalog in pristojnosti
nadzora v skladu z ZBan-3 in Uredbo (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012, v celoti
upoštevala določbe smernic v delu, v katerem se nanašajo na izvajanje nalog in
pooblastil pristojnega organa.
(4) Banka Slovenije bo pri opravljanju nalog in pristojnosti
organa za reševanje v skladu z ZRPPB-1, v celoti upoštevala določbe smernic v
delu, v katerem se nanašajo na izvajanje nalog in pooblastil organa za
reševanje.
3. člen
(Razveljavitev predpisov)
Z dnem uveljavitve tega sklepa preneha veljati Sklep o
uporabi Smernic o podajanju informacij v obliki povzetka ali zbirni obliki za
namene člena 84(3) Direktive 2014/59/EU (Uradni list RS, št. 60/16 in 92/21 –
ZRPPB-1).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 2. novembra
2021
Boštjan Vasle
predsednik
Sveta Banke Slovenije