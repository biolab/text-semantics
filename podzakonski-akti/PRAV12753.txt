I. SPLOŠNA DOLOČBA
1. člen
Ta pravilnik določa vsebino in način dela medarhivskih
delovnih skupin, ustanovljenih za posamezna področja arhivske dejavnosti (v
nadaljnjem besedilu: medarhivske delovne skupine).
II. MEDARHIVSKE DELOVNE SKUPINE
2. člen
Medarhivske delovne skupine so namenjene obravnavi strokovnih
vprašanj na posameznih področjih arhivskega strokovnega dela z namenom
usklajenega delovanja arhivske javne službe.
3. člen
Medarhivske delovne skupine se ustanovijo predvsem za
naslednja področja:
-       
uprava,
-       
pravosodje,
-       
zdravstvo in socialno varstvo,
-       
kultura in znanost,
-       
vzgoja in izobraževanje,
-       
gospodarstvo,
-       
arhivsko strokovno izrazje.
4. člen
(1) Medarhivske delovne skupine ustanovi minister,
pristojen za arhive, in vanje imenuje strokovnjake (arhiviste) iz arhivov, ki
izvajajo javno arhivsko službo.
(2) Posamezna delovna skupina šteje najmanj sedem
članov, in sicer tako, da vsak član predstavlja enega izmed javnih arhivov.
(3) Člani posamezne medarhivske delovne skupine so lahko
arhivisti, ki so pristojni za ustrezno področje arhivske dejavnosti in se
aktivno raziskovalno ukvarjajo z zadevnimi strokovnimi vprašanji. Posameznik je
lahko hkrati član več delovnih skupin. Članstvo v medarhivski delovni skupini
časovno ni omejeno.
(4) Vsaka medarhivska delovna skupina ima vodjo, ki ga
izmed sebe izvolijo člani posamezne medarhivske delovne skupine.
5. člen
Za usklajevanje dela medarhivskih delovnih skupin minister,
pristojen za arhive, na predlog Sveta direktorjev, imenuje koordinatorja.
6. člen
Koordinator medarhivskih delovnih skupin izvaja naslednje
naloge:
-       
najpozneje do konca meseca februarja za preteklo leto sestavi skupno
poročilo o delu medarhivskih delovnih skupin in ga pošlje ministru, pristojnemu
za arhive, Svetu direktorjev ter javnim arhivom;
-       
najmanj enkrat letno skliče člane oziroma vodje medarhivskih delovnih
skupin zaradi poenotenja dela medarhivskih delovnih skupin.
7. člen
(1) Medarhivske delovne skupine delujejo pri Arhivu
Republike Slovenije.
(2) Način poslovanja medarhivskih delovnih skupin ureja
poslovnik, ki ga sprejme posamezna medarhivska delovna skupina z večino glasov
vseh svojih članov.
8. člen
Medarhivske delovne skupine izvajajo naslednje naloge:
-       
obravnavajo strokovna vprašanja s področja pridobivanja, vrednotenja in
strokovne obdelave ter uporabe arhivskega gradiva,
-       
usklajujejo pisna strokovna navodila za odbiranje arhivskega gradiva iz
dokumentarnega gradiva,
-       
spodbujajo, usmerjajo in usklajujejo opravljanje raziskovalnih nalog na
področju arhivistike, zgodovine, prava in drugih ved, povezanih z arhivskim
gradivom, ter pripravljajo publikacije s področja arhivistike,
-       
sodelujejo pri objavljanju učnih pripomočkov, priročnikov in druge
strokovne literature za potrebe arhivov in javnopravnih oseb,
-       
dajejo predloge, pobude in mnenja organom javnih arhivov in javnopravnim
osebam – ustvarjalcem arhivskega gradiva glede arhivskih strokovnih vprašanj,
-       
dajejo predloge za vsebino, organizacijo in izpeljavo stalnega
izobraževanja na arhivskem področju,
-       
seznanjajo Svet direktorjev in Arhivski svet s problemi pri opravljanju
nalog, povezanih z varstvom arhivskega gradiva.
9. člen
(1) Medarhivske delovne skupine delujejo na rednih in
dopisnih sejah.
(2) Redne seje skliče vodja posamezne delovne skupine
najmanj dvakrat letno.
(3) Dopisne seje se skličejo v nujnih primerih, ki so
podrobneje opredeljeni v poslovniku iz 7. člena tega pravilnika. Predlog
za sklic dopisne seje lahko poda kateri koli član medarhivske delovne skupine.
(4) O poteku sej se vodi zapisnik, ki ga podpiše vodja.
(5) Seje medarhivske delovne skupine so zaprte za
javnost.
(6) Člani posamezne medarhivske delovne skupine
sprejemajo sklepe z dvotretjinsko večino glasov vseh svojih članov.
(7) Na sejah medarhivskih delovnih skupin lahko na
povabilo katerega koli člana, vendar brez pravice odločanja, sodelujejo tudi
drugi strokovnjaki, ki lahko s svojim mnenjem pripomorejo k delu posamezne
delovne skupine, če je to glede na obravnavano strokovno vprašanje smiselno.
10. člen
Vodje medarhivskih delovnih skupin so dolžni najpozneje do
konca meseca januarja za preteklo leto pripraviti poročilo o delu medarhivske
delovne skupine, ki jo vodijo, in ga poslati koordinatorju medarhivskih
delovnih skupin.
III. KONČNA DOLOČBA
11. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-11/2016/26
Ljubljana, dne 11. oktobra 2016
EVA 2016-3340-0022
Anton Peršak l.r.
Minister
za kulturo