I. SPLOŠNE DOLOČBE
1. člen
(uvodna določba)
(1) Pogodbeni stranki s to kolektivno
pogodbo avtonomno urejata medsebojne pravice, obveznosti in odgovornosti ter
pravice, obveznosti in odgovornosti delavcev in delodajalcev skladno z zakoni.
(2) Kolektivna pogodba je sestavljena
iz obligacijskega in normativnega dela, katerega sestavni del je tudi tarifna
priloga.
2. člen
(krajevna veljavnost)
Kolektivna pogodba velja za območje
Republike Slovenije.
3. člen
(stvarna veljavnost kolektivne pogodbe)
Ta kolektivna pogodba velja za delodajalce,
ki so člani GZS-ZPPPI ali ZDS – Sekcije za les in papir, ki trajno opravljajo
delo na območju Republike Slovenije in so razvrščeni v naslednje podrazrede
dejavnosti po SKD 2008:
17.110 Proizvodnja vlaknin
17.120 Proizvodnja papirja in kartona
17.210 Proizvodnja valovitega kartona in
kartonske embalaže
17.220 Proizvodnja gospodinjskih, higienskih
in toaletnih potrebščin iz papirja
17.230 Proizvodnja pisarniških potrebščin iz
papirja
17.240 Proizvodnja tapet
17.290 Proizvodnja drugih izdelkov iz papirja
in kartona.
4. člen
(pomen izrazov v tej kolektivni pogodbi)
(1) V kolektivni pogodbi uporabljen
izraz »delavec«, zapisan v moški spolni slovnični obliki, je uporabljen kot nevtralen
izraz za ženske in moške.
(2) Izraz »delodajalec« v tej
kolektivni pogodbi pomeni vse statusne oblike gospodarskih subjektov po zakonu
o gospodarskih družbah, ki zaposlujejo delavce.
(3) Izraz »splošni akt delodajalca« v
tej kolektivni pogodbi pomeni splošni akt v smislu tretjega odstavka 10. člena
Zakona o delovnih razmerjih (v nadaljevanju: ZDR-1).
(4) Izraz »organizacijska enota«
pomeni sestavni del delodajalca, ki združuje delovna opravila in delavce pri
opravljanju določenega dela delovnega procesa. Organizacijske enote lahko
določi delodajalec v aktu o organizaciji in sistemizaciji.
(5) Pri uveljavljanju pravic na
podlagi delovne dobe pri zadnjem delodajalcu se v omenjeno delovno dobo šteje
neprekinjena delovna doba:
-       
pri zadnjem delodajalcu,
-       
pri delodajalcu, ki so pravni predniki zadnjega delodajalca,
-       
za prevzete delavce pa tudi delovna doba pri delodajalcih, od katerih so
bili prevzeti.
5. člen
(osebna veljavnost)
(1) Kolektivna pogodba velja za vse
delavce, zaposlene pri delodajalcih iz 3. člena te pogodbe.
(2) Za poslovodne delavce in
prokuriste, kolektivna pogodba ne velja, če tako določa pogodba o zaposlitvi.
(3) Kolektivna pogodba se uporablja
tudi za dijake in študente na praktičnem usposabljanju, kjer je to izrecno
navedeno.
6. člen
(časovna veljavnost)
(1) Ta kolektivna pogodba je sklenjena
za nedoločen čas.
(2) Tarifna priloga je sestavni del
normativnega dela te kolektivne pogodbe.
II. PRAVICE IN OBVEZNOSTI POGODBENIH STRANK
SPLOŠNO
7. člen
(pozitivna izvedbena dolžnost)
Stranki te kolektivne pogodbe si morata z
vsemi sredstvi, ki so jima na voljo, prizadevati za pravilno izvrševanje te
kolektivne pogodbe in spoštovanje njenih določb.
8. člen
(negativna izvedbena dolžnost)
Stranki sta dolžni opustiti vsako dejanje,
ki bi nasprotovalo izvrševanju te kolektivne pogodbe.
9. člen
(sprememba ali dopolnitev kolektivne
pogodbe)
(1) Vsaka pogodbena stranka lahko
kadarkoli predlaga spremembo oziroma dopolnitev te kolektivne pogodbe.
(2) Pogodbena stranka, ki želi
spremembo oziroma dopolnitev kolektivne pogodbe, predloži drugi stranki pisni
predlog sprememb in dopolnitev z obrazložitvijo razlogov in ciljev za spremembe
s priporočenim pismom.
(3) Druga pogodbena stranka se je
dolžna do predloga pisno opredeliti v roku 30 dni od prejema predloga.
(4) Če druga stranka ne sprejme
predloga za spremembo ali dopolnitev pogodbe oziroma se do predloga ne opredeli
v 30 dneh, lahko stranka predlagateljica začne postopek pomirjanja.
10. člen
(sklenitev nove kolektivne pogodbe)
(1) Postopek za sklenitev nove
kolektivne pogodbe se začne na obrazloženo pobudo ene od pogodbenih strank.
(2) Do pisne in obrazložene pobude za
sklenitev nove kolektivne pogodbe se je druga pogodbena stranka dolžna
opredeliti v roku 30 dni od prejema pobude.
(3) V primeru, da druga pogodbena
stranka ne sprejme pobude za sklenitev nove kolektivne pogodbe, oziroma se do
pisne pobude v roku, ki ga določa prejšnji odstavek tega člena, ne opredeli, se
postopek za sklenitev nove kolektivne pogodbe ustavi.
(4) Pogajanja se lahko začnejo, ko ena
od strank predloži predlog nove kolektivne pogodbe.
11. člen
(odpoved kolektivne pogodbe)
(1) Kolektivno pogodbo lahko odpove
vsaka od strank s šestmesečnim odpovednim rokom.
(2) Po prenehanju veljavnosti te
kolektivne pogodbe se do sklenitve nove, vendar najdalj 6 mesecev, še naprej uporabljajo
določbe normativnega dela te kolektivne pogodbe.
(3) Odpoved kolektivne pogodbe mora
biti pisna.
(4) Po odpovedi te kolektivne pogodbe
lahko vsaka stranka predlaga sklenitev nove kolektivne pogodbe.
12. člen
(komisija za spremljanje izvajanja
kolektivne pogodbe)
(1) Stranki te kolektivne pogodbe
imenujeta tričlansko komisijo za spremljanje izvajanja kolektivne pogodbe (v
nadaljevanju: komisija). Vsaka pogodbena stranka imenuje enega člana,
sporazumno pa imenujeta predsednika komisije.
(2) Komisija iz prvega odstavka tega
člena se konstituira najkasneje v roku 90 dni po uveljavitvi kolektivne
pogodbe. Način dela komisije določa poslovnik, ki ga sprejme komisija.
(3) Komisija spremlja izvajanje te
kolektivne pogodbe in sprejema:
-       
priporočila delodajalcem (uporabnikom) za izvajanje določb te kolektivne
pogodbe
in
-       
priporočila strankama te kolektivne pogodbe za ureditev posameznega
vprašanja.
(4) Priporočilo delodajalcem za
izvajanje določb te kolektivne pogodbe predstavlja strokovno mnenje komisije o
načinu izvajanja določenega instituta v praksi.
(5) Priporočilo strankama je strokovni
predlog komisije za ureditev določenega vprašanja.
(6) Na podlagi lastnih ugotovitev ob
spremljanju izvajanja te kolektivne pogodbe ali na podlagi posredovanih predlogov
ali vprašanj, komisija lahko oblikuje predloge in priporočila za spremembo ali
dopolnitev te kolektivne pogodbe, ki jih posreduje pogodbenima strankama v
obravnavo.
(7) Stranki kolektivne pogodbe sta
dolžni obravnavati priporočilo komisije, naslovljeno na stranki kolektivne pogodbe,
v čim krajšem času, vendar ne kasneje kot v 30 dneh. Če ena izmed strank
priporočila ne sprejme, mora svoje stališče utemeljiti.
(8) Vsaka pogodbena stranka lahko
predlaga, da se v delo komisije pritegne tudi zunanje strokovne sodelavce,
vendar le kot konzultante.
(9) Komisija je dolžna pri svojem delu
upoštevati mednarodne delovnopravne konvencije, predpise s področja delovnih
razmerij, ustaljeno sodno prakso in namen, ki sta ga stranki hoteli doseči s
posamezno pravno normo.
13. člen
(vpliv novega zakona na veljavnost
kolektivne pogodbe)
V primeru zakonskih sprememb pravic, ki jih
ureja ta kolektivna pogodba, stranki te kolektivne pogodbe soglašata, da bosta
pričeli s pogajanji o spremembah te kolektivne pogodbe nemudoma, najkasneje pa
v treh mesecih od objave zakona v Uradnem listu Republike Slovenije.
REŠEVANJE KOLEKTIVNIH SPOROV MED STRANKAMA
KOLEKTIVNE POGODBE
14. člen
(reševanje kolektivnih sporov med
pogodbenima strankama kolektivne pogodbe)
(1) Pogodbeni stranki kolektivne
pogodbe lahko medsebojne kolektivne spore, ki izhajajo iz te kolektivne pogodbe
in jih ni bilo mogoče rešiti s pogajanji, rešujeta na miren način s pomirjanjem
in arbitražo.
(2) Za spore iz prvega odstavka tega
člena se štejeta spor o pravicah in interesni spor, ki izvirata iz te
kolektivne pogodbe.
(3) Kolikor s to kolektivno pogodbo ni
drugače urejeno, se za reševanje kolektivnih sporov uporabljajo določbe Zakona
o kolektivnih pogodbah, Zakona o arbitraži in Zakona o mediaciji v civilnih in
gospodarskih sporih.
15. člen
(postopek pomirjanja)
(1) Postopek pomirjanja se začne s
predlogom, najkasneje v roku 30 dni od nastanka spora, odkar je stranka zanj
izvedela.
(2) Predlagatelj pomirjanja v predlogu
navede vsebino spornega razmerja in imenuje dva člana v komisijo za pomirjanje.
(3) Druga stranka odgovori na predlog
in imenuje dva člana v komisijo za pomirjanje v nadaljnjih 30 dneh.
(4) Člani komisije sporazumno
imenujejo predsednika komisije kot petega člana iz vrst uglednih znanstvenih,
strokovnih oziroma javnih delavcev.
(5) V primeru, da druga stranka ne
odgovori na predlog, ne imenuje članov v komisijo za pomirjanje, če člani
komisije ne imenujejo predsednika komisije za pomirjanje ali v primeru, da
stranki kolektivne pogodbe ne sprejmeta predloga za rešitev spora komisije za
pomirjanje, se postopek ustavi.
16. člen
(arbitraža)
(1) Stranki kolektivnega delovnega
spora se lahko v primeru, da postopek pomirjanja ni uspešen, pisno dogovorita
za arbitražno reševanje spora.
(2) Arbitražni postopek se praviloma
vodi pred arbitrom posameznikom, s katerim soglašata obe stranki spora ali pred
tričlanskim arbitražnim senatom, v katerega vsaka stranka predlaga enega člana,
tretjega, ki je predsednik senata, pa imenujeta soglasno.
17. člen
(arbitražni postopek)
(1) V primeru ustavitve postopka
pomirjanja lahko katerakoli stranka sproži postopek pred arbitražo, v roku 30
dni od dneva ustavitve postopka pomirjanja.
(2) Arbitražni postopek se začne na
podlagi pisnega predloga ene od strank spora, v katerem je navedeno sporno
vprašanje ali razmerje in podan predlog za člana arbitražnega senata in
predsednika arbitraže ali soglasje glede arbitra posameznika.
(3) Nasprotna stranka se mora o
predlogu izjasniti v roku desetih delovnih dni od prejema predloga, tako, da nedvoumno
izjavi, da sprejema postopek arbitraže. Obenem nasprotna stranka sprejme
predlaganega predsednika arbitraže ali arbitra posameznika oziroma posreduje
svoj predlog. Stranki spora o predsedniku arbitražnega senata oziroma arbitru
posamezniku dosežeta soglasje v roku petih delovnih dni od sprejema izjave o
začetku arbitražnega postopka. Če tak sporazum ni dosežen, se arbitražni
postopek ustavi.
(4) Za postopek pred arbitražnim
senatom ali arbitrom posameznikom se smiselno uporabljajo določbe Zakona o
arbitraži.
(5) Odločitev arbitražnega senata
oziroma arbitra posameznika v kolektivnem delovnem sporu je dokončna in
nadomešča sporno določbo kolektivne pogodbe. Odločitev se objavi na enak način
kot ta kolektivna pogodba.
REŠEVANJE INDIVIDUALNIH DELOVNIH SPOROV Z
ARBITRAŽO IN MEDIACIJO
18. člen
(stroški postopka)
Stroške arbitraže, razen potnih stroškov
delavca in stroškov zastopanja delavca, nosi delodajalec, s tem da se stranki s
pisnim sporazumom lahko dogovorita tudi drugače.
19. člen
(sporazum o reševanju spora pred
arbitražo)
(1) Delavec in delodajalec se lahko po
poteku roka za izpolnitev obveznosti oziroma odpravo kršitev s strani delodajalca
v roku 30 dni sporazumeta, da uredita sporno razmerje z arbitražo.
(2) Arbitraža je postopek, v katerem
od obeh strank imenovan arbiter posameznik ali arbitražni senat odloči o
spornem razmerju z arbitražno odločbo, ki ima moč enakovredno sodni odločbi.
(3) Sporazum o pristojnosti
delovnopravne arbitraže za rešitev medsebojnega spora mora biti sklenjen v
pisni obliki, po nastanku spora in v samostojnem dokumentu. Arbitraža, ki bo
spor reševala, je lahko stalna arbitraža, ki deluje kot stalna institucija ali
ad hoc arbitraža, ki se oblikuje samo za konkreten spor.
(4) Sporazum o arbitražnem načinu
reševanja spora obsega določitev sestave arbitražnega senata ali določbo o
arbitru posamezniku, določa sedež arbitraže in navaja kolektivno pogodbo, iz
katere je zavezan delodajalec. Če kolektivna pogodba ne določa ali ne določa v
celoti postopka pred arbitražo, postopek opredelita stranki v sporazumu o
arbitraži.
(5) Sporazum o arbitraži lahko obsega
tudi sporazumno določitev arbitrov ali arbitra posameznika, ki bo vodil arbitražni
postopek.
(6) Postopek poteka skladno z zakonom,
ki opredeljuje delovanje arbitraže v delovnih sporih. Če se stranki sporazumeta
za postopek pred institucionalno arbitražo, se šteje, da sta s tem sprejeli
tudi postopek, ki je opredeljen s pravili te arbitraže.
20. člen
(začetek postopka pred arbitražo)
(1) Predlagatelj sproži arbitražni
postopek s pisnim predlogom, ki ga posreduje nasprotni stranki najpozneje v 30
dneh od poteka roka za izpolnitev obveznosti oziroma za odpravo kršitev s
strani delodajalca oziroma v 30 dneh od dneva vročitve odpovedi pogodbe o
zaposlitvi ali odločitve o drugih načinih prenehanja veljavnosti pogodbe o
zaposlitvi ali odločitve o disciplinski odgovornosti delavca.
(2) Če sestava arbitraže ni poimensko
določena s sporazumom o arbitraži, predlagatelj imenuje arbitra v pisnem
predlogu za začetek postopka (tožbi); druga stranka pa poimensko imenuje
arbitra v odgovoru na tožbo. Arbitra morata podati pisno soglasje k imenovanju.
(3) Tako imenovana arbitra sporazumno
imenujeta tretjega arbitra, kot predsednika arbitražnega senata izmed priznanih
delovnopravnih strokovnjakov. Ko so imenovani vsi trije arbitri, se senat
konstituira in začne z vodenjem postopka arbitraže.
(4) Stranki se lahko dogovorita, da o
njunem sporu odloči arbiter posameznik, ki ga določita sporazumno.
21. člen
(organ za imenovanje predsednika arbitraže
ali arbitra posameznika)
(1) Če stranka v 15 dneh od prejema
vloge druge stranke ne imenuje arbitra ali če se imenovana arbitra ne
sporazumeta glede imenovanja predsednika, lahko stranka predlagateljica
predlaga, da arbitra imenuje pristojno sodišče skladno z zakonom.
(2) Če se stranki ne moreta
sporazumeti o arbitru posamezniku, lahko predlagata, da ga imenuje pristojno
sodišče skladno z zakonom.
22. člen
(razlogi za izločitev arbitra)
(1) Komur je ponujeno, da bi bil
arbiter, mora razkriti vse okoliščine, ki bi lahko vzbujale utemeljen dvom o
njegovi neodvisnosti in nepristranskosti. Arbiter mora od imenovanja dalje in
kadar koli v času arbitražnega postopka strankama brez odlašanja razkriti vse
takšne okoliščine, razen če je stranke z njimi seznanil že prej.
(2) Izločitev arbitra se lahko
zahteva, če obstajajo okoliščine, ki vzbujajo utemeljen dvom o njegovi
neodvisnosti in nepristranskosti ali če arbiter nima kvalifikacij, zaradi
katerih sta ga stranki imenovali. Stranka lahko zahteva izločitev arbitra, ki ga
je imenovala ali pri imenovanju katerega je sodelovala, le iz razlogov, za
katere je izvedela po imenovanju.
23. člen
(seznam arbitrov)
(1) Na ravni kolektivne pogodbe
dejavnosti stranki kolektivne pogodbe določita Seznam arbitrov za reševanje
individualnih delovnih sporov.
(2) Seznam arbitrov lahko obsega
poljubno število arbitrov; enako število s strani delodajalcev in delojemalcev.
Seznam arbitrov se oblikuje v 60 dneh po uveljavitvi kolektivne pogodbe.
24. člen
(zahtevani pogoji)
(1) Seznam arbitrov vključuje osebe,
ki imajo visoko univerzitetna izobrazbo, so strokovno podkovane na področju
delovnega prava, imajo strokovne in življenjske izkušnje ter ustrezne
osebnostne lastnosti.
(2) Vsak kandidat, ki je uvrščen na
seznam arbitrov, mora podpisati pisno izjavo, da bo ves čas svojega delovanja v
upošteval etična načela delovanja arbitrov, ki so neodvisnost, nepristranskost
in tajnost postopkov oziroma varovanje osebnih podatkov strank.
25. člen
(vodenje postopka in odločanje)
(1) Predsednik senata sklicuje
obravnave, vodi postopek ustne obravnave, posvetovanje in glasovanje ter skrbi,
da se vsa vprašanja proučijo vsestransko in popolno. Arbitražni senat ves čas
postopka skrbi, da celoten postopek poteka neodvisno in nepristransko ter v
skladu z načelom zakonitosti. Vsaki stranki mora biti v postopku zagotovljena
možnost, da se izjavi.
(2) Arbitražni senat ves čas postopka
do odločitve o sporu spodbuja stranki, da se poravnata sami ali pred arbitražo.
(3) Arbitražni senat izda odločbo z
večino glasov svojih članov. Predsednik arbitražnega senata glasuje zadnji.
(4) O obravnavi in glasovanju se vodi
zapisnik. Zapisnik o glasovanju se zapečati in se priloži zapisniku o ustni
obravnavi.
26. člen
(rok odločanja)
Če arbitražni senat ne odloči v 90 dneh od
dneva, ko je določen, lahko delavec v nadaljnjem roku 30 dni zahteva sodno
varstvo pred pristojnim delovnim sodiščem.
27. člen
(arbitražna odločba)
(1) Odločba arbitražnega senata je med
strankama dokončna in ima naravo pravnomočne sodne odločbe.
(2) Arbitražna odločba vsebuje tudi
odločitev o stroških arbitražnega postopka.
(3) Stranki v sporu lahko arbitražno
odločbo izpodbijata pred pristojnim sodiščem iz razlogov in po postopku, ki je
določen v zakonu, ki opredeljuje delovanje arbitraž v delovnih sporih
28. člen
(subsidiarna uporaba določb zakona)
Za vsa vprašanja, ki niso posebej urejena v
tej kolektivni pogodbi, se uporabljajo pravila stalne arbitraže oziroma določbe
zakona, ki ureja delovanje arbitraž v delovnih sporih.
29. člen
(sporazum o mediaciji)
(1) Stranki se lahko v primeru
medsebojnega spora v roku 30 dni od poteka roka za izpolnitev obveznosti
oziroma odpravo zatrjevanih kršitev s strani delodajalca s pisnim sporazumom
dogovorita o reševanju spora s pomočjo mediacije.
(2) Mediacija je postopek, v katerem
stranki s pomočjo tretje nevtralne osebe oblikujeta rešitev svojega spornega
razmerja.
30. člen
(stroški postopka)
Stroške mediacije, razen potnih stroškov
delavca in stroškov zastopanja delavca, nosi delodajalec, s tem da se stranki s
pisnim sporazumem lahko dogovorita tudi drugače.
31. člen
(postopek izbire mediatorja)
V sporazumu o mediaciji lahko stranki
imenujeta enega ali dva mediatorja, ki bosta vodila postopek mediacije.
32. člen
(seznam mediatorjev)
Seznam stalnih mediatorjev določita stranki
kolektivne pogodbe sporazumno v 60 dneh po uveljavitvi kolektivne pogodbe.
33. člen
(zahtevani pogoji)
(1) Kandidati so lahko uvrščeni na
seznam stalnih mediatorjev, če imajo končano najmanj srednjo stopnjo izobrazbe,
poznavanje delovnega prava, osebne in strokovne izkušnje ter ustrezne
osebnostne lastnosti.
(2) Vsak kandidat, ki je uvrščen na
seznam mediatorjev, mora podpisati pisno izjavo, da bo ves čas svojega
delovanja v okviru centra upošteval in ravnal v skladu z načeli delovanja
mediatorja, zlasti pa nepristranskosti, neodvisnosti, tajnosti in zasebnosti
postopka.
34. člen
(postopek mediacije)
(1) Sporazum o reševanju spora z
mediacijo se sklene v pisni obliki med strankama in mediatorjem/mediatorjema.
(2) Po sklenjenem sporazumu o
mediaciji se mediator/ mediatorja dogovorita s strankama za prvi termin
srečanja. Mediator se lahko srečuje in komunicira z vsako stranko posebej ali z
obema skupaj.
(3) Mediator mora delovati neodvisno
in nepristransko ter mora zagotavljati enakopravno obravnavo strank.
(4) Mediator lahko ves čas mediacije
daje predloge za rešitev spora.
35. člen
(zaupnost podatkov)
(1) Vsi podatki, ki izvirajo iz
mediacije ali so z njo povezani, so zaupni, razen če so se stranke sporazumele
drugače.
(2) Podatke v zvezi s sporom, ki jih
mediator prejme od stranke, lahko razkrije drugi stranki mediacije, razen če mu
jih je stranka razkrila pod izrecnim pogojem, da ostanejo zaupni.
36. člen
(sporazum o rešitvi spora)
(1) V primeru uspešnega zaključka
mediacije stranki skladno s svojimi pooblastili oziroma upravičenji skleneta
zavezujoč pisni sporazum o rešitvi spora.
(2) Mediator, ki je po izobrazbi
diplomirani pravnik (7. stop­nja), lahko sodeluje pri oblikovanju besedila
sporazuma o rešitvi spora.
(3) Stranki se lahko dogovorita, da se
sporazum o rešitvi spora sestavi v obliki neposredno izvršljivega notarskega
zapisa, poravnave pred sodiščem ali arbitražne odločbe na podlagi poravnave ali
poravnave pred delovnim inšpektorjem.
37. člen
(konec mediacije)
(1) Mediacija se konča s sporazumom
strank o rešitvi spora in na druge načine, kot določa zakon.
(2) Če se mediacija konča kako drugače
kakor s sporazumom o rešitvi spora, lahko delavec v nadaljnjem roku 30 dni
zahteva sodno varstvo pred pristojnim delovnim sodiščem.
38. člen
(subsidiarna uporaba določb zakona)
Za vsa vprašanja, ki niso posebej urejena v
tej kolektivni pogodbi oziroma v pravilih centra, se uporabljajo določbe
zakona, ki ureja mediacijo v delovnih in drugih civilnih sporih.
III. NORMATIVNI DEL/PRAVICE IN OBVEZNOSTI DELAVCEV IN DELODAJALCEV
SPLOŠNO
39. člen
(minimalni standardi)
(1) Sklenjena pogodba o zaposlitvi za
vse delavce, za katere velja ta kolektivna pogodba, v dejavnosti papirne in
papirno predelovalne industrije mora upoštevati minimalne delovnopravne
standarde, kot jih določajo zakoni in ta kolektivna pogodba.
(2) Odstopanje od minimalnih
standardov je dovoljeno na podlagi pisnega sporazuma med reprezentativnim
sindikatom in delodajalcem, ob soglasju reprezentativnega sindikata dejavnosti,
ki ga pridobi sindikat podjetja, zlasti v primerih bistvenega poslabšanja
poslovanja, ki bi lahko ogrozilo obstoj delodajalca, obstoj delovnih mest ali v
podobnih utemeljenih primerih, za omejeno časovno obdobje.
40. člen
(Razvrstitev delovnih mest v tarifne
razrede)
(1) Delovna mesta se za potrebe
določitve pravic po tej pogodbi razvrščajo v tarifne razrede, glede na
zahtevano stopnjo oziroma raven izobrazbe določene v aktu o sistemizaciji
delovnih mest.
(2) Tarifni
razredi so naslednji:


TR

STOPNJA (RAVEN) IZOBRAZBE

VRSTA IZOBRAZBE


I. (enostavna dela)

nedokončana osnovnošolska obveznost 

11001 – nepopolna nižja
  stopnja osnovnošolske izobrazbe
11002 – popolna nižja
  stopnja osnovnošolske izobrazbe
11003 – nepopolna višja
  stopnja osnovnošolske izobrazbe
11099 – nepopolna
  osnovnošolska izobrazba, drugje nerazporejeno


II. (manj zahtevna dela)

osnovnošolska izobrazba 

12001 – osnovnošolska
  izobrazba
12099 – osnovnošolska
  izobrazba, drugje nerazporejeno


III. (srednje zahtevna dela)

nižja poklicna in podobna izobrazba 

13001 – nižja poklicna izobrazba
13099 – nižja poklicna in
  podobna izobrazba, drugje nerazporejeno


IV. (zahtevna dela)

srednja poklicna in podobna izobrazba 

14001 – srednja poklicna
  izobrazba
14099 – srednja poklicna in
  podobna izobrazba, drugje nerazporejeno


V. (bolj zahtevna dela)

srednja strokovna in splošna izobrazba 

15001 – srednja strokovna
  izobrazba
15002 – srednja splošna
  izobrazba
15099 – srednja strokovna
  in splošna izobrazba, drugje nerazporejeno


VI/I. (zelo zahtevna dela)

Višješolska, višja strokovna in podobna izobrazba

16101 – višja strokovna
  izobrazba
16102 – višješolska
  izobrazba (prejšnja)
16199 – višješolska, višja
  strokovna in podobna izobrazba, drugje nerazporejeno


VI/II. (visoko zahtevna dela)

Visokošolska izobrazba prve stopnje, visokošolska strokovna izobrazba
  (prejšnja) in podobna izobrazba 

16201 – specializacija po
  višješolski izobrazbi (prejšnja)
16202 – visokošolska
  strokovna izobrazba (prejšnja)
16203 – visokošolska
  strokovna izobrazba (prva bolonjska stopnja)
16204 – visokošolska
  univerzitetna izobrazba (prva bolonjska stopnja)
16299 – visokošolska
  izobrazba prve stopnje in podobna izobrazba, drugje nerazporejeno


VII. (najbolj zahtevna dela)

Visokošolska izobrazba druge stopnje in podobna izobrazba 

17001 – specializacija po
  visokošolski strokovni izobrazbi (prejšnja)
17002 – visokošolska
  univerzitetna izobrazba (prejšnja)
17003 – magistrska
  izobrazba (druga bolonjska stopnja)
17099 – visokošolska
  izobrazba druge stopnje, drugje nerazporejeno


VIII.
(izjemno pomembna, najbolj zahtevna dela)

visokošolska izobrazba tretje stopnje in podobna izobrazba
 

18101 – specializacija po
  univerzitetni izobrazbi (prejšnja)
18102 – magisterij znanosti
  (prejšnji)
18199 – magistrska
  (prejšnja) in podobna izobrazba, drugje nerazporejeno
18201 – doktorat znanosti
  (prejšnji)
18202 – doktorska izobrazba
  (tretja bolonjska stopnja)
18299 – doktorska
  znanstvena in podobna izobrazba, drugje nerazporejeno


(3) Delodajalec s splošnim aktom
razvrsti delovna mesta v tarifne razrede.
(4) Delovna mesta posameznega
tarifnega razreda se lahko v splošnem aktu posameznega delodajalca, razvrstijo
v plačilne razrede.
(5) Podlaga za razvrščanje v posamezne
plačilne razrede so zahteve po dodatnih znanjih, daljših delovnih izkušnjah,
večji odgovornosti, z delom povezanimi napori in težje delovne razmere.
41. člen
(akt o sistemizaciji)
(1) Delodajalec v aktu o
sistematizaciji določi pogoje za opravljanje dela na delovnem mestu.
(2) Opredelitev tarifnih razredov po
tej pogodbi ne posega v pristojnost delodajalca, da v aktu o sistemizaciji
delovnih mest določi spregled izobrazbe v primeru, da kandidat izpolnjuje
alternativno določene pogoje kot so na primer daljše ob delu pridobljene
izkušnje in podobno.
SKLENITEV POGODBE O ZAPOSLITVI, PRAVICE IN
OBVEZNOSTI V ČASU TRAJANJA POGODBE O ZAPOSLITVI IN PRENEHANJE POGODBE O
ZAPOSLITVI
42. člen
(predhodni preizkus)
Delodajalec lahko pred izbiro preizkusi
usposobljenost za delo posameznih prijavljenih kandidatov, pri čemer določi
ustrezen strokovni način preizkusa.
43. člen
(opravičeni razlogi, zaradi katerih
delavec ne začne delati)
Delavec, ki dela ni nastopil na dan, ki je
določen v pogodbi o zaposlitvi, je razlog za to dolžan nemudoma sporočiti,
razen če tega iz objektivnih razlogov ne more storiti.
44. člen
(sklepanje pogodbe o zaposlitvi za določen
čas)
(1) Delodajalec lahko sklene pogodbo o
zaposlitvi za določen čas poleg primerov, ki jih določa zakon, še v naslednjih
primerih:
-       
za čas uvedbe poskusnega dela, v trajanju, ki je s to kolektivno pogodbo
določen za trajanje poskusnega dela,
-       
pripravništvo,
-       
če se sklepa pogodba o zaposlitvi v prvem letu od začetka opravljanja
dejavnosti, pod pogojem, da zaposli delavca za določen čas najmanj eno leto.
(2) Delodajalec, ki zaposluje največ 5
delavcev, lahko sklepa pogodbo o zaposlitvi za določen čas izven primerov,
določenih z zakonom in to kolektivno pogodbo.
45. člen
(projektno delo)
(1) Delodajalec lahko sklene pogodbo o
zaposlitvi za določen čas v primeru izvajanja projektnega dela.
(2) Kot projektno delo se šteje delo,
ki se prične, izvaja in zaključi skladno s projektnim programom in ima svojo
samostojno finančno in organizacijsko konstrukcijo.
(3) Dogovorjeno projektno delo iz tega
člena velja samo za delodajalce, ki so člani podpisnikov.
(4) Če je delo projektno organizirano,
se pogodba o zaposlitvi za določen čas lahko sklene tudi za obdobje, daljše od
dveh let, če se pogodba o zaposlitvi sklene za ves čas trajanja projekta.
46. člen
(poskusno delo)
(1) Način spremljanja in ocenjevanja
poskusnega dela se določi v pogodbi o zaposlitvi.
(2) Pri ocenjevanju poskusnega dela
lahko delodajalec poleg strokovne usposobljenosti ocenjuje tudi primernost
kandidata za delo. Ocena mora biti izdelana na podlagi v naprej določenih
pogojev. Pri oceni primernost kandidata za delo naj se upošteva predvsem
sposobnost vzdrževanja odnos do dela in kolektiva, sposobnost ekipnega dela, če
je to pogoj za zasedbo delovnega mesta.
(3) Če je pogodba o zaposlitvi v
kateri je dogovorjeno poskusno delo, sklenjena za čas trajanja poskusnega dela
in delodajalec ob izteku poskusnega dela delavcu ne vroči ocene poskusnega
dela, se šteje, da je bila pogodba sklenjena za nedoločen čas.
47. člen
(pripravništvo)
(1) Kot pripravnik lahko sklene
pogodbo o zaposlitvi, kdor prvič začne opravljati delo, ustrezno vrsti in
stopnji svoje strokovne izobrazbe, ter z namenom, da se usposobi za samostojno
opravljanje dela v delovnem razmerju, če v okviru programa izobraževanja za
poklic ni imel praktičnega usposabljanja ali obvezne prakse v takšnem obsegu,
da bi lahko samostojno opravljal delo.
(2) Trajanje pripravništva ne sme biti
daljše od enega leta.
(3) Delodajalec mora pripravniku
določiti mentorja, ki mora imeti najmanj tri leta delovnih izkušenj v stroki,
za katero se pripravnik usposablja.
(4) Pripravništvo poteka po programu,
ki ga pripravi delodajalec in ga ob nastopu pripravništva izroči pripravniku.
Program mora vsebovati tudi način spremljanja in ocenjevanja pripravništva.
(5) Mentor je dolžan skrbeti za
izvajanje programa pripravništva, uvajati pripravnika v delo, mu dajati
strokovne nasvete, navodila in pomoč pri praktičnem delu, ter napisati mnenje o
delu pripravnika.
(6) Delodajalec imenuje tričlansko
strokovno komisijo, pri kateri pripravnik opravlja strokovni izpit. Člani
strokovne komisije morajo imeti najmanj tri leta delovnih izkušenj. Mentor je
lahko član komisije, vendar ne more biti njen predsednik.
(7) Mentor in člani komisije se lahko
imenujejo izmed delavcev, zaposlenih pri delodajalcu ali zunanjih sodelavcev.
(8) Pripravništvo se zaključi s
strokovnim izpitom, ki ga določi strokovna komisija. Pripravnik opravlja
strokovni izpit v roku, ki ga določa zakon, ki ureja delovna razmerja.
48. člen
(obveznost opravljanja drugega dela)
(1) Delavec je dolžan začasno
opravljati tudi drugo delo, ki ni predmet pogodbe o zaposlitvi, če je zanj
usposobljen in po oceni izvajalca medicine dela sposoben, v naslednjih
primerih:
1.     
zmanjšanje ali povečanje obsega dela pri delodajalcu ali v posamezni
organizacijski enoti,
2.     
nadomeščanja drugega delavca,
3.     
nenadne okvare strojev in drugih sredstev za delo na delovnem mestu,
4.     
ko delavec ne more opravljati svojega dela zaradi izvajanja ukrepov za
varnost in zdravje pri delu,
5.     
uvajanja novih tehnologij, nove organizacije dela in novih proizvodnih
programov, delovnih procesov, predlogov izboljšav in podobno,
6.     
začasnih zdravstvenih omejitev delavca, ki izhajajo iz mnenja izvajalca
medicine dela, in ko delavec svojega dela iz teh razlogov ne more opravljati,
lahko pa po oceni izvajalca medicine dela opravlja drugo delo.
(2) Delavec je dolžan začasno
opravljati drugo delo na delovnem mestu, ki je razvrščeno v enak ali višji
tarifni razred kot delovno mesto za katero ima sklenjeno pogodbo o zaposlitvi,
vendar najdlje za 75 delovnih dni v koledarskem letu.
(3) Delavec je dolžan začasno
opravljati drugo delo do en tarifni razred nižje, kot je razvrščeno delovno
mesto, za katero ima sklenjeno pogodbo o zaposlitvi, vendar najdlje v trajanju
45 delovnih dni v koledarskem letu, delavec pri malem delodajalcu pa
najdlje v trajanju 65 delovnih dni.
(4) Delavec je dolžan začasno
opravljati drugo delo na vseh delovnih mestih, ki so razvrščena do dva tarifna
razreda nižje, vendar najdlje v trajanju 10 delovnih dni v koledarskem letu.
Pri malem delodajalcu je delavec dolžan opravljati drugo delo v trajanju 10
delovnih dni na vseh delovnih mestih.
(5) Če delavec pisno soglaša, lahko
opravlja drugo delo na vseh delovnih mestih tudi za daljše obdobje, kot je navedeno
v prejšnjih točkah tega člena.
(6) Delavec je dolžan opravljati drugo
delo skupno največ 75 delovnih dni v koledarskem letu.
(7) Potrebe po opravljanju drugega
dela opredeli delodajalec in o tem pisno obvesti delavca v roku, ki ga določa
pogodba o zaposlitvi, najkasneje pa 1 dan pred datumom pričetka dela; v
izjemnih in utemeljenih primerih delodajalcev lahko odredi delo brez
predhodnega obvestila.
(8) Če mora delavec opravljati drugo
delo, ki ni predmet njegove pogodbe o zaposlitvi, mu za čas opravljanja drugega
dela pripada najmanj taka plača kakršno bi prejel, če bi opravljal delo po
svoji pogodbi o zaposlitvi oziroma plača, ki je zanj ugodnejša.
49. člen
(kriteriji za določanje presežnih delavcev
v primeru odpovedi pogodbe o zaposlitvi večjemu številu delavcev)
(1) V primeru odpovedi pogodbe o
zaposlitvi večjemu številu delavcev je delodajalec dolžan pripraviti program
razreševanja presežnih delavcev.
(2) Pri določanju presežnih delavcev
se v isto kategorijo razvrščajo delavci, ki so medsebojno zamenljivi.
(3) Kategorije presežnih delavcev se
lahko v naprej določijo na ravni delodajalca.
(4) Kriteriji in metoda uporabe
kriterijev za razreševanje presežnih delavcev se določijo vnaprej, ali v
postopku priprave programa na ravni delodajalca. Delodajalec je pri tem dolžan
pridobiti mnenje sindikata in se do njega opredeliti.
(5) Delavec je dolžan delodajalcu
priskrbeti potrdila v zvezi z izpolnjevanjem kriterijev do postavljenega
razumnega roka. Kasneje dostavljenih dokazil delodajalec pri pripravi programa
ni dolžan upoštevati.
(6) Če kriteriji niso pri delodajalcu
v soglasju s sindikatom drugače opredeljeni, se za določitev presežnih delavcev
uporabijo naslednji kriteriji z v nadaljevanju opredeljeno vsebino Če kriteriji
in metode pri delodajalcu niso določene v skladu s četrtim odstavkom tega
člena, se pri določitvi presežnih delavcev uporabijo naslednji kriteriji po tej
kolektivni pogodbi.
1.     
Delovna uspešnost
1.   Prvi kriterij je
delovna uspešnost; prednost pri ohranitvi zaposlitve imajo delavci, ki dosegajo
boljšo delovno uspešnost.
2.   Kriterij doseganja
delovne uspešnosti je mogoče uporabiti le, če so vnaprej določena posredna ali
neposredna merila za ugotavljanje delovne uspešnosti oziroma nagrajevanja in so
se uporabljala najmanj zadnjih šest mesecev pred sprejemom programa presežnih
delavcev. Delavec ima pravico do vpogleda v oceno svoje delovne uspešnosti.
3.   V primeru enakega
doseganja delovne uspešnosti ali neizpolnjevanja pogojev za ugotavljanje delovne
uspešnosti iz drugega odstavka 1. točke, se uporabi drugi kriterij za ohranitev
zaposlitve: strokovna izobrazba.
2.    Strokovna izobrazba oziroma usposobljenost za delo
1.  Pri
tem kriteriju se upošteva ustreznost strokovne izobrazbe delavca oziroma
usposobljenost za delo. V primeru enake delovne uspešnosti obdrži delovno mesto
tisti delavec, ki ima višjo izobrazbo oziroma usposobljenost.
2.  V
primeru enakega doseganja strokovne izobrazbe oziroma usposobljenosti za delo,
se uporabi tretji kriterij za ohranitev zaposlitve: delovne izkušnje.
3.    Delovne izkušnje
1.   Upoštevajo se delovne
izkušnje pri enakih ali sorodnih delih. Prednost pri ohranitvi zaposlitve imajo
delavci z daljšimi delovnimi izkušnjami pri enakih ali sorodnih delih.
2.   V primeru enakega
doseganja predhodnih kriterijev, se uporabi četrti kriterij za ohranitev
zaposlitve: delovna doba.
4.    Delovna doba
1.   Pri tem kriteriju se
upošteva dolžina delovne dobe, ki jo imajo posamezni delavci pri delodajalcu.
Prednost pri ohranitvi zaposlitve imajo delavci z daljšo delovno dobo pri
zadnjem delodajalcu.
2.   V primeru enakega
doseganja predhodnih kriterijev, se uporabi peti kriterij za ohranitev
zaposlitve: zdravstveno stanje delavca.
5.    Zdravstveno stanje delavca
1.   Pri tem kriteriju se
upošteva zdravstveno stanje delavcev, ugotovljeno na podlagi zdravstvenih
spričeval. Ob enaki stopnji izpolnjevanja predhodno navedenih kriterijev imajo
prednost pri ohranitvi zaposlitve delavci s slabšim zdravstvenim stanjem
oziroma delavci, ki so zboleli za poklicno boleznijo, delavci invalidi, katerih
invalidnost je posledica poškodbe pri delu ali poklicne bolezni in delavci s
telesno okvaro, ki so jo utrpeli pri delodajalcu.
2.   V primeru enakega
doseganja predhodnih kriterijev, se uporabi naslednji kriterij za ohranitev
zaposlitve: socialne razmere.
6.    Socialne razmere
1.   Prednost pri ohranitvi
zaposlitve imajo ob enakih predhodnih kriterijih delavci s slabšim socialnim
stanjem.
2.   Pri tem kriteriju se
upoštevajo socialne razmere delavca in njegove družine in sicer število
nepreskrbljenih otrok, zaposlenost zakonca in družinskih članov, premoženjsko
stanje delavca in družine, opravljanje pridobitne dejavnosti (obrtne dejavnosti
kot postranski poklic, opravljanje kmetijske dejavnost, dohodek na družinskega
člana).
3.   Za nepreskrbljene
otroke se štejejo otroci, ki živijo z delavcem v skupnem gospodinjstvu in
nimajo lastnih sredstev za preživljanje.
50. člen
(odpravnina)
Odpravnine presežnim delavcem morajo biti
izplačane najkasneje ob izplačilu zadnje plače. Višina odpravnine lahko presega
10-kratnik osnove iz 108. člena ZDR-1, če je tako določeno na ravni
delodajalca.
51. člen
(napotitev delavca na delo v drug kraj)
(1) Delodajalec lahko napoti delavca
na delo v drug kraj brez njegove privolitve, če je kraj opravljanja dela v
pogodbi o zaposlitvi širše opredeljen.
(2) Delodajalec lahko delavca napoti
na delo v kraj, kjer v času sklenitve pogodbe o zaposlitvi delodajalec še ni
opravljal svoje dejavnosti, je pa ta kraj opisno opredeljen kot kraj
opravljanja dela in od običajnega prebivališča ni oddaljen več kot štiri ure
vožnje v obe smeri, z osebnim prevozom v običajnih razmerah.
(3) Višino povračil stroškov v primeru
napotitve delavca v drug kraj določa tarifna priloga.
52. člen
(delovni čas)
(1) Polni delovni čas znaša 40 ur
tedensko, če ni s podjetniško kolektivno pogodbo ali splošnim aktom delodajalca
opredeljeno drugače.
(2) Razporeditvi delovnega časa odloča
delodajalec, ki mora letno razporeditev delovnega časa določiti z letnim
delovnim koledarjem (planom izrabe sklada letnega delovnega časa) najkasneje do
začetka koledarskega oziroma poslovnega leta. Pri tem upošteva potrebe
delovnega procesa in z zakoni zagotovljene odmore in počitke delavcev. Sindikat
lahko v 8 dneh od seznanitve poda svoje mnenje.
(3) Če delavec uveljavlja pravico do
krajšega delovnega časa od polnega zaradi starševstva v skladu s predpisi o
starševskem varstvu, se v dodatku k pogodbi o zaposlitvi določi tudi
razporeditev delovnega časa delavke.
53. člen
(pogoji za začasno prerazporeditev
delovnega časa)
(1) Delovni čas lahko delodajalec
začasno prerazporedi v primerih:
-       
ki so določeni z zakonom tudi za uvedbo nadurnega dela,
-       
zaradi nepredvidenega zmanjšanega ali povečanega obsega dela,
-       
zaradi začasnega pomanjkanja surovin (kot npr.: reprodukcijskih
materialov, sestavnih delov) in energije (kot npr.: elektrika, para, plin),
-       
zaradi nepredvidene začasno povečane odsotnosti delavcev z dela,
-       
zaradi elementarnih nesreč ali izjemnih vremenskih okoliščin.
(2) Delodajalec mora delavce o začasni
prerazporeditvi delovnega časa pisno obvestiti najmanj en dan pred pričetkom
dela, na v podjetju običajen način.
54. člen
(referenčno obdobje pri neenakomerni
razporeditvi ter začasni prerazporeditvi delovnega časa)
(1) Pri neenakomerni razporeditvi ter
začasni prerazporeditvi delovnega časa se upošteva polni delovni čas kot
povprečna delovna obveznost v obdobju največ 12 mesecev znotraj poslovnega ali
koledarskega leta ali referenčnega obdobja, ki ga določi delodajalec v naprej
enotno za vse delavce delodajalca.
(2) Delodajalec o izbiri referenčnega
obdobja iz prvega odstavka tega člena obvesti delavce in sindikat pri delodajalcu.
55. člen
(odreditev dela preko polnega delovnega
časa)
Dnevna, tedenska in mesečna časovna
omejitev nadurnega dela, določena z zakonom, se lahko upošteva kot povprečna
omejitev v obdobju šestih mesecev.
56. člen
(darovanje krvi)
(1) Delavec ima pravico do odsotnosti
z dela zaradi darovanja krvi na dan, ko prostovoljno daruje kri.
(2) Delavec mora čas odsotnosti z dela
zaradi darovanja krvi predhodno uskladiti z delodajalcem.
57. člen
(letni dopust)
(1) Delavcu pripada 20 dni osnovnega
letnega dopusta.
(2) Delavcu poleg osnovnega letnega
dopusta pripadajo dodatni dnevi letnega dopusta za sledeče kriterije:


-       
  Nočno delo 

1 dan


-       
  Tri izmensko delo

1 dan


-       
  Štiri izmensko delo

2 dni


-       
  Invalidi in delavci z najmanj 60 %
  telesno okvaro

3 dni


-       
  Za otroke, ki potrebujejo posebno nego in varstvo v skladu 
s predpisi, ki urejajo družinske prejemke

3 dni


-       
  Starejši delavci

3 dni


-       
  Za vsakega otroka, ki še ni dopolnil 15 let starosti 

1 dan


-       
  Delavci, ki še niso dopolnili 18 let

7 dni


-       
  Delovna doba pri zadnjem delodajalcu

1 dan na vsakih 8 let
  (vendar prvi dodatni dan šele za 16 let)


-       
  Zahtevnost dela

se dogovori pri
  delodajalcu.


(3) Dodatni dnevi letnega dopusta za
nočnega delavca in izmenskega delavca se med seboj ne izključujejo.
(4) Delodajalec v sodelovanju s
sindikatom določi pogoje za priznanje pravice do dodatnega letnega dopusta iz
naslova zahtevnosti dela.
(5) V podjetniški kolektivni pogodbi,
v splošnem aktu delodajalca ali v pogodbi o zaposlitvi se lahko določijo dodatni
kriteriji za odmero dodatnih dni letnega dopusta, kot so npr. zahtevnost dela,
izobrazba, težji delovni pogoji, delovna uspešnost in podobno.
(6) Delavec, ki je v letu 2013 pri
delodajalcu, ki mu odmerja letni dopust, pridobil pravico do dodatnega letnega
dopusta zaradi dopolnjene starosti 50 let, ohrani to pravico, vendar največ v
odmeri oziroma obsegu 3 dni. Navedena pravica do dodatnega LD se izključuje z
zakonsko pravico do dodatnih dni LD za starejše delavce.
(7) Odmerjeni letni dopust ne sme
presegati 32 dni, če iz prehodnih določb ne izhaja drugačna odmera.
(8) Delavcu je po tej kolektivni
pogodbi v prehodnem obdobju do vključno leta 2016 odmerjen letni dopust v trajanju,
ki je od dopusta, odmerjenega delavcu za leto 2013, krajši za:

-       
  v letu 2014

največ 3 dni,


-       
  v letu 2015

največ 5 dni,


-       
  v letu 2016

največ 6 dni.

58. člen
(način odmere letnega dopusta)
(1) Pri odmeri letnega dopusta se
upošteva vse dogodke, ki bodo nastopili v koledarskem letu in so relevantni za
odmero letnega dopusta.
(2) Na ravni podjetja se lahko s
kolektivno pogodbo dogovori oziroma, če pri delodajalcu ni organiziranega
sindikata, s splošnim aktom določi tudi drugačen način upoštevanja dogodkov,
pomembnih za odmero letnega dopusta.
59. člen
(pravica do odsotnosti z dela z
nadomestilom plače)
(1) Delavec ima pravico do plačane
odsotnosti z dela iz osebnih razlogov do skupaj največ sedem delovnih dni v
posameznem koledarskem letu, v primerih, določenih s to kolektivno pogodbo.
Delavec se o izrabi odsotnosti dogovori z delodajalcem.
(2) Odsotnost iz prvega odstavka tega
člena je mogoče izrabiti samo ob nastopu dogodka.
Plačana odsotnost znaša za posamezni primer
traja:

-       
  lastne poroke

2 dneva


-       
  rojstva otroka

1 dan


-       
  smrti zakonca ali zunajzakonskega partnerja, smrti otrok, staršev,
posvojencev in pastorkov

2 dneva


-       
  smrti bratov, sester, starih staršev in zakončevih staršev

1 dan


-       
  selitve delavca v interesu delodajalca

1 dan


-       
  hujše nesreče, ki je zadela delavca

1 dan.

(3) Nadomestilo plače za primere iz
prvega odstavka tega člena izplača delodajalec.
60. člen
(način izrabe odsotnosti z dela brez
nadomestila plače)
(1) Delavec mora pisno zaprositi
delodajalca za odobritev odsotnosti z dela brez nadomestila plače najmanj sedem
delovnih dni pred nameravano odsotnostjo.
(2) Delodajalec lahko delavčevo
zahtevo po neplačani odsotnosti z dela zavrne, če zahteve delovnega procesa
tega ne dopuščajo.
(3) Glede plačila prispevkov se
delavec in delodajalec pisno dogovorita pred nastopom odsotnosti.
61. člen
(oblika motivacije delavcev)
O obliki motivacije delavca, ki s svojim
delom izjemno prispeva k povečanju produktivnosti ali kako drugače prispeva k
povečanju dobička, odloči delodajalec.
62. člen
(disciplinski ukrepi)
Pri ugotavljanju disciplinske odgovornosti
delavca lahko delodajalec kot disciplinski ukrep izreče poleg opomina ter
odvzema bonitet tudi denarno kazen do višine 10 % plače delavca.
63. člen
(odškodninska odgovornost in pavšalna
odškodnina)
(1) Delavec je delodajalcu materialno
odgovoren za škodo, povzročeno v zvezi z delom, v primeru ravnanja iz naklepa
ali hude malomarnosti, skladno z načeli odškodninske odgovornosti.
(2) Če bi ugotavljanje dejanske višine
škode povzročilo nesorazmerne stroške, višje od nastale škode, lahko v primeru
nižjih škodnih zneskov delodajalec določi delavcu plačilo pavšalne odškodnine v
višini 50 EUR.
64. člen
(dijaki in študenti na praksi)
Delodajalec zagotavlja dijakom in študentom
na praktičnem usposabljanju z delom:
-       
nagrada v skladu z določili te kolektivne pogodbe,
-       
seznanitev z nevarnostmi, povezanimi z delom in ustrezna zaščitna
sredstva,
-       
zavarovanje za primer poklicne bolezni in poškodbe na delu,
-       
ustrezno mentorstvo in uvajanje v delo,
-       
prehrano med delom.
65. člen
(pogoji za delovanje sindikata)
(1) S kolektivno pogodbo se ne posega
v svobodno ustanavljanje in delovanje sindikatov pri delodajalcih ter v pravice
sindikata, da v skladu s svojo vlogo in nalogami daje pobude, predloge,
stališča in zahteve pristojnim organom.
(2) Delodajalec zagotavlja sindikatu
pri delodajalcu:
-       
dostop zunanjih sindikalnih predstavnikov v organizacijo na podlagi
predhodnega obvestila, v skladu s pravili delodajalca,
-       
svobodo sindikalnega obveščanja in širjenja sindikalnega tiska.
66. člen
(materialni pogoji za sindikalno delo)
(1) S kolektivno pogodbo pri delodajalcu,
oziroma s pogodbo o zagotavljanju pogojev za sindikalno delo med sindikati in
delodajalcem se določijo materialni pogoji za delo sindikata.
(2) Če s pogodbo iz prejšnjega
odstavka ni drugače določeno, je za delo sindikatov zagotovljeno:
-       
ena plačana ura letno na vsakega člana sindikata pri delodajalcu, vendar
ne manj kot 20 ur letno, če je do 20 zaposlenih in ne manj kot 40 ur, če je več
kot 20 zaposlenih, za opravljanje sindikalnih funkcij. V tako določeno število
ur se ne všteva sodelovanje sindikalnih zaupnikov v organih sindikata na širših
ravneh sindikalne organiziranosti do 10 dni na leto,
-       
v kvote iz prejšnjega odstavka se ne vštevajo odsotnosti za čas pogajanj
za kolektivno pogodbo dejavnosti, ter sestanki, sklicani na predlog
delodajalca,
-       
o okvirnem režimu izrabe določenega števila ur za delo sindikalnih
zaupnikov se dogovorijo sindikati in poslovodni organ. Pri tem upoštevajo
potrebe in interese članov sindikatov in zahteve delovnega procesa,
-       
prostorski pogoji za delo sindikatov, njihovih organov in sindikalnih
zaupnikov,
-       
tehnična izvedba obračuna in nakazilo članarine sindikatom za člane
sindikata,
-       
3 dnevi odsotnosti z dela na leto z nadomestilom plače za usposabljanje
varovanih sindikalnih zaupnikov, za posameznega varovanega sindikalnega
zaupnika.
(3) Število varovanih sindikalnih
zaupnikov pri delodajalcu se dogovori s pogodbo o zagotavljanju pogojev za sindikalno
delo, ali drugo pisno pogodbo.
(4) Število sindikalnih zaupnikov, ki
ne uživajo delovno pravne imunitete, sindikat določi v skladu s svojim
statutom.
(5) Izraz »varovan sindikalni zaupnik«
je sindikalni zaupnik, ki je izvoljen ali imenovan v okviru dogovorjenega
števila zaupnikov, ki uživajo varstvo in katerega ime je pisno sporočeno
delodajalcu.
(6) V dogovoru z delodajalcem lahko
sindikat skliče članski sestanek dvakrat na leto tudi med delovnim časom.
(7) Delodajalec in reprezentativni
sindikat se lahko s podjetniško kolektivno pogodbo dogovorita tudi za
profesionalno opravljanje funkcije sindikalnega zaupnika in materialne pogoje
za opravljanje tega dela.
67. člen
(obveščanje delavcev)
(1) Delodajalec na zahtevo
reprezentativnega sindikata obvešča delavce:
-       
o letnih in večletnih planih delodajalca;
-       
v primeru poslabšanja poslovnih rezultatov, morebitnih motenj v
poslovanju ali likvidnostnih težav;
-       
o doseženih letnih poslovnih rezultatih.
(2) O načinu in vsebini obveščanja iz
prejšnjega odstavka se dogovorita sindikat in delodajalec.
TARIFNI DEL
68. člen
(vrste osebnih prejemkov delavca v
delovnem razmerju)
(1) Delavec ima pravico do prejemkov v
delovnem razmerju, določenih z zakonom in s to kolektivno pogodbo.
(2) Osebni prejemki delavca v delovnem
razmerju po tej kolektivni pogodbi so:
-       
plača oziroma nadomestilo plače;
-       
druge vrste plačil, kamor sodijo:
- 
drugi osebni prejemki,
- 
povračila stroškov v zvezi z delom.
(3) Drugi osebni prejemki so:
-       
regres za letni dopust,
-       
odpravnina ob upokojitvi in druge vrste odpravnin,
-       
jubilejna nagrada,
-       
solidarnostna pomoč.
(4) Povračila stroškov v zvezi z delom
so:
-       
povračilo za prevoz na delo in z dela,
-       
povračilo za prehrano med delom,
-       
povračilo stroškov za službena potovanja,
-       
terenski dodatek,
-       
nadomestilo za ločeno življenje.
69. člen
(splošne določbe o osebnih prejemkih)
(1) Vsi zneski v tej kolektivni
pogodbi, ki se nanašajo na nadomestilo plače in plače, so v bruto zneskih.
(2) Povračila stroškov v zvezi z delom
in drugi osebni prejemki se izplačujejo v višini, kot jih določa ta kolektivna
pogodba, vendar pod pogoji in največ v zneskih, ki se ne vštevajo v davčno
osnovo dohodka iz delovnega razmerja in osnovo za prispevke za socialno
varnost.
(3) Delavcem, ki izven primerov iz 67.
člena ZDR-1 sklenejo pogodbo o zaposlitvi z delovnim časom, krajšim od polnega,
ali delajo pri več delodajalcih, pripadajo drugi osebni prejemki v sorazmerju z
delovnim časom za katerega je sklenjena pogodba o zaposlitvi.
(4) Plača se izplačuje najmanj enkrat
mesečno, in sicer najkasneje do 18. v mesecu za pretekli mesec.
70. člen
(plače)
(1) Plačo delavca sestavlja: osnovna
plača, dodatki po posameznih vrstah, del plače na podlagi delovne uspešnosti in
del plače iz naslova poslovne uspešnosti, če je tako dogovorjeno s kolektivno
pogodbo, splošnim aktom delodajalca ali v pogodbi o zaposlitvi.
(2) V pogodbi o zaposlitvi delavec in
delodajalec določita znesek osnovne plače. Osnovna plača delavca je najmanj
enaka najnižji osnovni plači, določeni za posamezni tarifni razred te
kolektivne pogodbe.
71. člen
(najnižja osnovna plača)
(1) Najnižja osnovna plača je vrednost
najmanj zahtevnega dela v posameznem tarifnem razredu, normalne delovne pogoje
in polni delovni čas. Za polni delovni čas se šteje 174 delovnih ur mesečno.
(2) Najnižje osnovne plače iz te
kolektivne pogodbe se usklajujejo, kot se dogovorijo podpisniki te kolektivne
pogodbe v tarifni prilogi h kolektivni pogodbi.
(3) Višina najnižje osnovne plače je
določena v tarifni prilogi, ki je sestavni del te kolektivne pogodbe.
(4) Zneski najnižjih osnovnih plač za
posamezni tarifni razred se uporabljajo od prvega koledarskega dne v mesecu po
objavi te kolektivne pogodbe v Uradnem listu Republike Slovenije dalje.
72. člen
(osnovna plača)
(1) Osnovna plača delavca je plača za
zahtevnost dela za katerega je delavec sklenil pogodbo o zaposlitvi, določena
za polni delovni čas in normalne pogoje dela.
(2) Za polni delovni čas se šteje 174
delovnih ur mesečno.
(3) Za normalne pogoje dela se štejejo
pogoji, v katerih se delo pretežno opravlja. Ti pogoji so sestavina zahtevnosti
delovnega mesta in so vključeni v osnovno plačo.
(4) Šteje se, da delavec z ustrezno
delovno usposobljenostjo in normalnim delovnim naprezanjem dosega osnovno
plačo, določeno s pogodbo o zaposlitvi.
(5) Če zahtevnost dela vključuje
vnaprej določene rezultate dela in jih delavec ne doseže iz razlogov, ki niso
na strani delavca, je upravičen do 100 % osnovne plače.
(6) Če zahtevnost dela vključuje
vnaprej določene rezultate dela in jih delavec ne doseže iz razlogov na strani
delavca, ne more iz naslova osnovne plače prejeti manj, kot znaša najnižja
osnovna plača za tarifni razred, v katerega je razvrščeno delavčevo delovno
mesto.
73. člen
(del plače na podlagi delovne uspešnosti
delavca)
Plačilo za delovno uspešnost predstavlja:
-       
plačilo iz naslova stimulacije,
-       
plačilo iz naslova napredovanja na delovnem mestu.
74. člen
(plačilo za delovno uspešnost iz naslova
stimulacije)
(1) Pri delodajalcu se določijo
kriteriji in merila za ugotavljanje delovne uspešnosti iz naslova stimulacije.
(2) Na osnovi kriterijev in meril iz
prejšnjega odstavka se lahko za vsako delovno mesto vnaprej določijo rezultati
dela, ki morajo biti delavcem znani pred začetkom opravljanja dela.
(3) Osnove za določanje delovne
uspešnosti so količina, kvaliteta, gospodarnost dela in inovativnost.
(4) Delovna uspešnost iz naslova
stimulacije se ugotavlja za posameznega delavca ali za skupino delavcev.
(5) Delavec ima kadarkoli pravico
vpogleda v oceno uspešnosti in lahko zahteva pisno obrazložitev ocenitve.
75. člen
(plačilo za delovno uspešnost iz naslova
napredovanja na delovnem mestu)
(1) Delavec zaradi dosežkov na
delovnem mestu, ki imajo pri delodajalcu dolgoročnejše pozitivne učinke na delovnem
mestu, lahko napreduje.
(2) Kriteriji in merila za
napredovanje se lahko določijo pri delodajalcu.
76. člen
(plačilo za poslovno uspešnost)
(1) Plačilo za poslovno uspešnost je
sestavni del plače, če je dogovorjeno s kolektivno pogodbo ožje ravni ali s splošnim
aktom delodajalca ali s pogodbo o zaposlitvi.
(2) Plačilo za poslovno uspešnost je
izključeno iz osnov za nadomestila plač in drugih prejemkov iz delovnega razmerja.
(3) V primeru odločitve o izplačilu
poslovne uspešnosti se delodajalec in reprezentativni sindikat pri delodajalcu
dogovorita ali se ta del plače izplača v denarju, delnicah in odložitvi njenega
izplačila.
(4) V primerih, ko se izplačuje
poslovna uspešnost, se delavcu, ki ni delal vse leto, izplača del plače iz
prvega odstavka sorazmerno času prebitem na delu.
77. člen
(vrste dodatkov)
Med dodatke se štejejo:
-       
dodatki za pogoje dela, ki izhajajo iz razporeditve delovnega časa, ki
je za delavca manj ugoden,
-       
dodatki za pogoje dela, ki izhajajo iz posebnih obremenitev pri delu,
neugodnih vplivov okolja in nevarnosti pri delu,
-       
dodatek za delovno dobo.
78. člen
(dodatki, ki izhajajo iz razporeditve
delovnega časa, ki je za delavca manj ugoden)
(1) Delavec, ki dela v posebnih
pogojih dela, ki izhajajo iz razporeditve delovnega časa, ki je za delavca manj
ugoden, je upravičen do dodatkov v naslednjih odstotkih od osnovne plače
delavca:


-     za čas
  dela v popoldanski in nočni izmeni, kadar se delovni proces izvaja najmanj v
  dveh izmenah od katerih mora biti ena izmena nočna (izvzeti so delavci, ki
  delajo v dvoizmenskem delu, in sicer dopoldan/popoldan)

10 %


-     za nočno
  delo

55 %


-     nadurno
  delo

50 %


-     za delo
  v nedeljo

60 %


-     za delo
  na dela proste dneve po zakonu

150 %.


(2) Dodatek za delo v nedeljo in
dodatek za praznike in dela proste dneve po zakonu se med seboj izključujeta.
(3) Delavec je upravičen do dodatka za
delo v manj ugodnem delovnem času le za čas, ko je delal v pogojih, zaradi
katerih mu dodatek pripada.
(4) V primeru pripravljenosti na delo,
ki jo odredi delodajalec in delavec čaka izven delovnega mesta, pripada delavcu
dodatek za pripravljenost v višini 15 %. Čas pripravljenosti na delo se ne
všteva v delovni čas.
79. člen
(dodatki, ki izhajajo iz posebnih
obremenitev pri delu, neugodnih vplivov okolja in nevarnosti pri delu)
(1) Če pogoji dela, ki izhajajo iz
posebnih obremenitev pri delu, neugodnih vplivov okolja in nevarnosti pri delu
niso upoštevani v osnovni plači, je delavec za čas dela v teh pogojih upravičen
do dodatkov.
(2) Šteje se, da so pogoji za
opravljanje dela iz prvega odstavka tega člena ovrednoteni v osnovni plači, če
so navedeni v splošnem aktu, določenem v drugem odstavku 22. člena zakona o
delovnih razmerjih.
(3) Osnovna plača delovnega mesta, ki
vključuje pogoje dela iz prvega odstavka tega člena, je ustrezno višja od najnižje
osnovne plače tarifnega razreda, v katerega je delovno mesto razvrščeno.
80. člen
(dodatek za skupno delovno dobo)
(1) Delavec je upravičen do dodatka za
skupno delovno dobo, ki jo je dosegel do prvega dne veljavnosti te kolektivne
pogodbe, v višini 0,5 % od osnovne plače za vsako izpolnjeno leto delovne dobe.
(2) Skupna delovna doba pomeni
izpolnjena leta delovne dobe do prvega dne veljavnosti te kolektivne pogodbe,
ki jih je delavec prebil na delu ali v delovnem razmerju doma, ali pri
opravljanju samostojne dejavnosti. Dokupljena, beneficirana in posebne
zavarovalne dobe ne štejejo kot dobe pri uveljavljanju dodatka za skupno
delovno dobo.
81. člen
(dodatek za delovno dobo pri zadnjem
delodajalcu)
(1) Delavec, ki je na dan uveljavitve
te kolektivne pogodbe že zaposlen pri delodajalcu, je upravičen do dodatka za
delovno dobo pri zadnjem delodajalcu, doseženo od uveljavitve te kolektivne
pogodbe dalje, v višini 0,5 % od osnovne plače za vsako izpolnjeno leto delovne
dobe pri zadnjem delodajalcu.
(2) Delavec, ki se po uveljavitvi te
kolektivne pogodbe na novo zaposli pri delodajalcu, je upravičen do dodatka za
delovno dobo pri zadnjem delodajalcu, v višini 0,3 % od osnovne plače za vsako
izpolnjeno leto delovne dobe pri zadnjem delodajalcu.
82. člen
(drugačna ureditev dodatka na delovno dobo
pri delodajalcu)
Dodatka iz 80. in 81. člena delodajalec
lahko uredi tudi drugače s podjetniško kolektivno pogodbo ali splošnim aktom
delodajalca.
83. člen
(nadomestilo za stavko)
(1) Za čas stavke so delavci
upravičeni do nadomestila v višini 60 % osnovne plače za največ 3 delovna
dneva, pod naslednjimi pogoji, ki se upoštevajo skupaj:
-       
da stavkajo zaradi kršitev pravic iz te kolektivne pogodbe in
-       
da je stavka organizirana v skladu z zakonom.
(2) Nadomestilo plače se izplača v
breme delodajalca.
84. člen
(nagrada dijaku in študentu v času
praktičnega usposabljanja z delom)
(1) V času praktičnega usposabljanja z
delom ima dijak oziroma študent pravico do nagrade.
(2) Višina mesečne nagrade se določi v
tarifni prilogi.
Drugi osebni prejemki
85. člen
(regres za letni dopust)
(1) Višina regresa za letni dopust je
določena v tarifni prilogi te kolektivne pogodbe.
(2) V primeru nelikvidnosti
delodajalca se regres za letni dopust lahko izplača najkasneje do
1. novembra tekočega koledarskega leta.
86. člen
(jubilejne nagrade)
(1) Delavcu pripada jubilejna nagrada
za:
-       
10 let delovne dobe pri zadnjem delodajalcu
-       
20 let delovne dobe pri zadnjem delodajalcu
-       
30 let delovne dobe pri zadnjem delodajalcu
-       
40 let delovne dobe pri zadnjem delodajalcu.
(2) Višina jubilejne nagrade je
določena v tarifni prilogi te kolektivne pogodbe.
(3) Zadnji delodajalec je tisti, ki je
izplačevalec jubilejne nagrade.
(4) Jubilejna nagrada se izplača v
roku enega meseca po dopolnitvi pogojev iz tega člena.
(5) Delavec, ki izpolnjuje pogoje za
starostno upokojitev, in se ne upokoji, ni upravičen do jubilejne nagrade.
(6) Delavec je pri istem delodajalcu
upravičen le do ene jubilejne nagrade za isti jubilej.
87. člen
(odpravnina ob upokojitvi)
Odpravnina ob upokojitvi mora biti
izplačana najkasneje ob izplačilu zadnje plače.
88. člen
(solidarnostne pomoči)
(1) V primeru smrti delavca njegovi
družini pripada solidarnostna pomoč.
(2) Solidarnostna pomoč se izplača
najkasneje v 30. dneh po prejemu obvestila o smrti delavca.
(3) Če je s strani sindikata ali koga
drugega predlagana solidarnostna pomoč v ostalih primerih, o upravičenosti in
višini in času izplačila v vsakokratnem primeru odloči poslovodni organ
delodajalca.
Povračila stroškov v zvezi z delom
89. člen
(prehrana med delom)
(1) Delavec je upravičen do prehrane
med delom ustrezne količine in kakovosti, ki je praviloma v obliki toplega obroka,
če je na delovnem mestu prisoten vsaj 4 ure.
(2) Če delodajalec prehrane med delom
ne organizira ali če delavec iz zdravstvenih razlogov organizirane prehrane ne
more uživati, je delavec upravičen do povračila stroškov za prehrano med delom.
Višina je opredeljena v tarifni prilogi.
(3) Če delavec dela pri dveh
delodajalcih, mu pripada sorazmerni del povračila za prehrano med delom.
(4) Delavec, ki dela 11 ur in več je
upravičen do dodatnega obroka oziroma do dodatnega povračila stroška prehrane.
90. člen
(prevoz na delo in z dela)
(1) Delavec je upravičen do povračila
stroška prevoza na delo in z dela, za dneve prisotnosti na delu od kraja bivališča
do mesta opravljanja dela, če je razdalja 1 km ali več.
(2) Delavec je upravičen do povračila
stroška lastnega prevoza, če ni možnosti javnega prevoza ali če je strošek
lastnega prevoza nižji od stroška javnega prevoza.
(3) Višina povračila stroška prevoza
na delo in z dela je določena v tarifni prilogi.
(4) Delavec ni upravičen do povračila
prevoza na delo in z dela, če delodajalec organizira brezplačen prevoz na delo
in z dela.
(5) Sprememba prebivališča delavca, ki
ima za posledico povišanje stroška prevoza na delo in z dela, razen če je
delodajalec tako pravico pred uveljavitvijo te kolektivne pogodbe priznaval, ne
vpliva na povračilo stroškov prevoza, ki izhaja iz kraja, dogovorjenega s pogodbo
o zaposlitvi.
91. člen
(povračilo stroškov za službeno potovanje)
(1) Za povračilo stroškov, ki so jih
imeli delavci na službenem potovanju, se šteje dnevnica (povračilo stroškov za
prehrano), povračilo stroškov za prenočevanje in povračilo stroškov za prevoz.
(2) Delavec je upravičen do dnevnice,
če je službeno potovanje trajalo več kot 6 ur.
(3) Stroški za prenočevanje na
službenem potovanju v Sloveniji se povrnejo v višini predloženega računa za
prenočevanje, ki ga odobri delodajalec.
(4) Višina povračila stroška za
službeno potovanje je določena v tarifni prilogi.
92. člen
(povračilo stroškov za službeno potovanje
v tujini)
(1) Delavec, ki ga delodajalec napoti
na službeno pot v tujino, je upravičen do dnevnice (povračilo stroškov za prehrano),
povračila stroškov za prevoz in povračila stroškov za prenočevanje, pod pogoji,
kot je določeno z izvršilnim predpisom, ki ureja povračilo stroškov za službena
potovanja v tujino.
(2) Višina povračil stroškov za
službeno potovanje v tujini je določena v tarifni prilogi.
93. člen
(terenski dodatek)
(1) Delavci so upravičeni do
terenskega dodatka, če delajo izven kraja, kjer je sedež delodajalca, in izven
kraja, kjer je stalno ali začasno prebivališče delavca, ter če sta na terenu
organizirana prehrana in prenočišče.
(2) Višina terenskega dodatka je
določena v tarifni prilogi.
(3) Terenski dodatek in povračilo
stroškov na službeni poti se med seboj izključujeta.
94. člen
(ločeno življenje)
(1) Delavec, ki je začasno napoten na
delo izven kraja svoje stalne zaposlitve in hkrati izven kraja stalnega prebivališča
svoje ožje družine, je upravičen do nadomestila za ločeno življenje.
(2) Nadomestilo za ločeno življenje
obsega nadomestilo stroškov stanovanja in nadomestilo stroškov prehrane.
(3) Višina nadomestila se izplačuje v
višini določeni v tarifni prilogi.
95. člen
(nagrade za različne oblike
ustvarjalnosti)
(1) Za izredno delo, ki ga določi
poslovodni organ in je prispevalo k boljšemu rezultatu poslovanja v družbi je
mogoče delavcem izplačati posebno nagrado.
(2) Direktor lahko odobri nagrado po
kriterijih, določenih v kolektivni pogodbi za posameznega delodajalca.
96. člen
(mentorstvo)
Mentorstvo se lahko uredi v kolektivni
pogodbi pri delodajalcu ali s splošnim aktom delodajalca.
97. člen
(varnost in zdravje pri delu)
Ukrepi za zagotavljanje varnosti in zdravja
pri delu so strošek delodajalca in za delavce brezplačni. Usposabljanje za
varno delo in preizkus usposobljenosti praviloma poteka med delovnim časom, če
pa je to iz objektivnih razlogov možno organizirati le izven delovnega časa, se
ta čas šteje kot redno delo.
98. člen
(tarifna priloga)
Tarifna priloga je sestavni del te
kolektivne pogodbe in določa zneske najnižjih osnovnih plač, zneske povračil
stroškov v zvezi z delom in zneske drugih osebnih prejemkov.

Tarifna
priloga Kolektivne pogodbe za papirno in papirno predelovalno industrijo

Kolektivna pogodba za papirno in
papirno-predelovalno dejavnost (Uradni list RS, št. 110/13) vsebuje naslednje končne določbe:
»IV. KONČNE DOLOČBE
99. člen
(veljavnost in
objava kolektivne pogodbe)
(1) Kolektivna pogodba začne veljati s
prvim dnem naslednjega meseca po objavi v Uradnem listu Republike Slovenije.
(2) Stroške
objave kolektivne pogodbe v Uradnem listu listu Republike Slovenije nosi vsaka
od strank do ene polovice.«.

Aneks št. 1 h Kolektivni pogodbi za papirno in
papirno-predelovalno dejavnost (Uradni list RS, št. 52/16) vsebuje naslednjo končno določbo:
»5. člen
Ta aneks začne veljati s prvim dnem
naslednjega meseca po objavi v Uradnem listu Republike Slovenije.«.

Aneks št. 2 h Kolektivni pogodbi za papirno in
papirno-predelovalno dejavnost (Uradni list RS, št. 4/18 vsebuje naslednjo končno določbo:
»3. člen
Ta aneks začne veljati naslednji dan
po objavi v Uradnem listu Republike Slovenije.«.

Aneks št. 3 h Kolektivni pogodbi za papirno in
papirno-predelovalno dejavnost (Uradni list RS, št. 2/19) vsebuje naslednji končni določbi:
»2. člen
Druge določbe Kolektivne pogodbe za papirno
in papirno-predelovalno dejavnost ostanejo nespremenjene.
3. člen
Ta aneks začne veljati z naslednjim dnem po
objavi v Uradnem listu Republike Slovenije.«.

Aneks
št. 4 h Kolektivni pogodbi za papirno in papirno-predelovalno dejavnost (Uradni
list RS, št. 168/20)
določa:
»2. člen
Druge določbe Kolektivne pogodbe za papirno
in papirno-predelovalno dejavnost ostanejo nespremenjene.
3. člen
Stranki tega aneksa sta soglasni, da bosta
po sklenitvi tega aneksa nadaljevali s pogajanji za spremembo plačnega modela v
papirni in papirno-predelovalni dejavnosti, ki sta jih začeli v letu 2019, z
namenom določiti realnejšo ceno dela in narediti dejavnost bolj privlačno.
Stranki soglašata, da sta pripravljeni na intenzivna pogajanja o spremembi
plačnega modela in si bosta o tem prizadevali doseči dogovor, pri določitvi
nove višine NOP po prenovljenem plačnem modelu pa bosta upoštevali tudi s tem
aneksom dogovorjen dvig NOP.«;
ter vsebuje naslednjo končno določbo:
»4. člen
Ta aneks začne veljati z dnem objave v
Uradnem listu Republike Slovenije, uporabljati pa se prične s 1. 1. 2021.«.

Aneks
št. 5 h Kolektivni pogodbi za papirno in papirno-predelovalno dejavnost (Uradni
list RS, št. 5/22)
določa:
»3. člen
Druge določbe Kolektivne pogodbe za papirno
in papirno-predelovalno dejavnost ostanejo nespremenjene.«;
ter vsebuje naslednjo končno določbo:
»4. člen
Ta aneks začne veljati z dnem objave v
Uradnem listu Republike Slovenije, uporabljati pa se prične s 1. 1. 2022.«.