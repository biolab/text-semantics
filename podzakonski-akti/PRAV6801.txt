I. SPLOŠNE DOLOČBE
1. člen
Ta pravilnik določa vrste zelenjadnic, za
katere velja ta pravilnik; zahteve in pogoje, ki jih mora izpolnjevati
razmnoževalni in sadilni material zelenjadnic, razen semena; zahteve za
dobavitelja; vsebino obrazca vloge za izdajo dovoljenja za izdajo etiket in
potrdil dobavitelja;  vsebino etikete in potrdila, ki ju izda dobavitelj;
postopek nadzora in spremljanja dobaviteljev ter razmnoževalnega in sadilnega
materiala zelenjadnic, razen semena, v skladu z:
-      
Direktivo Sveta 2008/72/ES z dne 15. julija 2008 o trženju
razmnoževalnega in sadilnega materiala zelenjadnic, razen semena (kodificirana
različica) (UL L št. 205 z dne 1. 8. 2008, str. 28), zadnjič spremenjeno z
Izvedbeno direktivo Komisije (EU) 2019/990 z dne 17. junija 2019 o spremembi
seznama rodov in vrst iz člena 2(1)(b) Direktive Sveta 2002/55/ES, iz Priloge
II k Direktivi Sveta 2008/72/ES in iz Priloge k Direktivi Komisije 93/61/EGS
(UL L št. 160 z dne 18. 6. 2019, str. 14), (v nadaljnjem besedilu:
Direktiva 2008/72/ES);
-      
Direktivo Komisije 93/61/EGS z dne 2. julija 1993 o določitvi
načrtov s pogoji, ki jih mora izpolnjevati razmnoževalni in sadilni material
zelenjadnic razen semena v skladu z Direktivo Sveta 92/33/EGS (UL L št. 250 z
dne 7. 10. 1993, str. 19), zadnjič spremenjeno z Izvedbeno direktivo Komisije
(EU) 2020/177 z dne 11. februarja 2020 o spremembi direktiv Sveta
66/401/EGS, 66/402/EGS, 68/193/EGS, 2002/55/ES, 2002/56/ES in 2002/57/ES,
direktiv Komisije 93/49/EGS in 93/61/EGS ter izvedbenih direktiv 2014/21/EU in
2014/98/EU v zvezi s škodljivimi organizmi rastlin na semenih in drugem
rastlinskem razmnoževalnem materialu (UL L št. 41 z dne 13. 2. 2020, str.
1), (v nadaljnjem besedilu: Direktiva 93/61/EGS) in 
-      
Direktivo Komisije 93/62/EGS z dne 5. julija 1993 o izvedbenih ukrepih
za nadzor in spremljanje dobaviteljev in obratov v skladu z Direktivo Sveta
92/33/EGS o trženju razmnoževalnega in sadilnega materiala zelenjadnic, razen
semena (UL L št. 250 z dne 7. 10. 1993, str. 29).
2. člen
(obseg uporabe)
(1) Ta pravilnik se uporablja za
razmnoževalni in sadilni material zelenjadnic, razen semena (v nadaljnjem
besedilu: razmnoževalni in sadilni material), ki se trži v Evropski Skupnosti
(v nadaljnjem besedilu: Skupnost).
(2) Zelenjadnice po tem pravilniku so
rastline rodov ali vrst, navedenih v Prilogi 1, ki je sestavni del tega
pravilnika, in križanci teh rodov ali vrst.
(3) Ne glede na prvi in drugi odstavek
tega člena se določbe tega pravilnika uporabljajo tudi za podlage in druge dele
rastlin, ki pripadajo drugim rodovom ali vrstam ali križancem teh rodov ali
vrst, če je ali če bo nanje cepljen razmnoževalni ali sadilni material
zelenjadnic iz prejšnjega odstavka.
(4) Določbe tega pravilnika se ne
uporabljajo za razmnoževalni in sadilni material, ki je namenjen izvozu v
tretje države, če je pravilno označen in ločen od ostalega razmnoževalnega in
sadilnega materiala in če izpolnjuje zahteve iz predpisov, ki urejajo
zdravstveno varstvo rastlin.
3. člen
(pomen izrazov)
V tem pravilniku uporabljeni izrazi imajo
naslednji pomen:
1.    
»razmnoževalni material« so deli rastlin in ves drug rastlinski
material, vključno s podlagami, ki so namenjeni za razmnoževanje in za
pridelavo zelenjadnic;
2.    
»sadilni material« so cele rastline in deli rastlin, vključno s
komponentami za cepljenje pri cepljenih rastlinah, ki so namenjeni za sajenje
za pridelavo zelenjave;
3.    
»imenovani laboratorij« je laboratorij, imenovan za izvajanje
diagnostičnih preiskav in drugih testov semenskega materiala kmetijskih rastlin
v skladu s predpisi, ki urejajo semenski material kmetijskih rastlin, ali v
skladu s predpisi, ki urejajo zdravstveno varstvo rastlin;
4.    
»praktično brez škodljivih organizmov« pomeni »praktično nenapaden s
škodljivimi organizmi«, kot je opredeljeno v 2. členu Izvedbene uredbe Komisije
(EU) 2019/2072 z dne 28. novembra 2019 o določitvi enotnih pogojev za
izvajanje Uredbe (EU) 2016/2031 Evropskega parlamenta in Sveta, kar zadeva
ukrepe varstva pred škodljivimi organizmi rastlin, ter razveljavitvi Uredbe
Komisije (ES) št. 690/2008 in spremembi Izvedbene uredbe Komisije (EU)
2018/2019 (UL L št. 319 z dne 10. 12. 2019, str. 1).
II. ZAHTEVE ZA RAZMNOŽEVALNI IN SADILNI MATERIAL
4. člen
(splošne zahteve za razmnoževalni in
sadilni material)
(1) Razmnoževalni in sadilni material
se lahko trži, če izpolnjuje zahteve, določene v Prilogi 2, ki je sestavni del
tega pravilnika.
(2) Zahteva iz prejšnjega odstavka se
ne uporablja, če je razmnoževalni in sadilni material namenjen za poskuse ali
znanstvene namene, selekcijo ali ohranjanje genske raznolikosti. Vendar pa mora
biti razmnoževalni material v tem primeru označen tako, da je namen trženja
jasno razviden.
5. člen
(zahteve glede sorte)
Poleg zahtev iz Priloge 2 tega pravilnika
mora razmnoževalni in sadilni material, ki se trži v Skupnosti, glede sorte
izpolnjevati naslednje zahteve:
-      
pri rodovih in vrstah zelenjadnic iz Priloge 1 tega pravilnika, ki so
zajeti tudi v Direktivi Sveta 2002/55/ES z dne 13. junija 2002 o trženju
semena zelenjadnic (UL L št. 193 z dne 20. 7. 2002, str. 33, z vsemi
spremembami; v nadaljnjem besedilu: Direktiva 2002/55/ES), se lahko razmnoževalni
ali sadilni material trži le, če je bila sorta vpisana v sortno listo v skladu
s predpisi, ki urejajo postopek vpisa sorte v sortno listo in vodenje sortne
liste, oziroma sprejeta v skupni katalog sort zelenjadnic v skladu z Direktivo
2002/55/ES;
-      
pri rodovih in vrstah zelenjadnic iz Priloge 1 tega pravilnika, ki niso
zajete v Direktivi 2002/55/ES, se lahko razmnoževalni ali sadilni material trži
le, če je bila sorta vpisana v sortno listo v skladu s predpisi, ki urejajo
postopek vpisa sorte v sortno listo in vodenje sortne liste, oziroma uradno
sprejeta vsaj v eni državi članici Evropske unije v skladu s tretjim odstavkom
9. člena Direktive 2008/72/ES.
6. člen
(zagotavljanje sledljivosti – pogoji in
zahteve)
(1) Zaradi zagotavljanja sledljivosti
mora biti razmnoževalni in sadilni material med pridobivanjem od starševskih
rastlin, pridelavo oziroma spravilom ves čas ločen po partijah.
(2) Ne glede na prejšnji odstavek
lahko dobavitelj med pakiranjem, skladiščenjem, transportom ali dostavo združi
ali pomeša razmnoževalni in sadilni material partij različnega izvora, pod
pogojem da o tem vodi evidenco s podatki o sestavi združene partije in izvoru
posameznih partij, ki jo sestavljajo.
(3) Razmnoževalni in sadilni material
sme biti dan na trg le v izenačenih, homogenih partijah, za katere je bilo
ugotovljeno, da izpolnjujejo zahteve iz tega pravilnika in ki jih spremljajo
etikete oziroma potrdila, ki jih izda dobavitelj v skladu s tem pravilnikom; ta
določba se smiselno uporablja tudi za združene partije iz prejšnjega odstavka.
(4) Podrobnejše zahteve glede
označevanja oziroma pečatenja ter pakiranja razmnoževalnega in sadilnega materiala
so določene v Prilogi 2 tega pravilnika.
7. člen
(zagotavljanje sledljivosti – izjeme)
(1) Ne glede na določbe tretjega odstavka
prejšnjega člena se v primeru prodaje na drobno osebam, ki so končni porabniki
in ki se pridelavo rastlin ne ukvarjajo poklicno, šteje, da je razmnoževalni in
sadilni material označen v skladu s tem pravilnikom, če je označen z osnovnimi
podatki o proizvodu, na primer s podatki o vrsti, sorti oziroma o namenu
uporabe. Pri navajanju osnovnih podatkov se lahko uporabijo splošno razumljivi
simboli in slike.
(2) Določbe prejšnjega člena se ne
uporabljajo za dobavitelje, ki izpolnjujejo kriterije za majhne pridelovalce
razmnoževalnega in sadilnega materiala iz 9. člena tega pravilnika.
III. ZAHTEVE ZA DOBAVITELJA
8. člen
(splošne zahteve)
(1) Dobavitelj, ki v Republiki
Sloveniji prideluje, pripravlja za trg, trži oziroma uvaža razmnoževalni in
sadilni material, mora biti pri Upravi Republike Slovenije za varno
hrano, veterinarstvo in varstvo rastlin (v nadaljnjem
besedilu: Uprava) vpisan v register dobaviteljev v skladu s predpisom, ki ureja
vodenje registra dobaviteljev semenskega materiala kmetijskih rastlin, in imeti
dovoljenje za izdajanje etiket in potrdil dobavitelja iz tretjega odstavka
6. člena tega pravilnika, ki ga dobavitelju izda Uprava v skladu z
zakonom, ki ureja semenski material kmetijskih rastlin, in s tem pravilnikom.
(2) Ne glede na prejšnji odstavek
dobavitelju, ki izpolnjuje kriterije za majhnega pridelovalca iz 9. člena
tega pravilnika, ni potrebno pridobiti dovoljenja za izdajo etiket in potrdil
dobavitelja.
9. člen
(majhni pridelovalci, lokalni trg)
(1) Majhni pridelovalci, po tem
pravilniku, so dobavitelji, katerih celotna pridelava in prodaja
razmnoževalnega in sadilnega materiala je namenjena prodaji oziroma dobavi na
lokalnem trgu osebam, ki so končni uporabniki in ki se s pridelavo rastlin ne
ukvarjajo poklicno.
(2) Šteje se, da majhni pridelovalec
iz prejšnjega odstavka prodaja na lokalnem trgu, če razmnoževalni in sadilni
material prodaja na svojem mestu pridelave ali na lokalni tržnici.
10. člen
(dovoljenje za izdajo etiket in potrdil
dobavitelja)
(1) Za pridobitev dovoljenja za izdajo
etiket in potrdil dobavitelja iz prvega odstavka 8. člena tega pravilnika
vloži dobavitelj pri Upravi vlogo, ki vsebuje naslednje podatke:
-      
o dobavitelju: osebno ime in naslov stalnega prebivališča ali firmo in
sedež ter davčno številko ali neponovljivo registrsko
številko dobavitelja,
-      
o razmnoževalnem in sadilnem materialu, za katerega namerava izdajati
etikete in potrdila dobavitelja, po rodovih in vrstah iz Priloge 1 tega
pravilnika,
-      
o dejavnosti, ki jo opravlja (priprava za trg oziroma trženje
razmnoževalnega in sadilnega materiala lastne pridelave oziroma iz nakupa od
drugih dobaviteljev),
-      
o osebi z izkušnjami v pridelavi in pri zdravstvenem varstvu
zelenjadnic, ki bo odgovorna za izdajo etiket in potrdil dobavitelja ter za
označevanje razmnoževalnega in sadilnega materiala in ki bo na voljo za stike z
inšpektorjem, pristojnim za nadzor dobavitelja v skladu z 11. členom tega
pravilnika.
(2) Dobavitelj mora vlogi iz
prejšnjega odstavka priložiti:
-      
vzorec etikete oziroma potrdila dobavitelja, ki jih namerava izdajati,
-      
izjavo, da je seznanjen z obveznostmi dobavitelja, ki izdaja etikete in
potrdila dobavitelja, v skladu z zakonom, ki ureja semenski material, in s tem
pravilnikom.
(3) Če je vloga popolna, Uprava z
odločbo, dobavitelju dovoli izdajo etiket in potrdil dobavitelja za vrste
razmnoževalnega in sadilnega materiala, ki so navedene v vlogi.
11. člen
(nadzor in naknadna kontrola)
(1) Zaradi zagotavljanja skladnosti
razmnoževalnega in sadilnega materiala z zahtevami tega pravilnika se v skladu
z zakonom, ki ureja semenski material kmetijskih rastlin, s predpisi, ki
urejajo zdravstveno varstvo rastlin, in s tem pravilnikom izvajajo:
-      
nadzor dobaviteljev, ki imajo dovoljenje za izdajo etiket in potrdil
dobavitelja, na podlagi rednih vsakoletnih pregledov pri dobaviteljih,
-      
naključni pregledi vseh dobaviteljev, ki so vpisani v register
dobaviteljev za pridelavo, pripravo za trg oziroma trženje razmnoževalnega in
sadilnega materiala,
-      
naknadna kontrola razmnoževalnega in sadilnega materiala, ki je na trgu.
(2) Nadzor iz prve alinee prejšnjega
odstavka izvaja pristojni fitosanitarni inšpektor najmanj enkrat v rastni dobi
v času, ki je najprimernejši glede na vrsto razmnoževalnega in sadilnega
materiala, za katerega je dobavitelj pridobil dovoljenje za izdajo etiket in
potrdil dobavitelja. Fitosanitarni inšpektor izvede nadzor na podlagi evidenc
in dokazil, ki jih vodi in hrani dobavitelj, in na podlagi najmanj vizualnih
pregledov razmnoževalnega in sadilnega materiala ter objektov za pridelavo,
skladiščenje oziroma pripravo za trg. Podrobnejši postopek nadzora iz prve
alinee prejšnjega odstavka je opredeljen v Prilogi 3, ki je sestavni del tega
pravilnika.
(3) Pri nadzoru iz druge alinee prvega
odstavka tega člena izvede pristojni fitosanitarni inšpektor naključne preglede
dobaviteljev, ki so vpisani v register dobaviteljev za pridelavo, pripravo za
trg oziroma trženje razmnoževalnega in sadilnega materiala zelenjadnic, razen
semena, v obsegu in na način, kot je določen v navodilih v priročniku
fitosanitarne inšpekcije.
(4) Za naknadno kontrolo iz tretje
alinee prvega odstavka tega člena odvzame pristojni fitosanitarni inšpektor
vzorce za preverjanje sortne pristnosti in čistosti, in sicer od določenega
deleža partij razmnoževalnega in sadilnega materiala, ki so dane na trg, ne
glede na državo pridelave. Odvzeti vzorci se preverijo v poskusih na polju, ki
jih opravi izvajalec preizkušanja sort, imenovan v skladu s predpisom, ki ureja
semenski material kmetijskih rastlin. Šteje se, da partija razmnoževalnega ali
sadilnega materiala zelenjadnic, od katere je bil odvzet vzorec, glede sortne
pristnosti in čistosti ustreza zahtevam iz 3.1. točke Priloge 2 tega pravilnika,
če se v poskusih na polju in z laboratorijskimi testi ugotovi, da je delež za sorto netipičnih rastlin:
-      
pri lubenici, meloni, visokem in nizkem fižolu, grahu ter bobu: največ
5%,
-      
pri solati, feferonu, papriki, kumari, kumarici, navadni buči, ter vrtni
buči ali bučki: največ 8%,
-      
pri zeleni, radiču za siljenje, listnatem in glavnatem radiču ter
špinači: največ 15%,
-      
pri ostalih vrstah: največ 10%.
(5) Vrste zelenjadnic, pri katerih se
izvede naknadna kontrola, ter obseg vzorčenj iz prejšnjega odstavka se določijo
z letnim programom dela za fitosanitarno področje, ki ga sprejme minister,
pristojen za kmetijstvo. Način odvzema vzorcev ter metode preizkušanja in
laboratorijskih testov določi predstojnik Uprave v skladu z navodili in
protokoli, ki jih za izvedbo primerjalnih poskusov in testov Skupnosti sprejme
pristojni organ Skupnosti in so dosegljivi na Upravi in njeni spletni
strani.

Priloga
1: Seznam rodov in vrst zelenjadnic
Priloga
2: Podrobnejše zahteve, ki jih mora izpolnjevati razmnoževalni in sadilni
material zelenjadnic, razen semena
Priloga
3: Postopki nadzora in spremljanja dobaviteljev ter njihovih mest pridelave

Pravilnik o trženju razmnoževalnega in
sadilnega materiala zelenjadnic, razen semena (Uradni list RS, št. 61/05)
vsebuje naslednje prehodne in končne določbe:
»IV. PREHODNE IN KONČNE DOLOČBE
12. člen
(prehodne
določbe)
(1) Za razmnoževalni in sadilni
material, ki je bil do uveljavitve tega pravilnika pridelan v skladu s
Pravilnikom o trženju razmnoževalnega in sadilnega materiala zelenjadnic, razen
semena (Uradni list RS, št. 91/03 in 38/04), se šteje, da izpolnjuje zahteve po
tem pravilniku.
(2) Za razmnoževalni in sadilni
material, ki je bil do uveljavitve tega pravilnika označen in dan na trg v
skladu s pravilnikom iz prejšnjega odstavka se šteje, da je bil označen in dan
na trg v skladu s tem pravilnikom.
13. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o trženju razmnoževalnega in sadilnega materiala zelenjadnic,
razen semena (Uradni list RS, št. 91/03 in 38/04).
14. člen
(začetek
veljavnosti)
Ta pravilnik začne veljati 1. julija
2005.«.

Pravilnik o spremembi Pravilnika o trženju
razmnoževalnega in sadilnega materiala zelenjadnic, razen semena (Uradni list
RS, št. 66/07) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o trženju
razmnoževalnega in sadilnega materiala zelenjadnic, razen semena (Uradni list
RS, št. 18/14) vsebuje naslednjo končno določbo:
»KONČNA DOLOČBA
6. člen
Ta pravilnik začne veljati 1. aprila 2014.«.

Pravilnik
o spremembah in dopolnitvah Pravilnika o trženju razmnoževalnega in sadilnega
materiala zelenjadnic, razen semena (Uradni list RS, št. 75/20)
vsebuje naslednjo končno določbo:
»KONČNA DOLOČBA
5. člen
(končna
določba)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. junija 2020.«.