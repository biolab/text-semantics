1. člen
(vsebina)
(1) Ta pravilnik določa metode merjenja zemljišč in
tehnične tolerance meritev za izvedbo kontrol za ukrepe kmetijske politike in
za izvedbo inšpekcijskega nadzora kmetijskih zemljišč v zvezi z ukrepi
kmetijske politike ter za namen preverjanja zbirk podatkov, ki vključujejo
podatke o zemljiščih.
(2) Ta pravilnik določa natančnejše postopke za
izvajanje drugega, tretjega in četrtega odstavka 38. člena Izvedbene uredbe
Komisije (EU) št. 809/2014 z dne 17. julija 2014 o pravilih za uporabo
Uredbe (EU) št. 1306/2013 Evropskega parlamenta in Sveta v zvezi z integriranim
administrativnim in kontrolnim sistemom, ukrepi za razvoj podeželja in
navzkrižno skladnostjo (UL L št. 227 z dne 31. 7. 2014, str. 69), zadnjič spremenjene
z Izvedbeno uredbo Komisije (EU) 2016/761 z dne 13. maja 2016 o odstopanju
od Izvedbene uredbe (EU) št. 809/2014 glede končnega roka za predložitev
zbirne vloge, vlog za pomoč ali zahtevkov za plačilo, končnega roka za
sporočanje sprememb zbirne vloge ali zahtevka za plačilo ter končnega roka za
vloge za dodelitev plačilnih pravic ali povečanje vrednosti plačilnih pravic v
okviru sheme osnovnega plačila v letu 2016 (UL L št. 126 z dne 14. 5.
2016, str. 67), (v nadaljnjem besedilu: Uredba 809/2014/EU).
2. člen
(metode merjenja)
(1) Za merjenje zemljišč se uporabljajo naslednje
merilne metode:
-       
merjenje z napravo, ki uporablja globalni navigacijski satelitski sistem
(v nadaljnjem besedilu: GNSS naprava),
-       
merjenje na ekranu iz ortofotov oziroma drugih ustreznih grafičnih
podlag, katerih položajna natančnost ne sme biti slabša od položajne
natančnosti razpoložljivih ortofotov,
-       
merjenje z merilnim kolesom,
-       
merjenje z merskim trakom in
-       
merjenje z laserskim merilnikom.
(2) Za merjenje površin in dolžin se praviloma
uporabljata merjenje z GNSS napravo ter merjenje iz ortofotov.
(3) Pri merjenju površine posameznega poligona se lahko
uporabi več metod, če meritve ni mogoče opraviti le z eno metodo.
3. člen
(tehnične tolerance za meritve površin)
(1) Največje tehnične tolerance za meritve površin z
merilnimi metodami iz prvega odstavka prejšnjega člena so naslednje:
-       
za merjenje površin z GNSS napravo: obseg izmerjene površine, pomnožen s
faktorjem, določenim s potrjeno validacijo za uporabljen merilni inštrument,
pri čemer v skladu s četrtim odstavkom 38. člena Uredbe 809/2014/EU vrednost
tolerance ne presega 1,25 metra;
-       
za merjenje površin iz ortofotov ali drugih ustreznih grafičnih podlag:
obseg izmerjene površine, pomnožen s faktorjem 1,5 in z velikostjo slikovnega
elementa ortofota ali drugih ustreznih grafičnih podlag, ob upoštevanju
točnosti kartografskega materiala iz 70. člena Uredbe (EU) št. 1306/2013
Evropskega parlamenta in Sveta z dne 17. decembra 2013 o financiranju,
upravljanju in spremljanju skupne kmetijske politike in razveljavitvi uredb
Sveta (EGS) št. 352/78, (ES) št. 165/94, (ES) št. 2799/98, (EC) No 814/2000,
(ES) št. 1290/2005 in (ES) št. 485/2008 (UL L št. 347 z dne 20. 12.
2013, str. 549), zadnjič spremenjene z Delegirano uredbo Komisije (EU) 2015/1971
z dne 8. julija 2015 o dopolnitvi Uredbe (EU) št. 1306/2013 Evropskega parlamenta
in Sveta s posebnimi določbami o poročanju o nepravilnostih v zvezi z Evropskim
kmetijskim jamstvenim skladom in Evropskim kmetijskim skladom za razvoj
podeželja ter o razveljavitvi Uredbe Komisije (ES) št. 1848/2006 (UL L št.
293 z dne 10. 11. 2015, str. 6).
(2) Ne glede na določbo druge alineje prejšnjega
odstavka se za merjenje površin iz ortofotov, narejenih iz satelitskih
posnetkov, uporabijo tehnične tolerance iz priloge, ki je sestavni del tega
pravilnika.
(3) Ne glede na določbo prve alineje prvega odstavka
tega člena je za merjenje gozdnih površin z GNSS napravo največja tehnična
toleranca: obseg izmerjene površine, pomnožen s faktorjem, določenim s potrjeno
validacijo za uporabljen merilni inštrument, pri čemer v skladu s četrtim odstavkom
38. člena Uredbe 809/2014/EU vrednost tolerance ne presega 2,5 metra.
(4) Ne glede na določbe prvega, drugega in tretjega
odstavka tega člena največja tehnična toleranca ne sme preseči 1 hektara.
(5) Če se pri izmeri površine posameznega poligona
kombinira več merilnih metod, se uporabi tehnična toleranca prevladujoče
merilne metode posamezne meritve.
(6) Konkretne vrednosti toleranc iz tega člena se za
ukrepe tekočega leta objavijo na spletni strani Agencije Republike Slovenije za
kmetijske trge in razvoj podeželja pred začetkom izvajanja kontrol pod:
»Vrednosti toleranc za merjenje površin«.
4. člen
(tehnične tolerance za meritve linij)
(1) Tehnična toleranca za merjenje linij z uporabo GNSS
naprave je do vključno 2 metrov.
(2) Z merilnim kolesom ali merskim trakom se praviloma
merijo linije dolžine do 100 metrov, pri čemer se upošteva 2 % toleranca.
(3) Tehnična toleranca za merjenje linij z laserskim
merilnikom je 2 %.
(4) Linije v gozdnem prostoru se merijo z merilnim
kolesom ali merskim trakom, pri čemer se upošteva toleranca meritve 2 %.
(5) Ne glede na določbo prejšnjega odstavka znaša
toleranca pri meritvi širine gozdne prometnice 0,5 metra, pri čemer širina
vozišča v premi pri gozdni cesti oziroma širina planuma v premi pri gozdni
vlaki v skladu s pravilnikom, ki ureja gozdne prometnice, ne sme presegati 3,5
metra.
5. člen
(pozicijska toleranca)
(1) Za potrebe tega pravilnika pozicijska toleranca
pomeni dovoljen prostorski premik za poligon, izmerjen z GNSS napravo ali
izmerjen na ekranu iz ortofotov, in je največ 3 metre glede na prijavljeni
poligon.
(2) Na območjih, kjer meje uporabe zemljišč niso
razvidne iz ortofotov in se teh mej ne da dovolj natančno določiti iz drugih
kartografskih virov, je pozicijska toleranca največ 10 metrov. Ta območja
ministrstvo objavi na spletni strani http://rkg.gov.si/GERK vsako leto pred
rokom za oddajo zbirne vloge.
6. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o metodah merjenja zemljišč in o tehničnih tolerancah meritev (Uradni list RS,
št. 126/08).
7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-90/2016
Ljubljana, dne 16. junija 2016
EVA 2016-2330-0105
Mag. Dejan Židan l.r.
minister
za kmetijstvo, gozdarstvo in prehrano

Priloga: Tehnične
tolerance za ortofote, narejene iz satelitskih posnetkov različnih senzorjev
visoke ločljivosti