I. STATUS INŠTITUTA
1. člen
Inštitut za evalvacijo in management v raziskovalni in
razvojni dejavnosti (v nadaljnjem besedilu: inštitut) se ustanovi kot javni
raziskovalni zavod.
Ustanovitelja javnega raziskovalnega zavoda sta:
-       
Republika Slovenija, ustanoviteljske pravice in obveznosti izvršuje
Vlada Republike Slovenije, in 
-       
Mednarodni center za družbena podjetja – ICPE.
Vlada Republike Slovenije in ICPE bosta medsebojne pravice in
obveznosti iz ustanoviteljstva inštituta uredila s pogodbo. 
Soustanovitelji inštituta so lahko tudi druge pravne osebe,
če tako odločijo njihovi pristojni organi.
II. IME IN SEDEŽ INŠTITUTA
2. člen
Ime javnega raziskovalnega zavoda je: Inštitut za evalvacijo
in management v raziskovalni in razvojni dejavnosti. 
Skrajšano ime: Inštitut za raziskovanje in razvoj. 
Sedež inštituta: Dunajska 104, Ljubljana.
III. DEJAVNOST INŠTITUTA
3. člen
Dejavnost v skladu z uredbo o uvedbi in uporabi standardne
klasifikacije dejavnosti (Uradni list RS, št. 34/94 in 3/95) glasi: 
-       
K/73.201 Raziskovanje in eksperimentalni razvoj na področju družboslovja
-       
K/74.14 Podjetniško in poslovno svetovanje 
-       
M/80.422 Drugo izobraževanje. 
Inštitut bo v okviru registrirane dejavnosti opravljal
predvsem: 
-       
evalvacijske raziskave raziskovalnih dognanj, dosežkov in rezultatov, 
-       
metodološko, scientiometrično in strateško razvojno raziskovanje na
področju znanstveno-raziskovalne in razvojne dejavnosti, 
-       
raziskave na področju managementa v znanstveno-raziskovalni in razvojni
dejavnosti, 
-       
usposabljanje in izobraževanje na področju managementa v
znanstveno-raziskovalni in razvojni dejavnosti, 
-       
evalvacijske raziskave učinkov instrumentarija in politik
znanstveno-raziskovalne in razvojne dejavnosti, 
-       
izvajanje storitev infrastrukturnega pomena na področju
znanstveno-raziskovalne in razvojne dejavnosti (informacijsko dokumentacijska
dejavnost). 
V okviru dejavnosti si bo inštitut prizadeval za razvoj in
vsestransko dostopnost in uporabo znanja v družbi, za prenos raziskovalnih dosežkov
v prakso, za obveščanje javnosti o znanstveno raziskovalnih dosežkih, za
popularizacijo znanosti in širjenje znanstvene kulture.
Inštitut se vključuje v mednarodno znanstveno raziskovalno
dejavnost in se v ta namen povezuje s sorodnimi organizacijami v svetu.
4. člen
Inštitut bo opravljal svojo dejavnost tudi za druge naročnike
v obsegu in na način, določen s programom razvoja in dela inštituta, na domačem
in mednarodnem trgu. 
Inštitut bo opravljal dejavnost iz prejšnjega člena (kot
javno službo) v obsegu, kot bo vključena v nacionalni raziskovalni program.
5. člen
Organiziranost inštituta in sistemizacija delovnih mest se
določita s statutom inštituta.
IV. ORGANI INŠTITUTA
6. člen
Organ upravljanja inštituta je upravni odbor. 
Upravni odbor ima skupaj s predsednikom 11 članov, od katerih
imenujejo: 
-       
4 člane ustanovitelji na predlog Ministrstva za znanost in tehnologijo,
-       
2 člana ICPE,
-       
1 člana Univerza v Ljubljani,
-       
1 člana Univerza v Mariboru,
-       
1 člana SAZU,
-       
1 člana inštitut iz vrst odgovornih nosilcev raziskovalnih in razvojnih
projektov in
-       
1 člana iz vrst zaposlenih.
Predsednika upravnega odbora izvolijo člani upravnega odbora
izmed sebe.
7. člen
Upravni odbor obravnava in sprejema statut in druge splošne
akte inštituta, če s statutom ni določeno, da jih sprejme direktor, program
razvoja, letni program dela, poročila o njihovem izvrševanju, sprejema finančni
načrt in zaključni račun, imenuje in razrešuje direktorja inštituta in opravlja
druge naloge v skladu z zakonom. 
K statutu, letnemu programu dela inštituta ter imenovanju in
razrešitvi direktorja, mora upravni odbor pridobiti soglasje ustanoviteljev.
8. člen
Mandat upravnega odbora traja 4 leta. Pri prvem imenovanju se
šest članov, med njimi tri, ki jih imenuje ustanovitelj, imenuje za 2 leti. 
Upravni odbor vsako leto poroča ustanoviteljem o delu
inštituta. 
Način dela upravnega odbora se določi s statutom.
9. člen
Statut inštituta določa zlasti: 
-       
cilje, organizacijo in sistemizacijo delovnih mest ter način poslovanja
inštituta; 
-       
pristojnost upravnega odbora in drugih njegovih organov; 
-       
pooblastila za zastopanje in podpisovanje inštituta; 
-       
pravice, obveznosti in odgovornosti delavcev, ki opravljajo dela in
naloge s posebnimi pooblastili in odgovornostmi; 
-       
mandat članov sveta in delavcev s posebnimi pooblastili; 
-       
oblikovanje in namen uporabe internega sklada; 
-       
pristojnosti strokovnega sveta, sestava in način izvolitve članov
strokovnega sveta; 
-       
druga organizacijska vprašanja v zvezi s poslovanjem inštituta.
10. člen
Delo in poslovanje inštituta vodi direktor. 
Direktorja imenuje in razrešuje upravni odbor s soglasjem
ustanoviteljev. 
Mandat direktorja je 4 leta.
11. člen
Za obravnavanje in odločanje o programu dela in drugih
programskih zadevah se v inštitutu oblikuje znanstveni svet. 
Znanstveni svet sestavljajo vsi odgovorni nosilci
raziskovalnih in razvojnih projektov v inštitutu. 
Naloge znanstvenega sveta se določijo s statutom.
V. SREDSTVA, KI SO INŠTITUTU ZAGOTOVLJENA ZA USTANOVITEV IN
ZAČETEK DELA
12. člen
Vlada Republike Slovenije in ICPE ter drugi morebitni
soustanovitelji zagotavljajo prostorske in druge infrastrukturne pogoje v
okviru obstoječih zmogljivosti v raziskovalni in spremljajoči dejavnosti.
Sredstva za začetek poslovanja inštituta zagotovita ustanovitelja: 
-       
Republika Slovenija iz sredstev Ministrstva za znanost in tehnologijo za
uresničevanje javne službe v okviru nacionalnega raziskovalnega programa po
pogojih projektnega, programskega in pasovnega financiranja skladno s predpisi
znanstveno-raziskovalne politike, 
-       
ICPE zagotavlja prostorske in infrastrukturne (informatika,
komunikacijske idr.) zmogljivosti v obsegu, določenem s pogodbo o medsebojnih
pravicah in obveznostih ustanoviteljev.
13. člen
Sredstva, potrebna za izvajanje svojih dejavnosti, inštitut
pridobiva z opravljanjem dejavnosti za druge naročnike, preko razpisov in
pogodb za pridobljene in sprejete projekte ter iz skladov in donacij iz domačih
in mednarodnih virov.
14. člen
Inštitut pridobiva sredstva za svojo dejavnost na podlagi
letnega programa. Letni program dela, ki se izdela na podlagi veljavnih meril
raziskovalnega in razvojnega programa, pripravi direktor in ga predlaga v
sprejem upravnemu odboru. 
Upravni odbor mora k letnemu programu dela pridobiti soglasje
ustanoviteljev.
VI. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO
15. člen
Presežek prihodkov nad odhodki inštitut uporablja za
izvajanje in razvoj svoje dejavnosti. 
O načinu razpolaganja s presežkom prihodkov nad odhodki
odloča na predlog direktorja inštituta upravni odbor v soglasju z
ustanovitelji.
VII. PRAVICE, OBVEZNOSTI IN ODGOVORNOSTI INŠTITUTA V PRAVNEM
PROMETU
16. člen
Inštitut je pravna oseba, ki nastopa v pravnem prometu v
okviru svoje dejavnosti samostojno, z vsemi pravicami in obveznostmi brez
omejitev.
VIII. ODGOVORNOSTI USTANOVITELJA ZA OBVEZNOSTI INŠTITUTA
17. člen
Ustanovitelja prevzameta odgovornost za obveznosti inštituta
do višine vrednosti premoženja, s katerim inštitut upravlja.
IX. PREHODNE IN KONČNE DOLOČBE
18. člen
Za postopke v zvezi z ustanovitvijo inštituta Vlada Republike
Slovenije s posebnim sklepom imenuje vršilca dolžnosti direktorja.
19. člen
Vršilec dolžnosti direktorja poskrbi za ustanovitev in
konstituiranje sveta inštituta, pripravi predlog statuta, pripravi letni
program dela, pripravi predlog finančnega načrta, poskrbi za izvedbo
registracije inštituta pri sodišču, poskrbi za izvedbo postopka za imenovanje
direktorja inštituta ter vodi delo in poslovanje inštituta.
20. člen
Svet inštituta se konstituira v roku 60 dni po objavi tega sklepa
v Uradnem listu Republike Slovenije. 
Statut mora biti sprejet v roku 120 dni po uveljavitvi tega
sklepa.
21. člen
Ta sklep začne veljati petnajsti dan po objavi v Uradnem
listu Republike Slovenije.
Št. 022-07/93-6/2-8
Ljubljana, dne 13. aprila 1995.
Vlada Republike Slovenije
dr. Janez Drnovšek l. r. 
Predsednik