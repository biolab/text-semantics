I. SPLOŠNE DOLOČBE
1. člen
(vsebina)
(1) Ta uredba določa vrste ukrepov,
upravičence, pogoje ter postopke dodelitve finančne pomoči za izboljšanje
ekonomskega položaja kmetijskih gospodarstev za izvajanje Uredbe
Komisije (ES) št. 1535/2007 z dne 20. decembra 2007 o uporabi členov 87 in 88 Pogodbe ES pri pomočeh de minimis v sektorju kmetijske proizvodnje (UL L št. 337 z dne
21. 12. 2007, str. 35; v nadaljnjem besedilu: Uredba 1535/07/ES). Namen
izvajanja ukrepov po tej uredbi je ohranjanje kmetijske dejavnosti ter ohranjanje
poseljenosti slovenskega podeželja.
(2) Ta uredba določa tudi upravičence,
pogoje ter postopke dodelitve finančne pomoči za izboljšanje ekonomskega
položaja kmetijskih gospodarstev za izvajanje Uredbe Komisije (EU) št.
1233/2009 z dne 15. decembra 2009 o določitvi posebnega ukrepa za podporo trga
v sektorju mleka (UL L št. 330 z dne 16. 12. 2009, str. 70; v nadaljnjem
besedilu: Uredba 1233/2009/ES).
2. člen
(pomen izrazov)
Izrazi, uporabljeni v tej uredbi, imajo
naslednji pomen:
1.    
upravičenec je kmetijsko gospodarstvo, ki se ukvarja s primarno
proizvodnjo kmetijskih proizvodov, navedenih v prilogi I k Pogodbi o
ustanovitvi Evropske gospodarske skupnosti, razen proizvodov ribištva in
ribogojstva, ki jih obravnava Uredba Sveta (ES) št. 104/2000 (UL L št. 17 z dne
21. 1. 2000, str 22; v nadaljnjem besedilu: priloga I k Pogodbi),
podpisani v Rimu 25. marca 1957, ter so mu odobrena sredstva po tej
uredbi;
2.    
prejemnik sredstev je upravičenec, ki je prejel sredstva po tej uredbi;
3.    
šteje se, da je podjetje v stanju kapitalske neustreznosti, kadar je
tekoča izguba v zadnjem letu pred oddajo vloge dosegla višino četrtine
osnovnega kapitala;
4.    
za namen izvedbe te uredbe se kot dohodek iz kmetijske dejavnosti šteje
dohodek kmetijske dejavnosti, gozdarstva in dopolnilnih dejavnosti na kmetiji.
II. VRSTE UKREPOV
3. člen
(vrste ukrepov)
V skladu z Uredbo 1535/07/ES se sredstva
namenijo za ukrepe:
1.    
finančna pomoč za nadomestilo škode zaradi požara ali strele na
kmetijskem gospodarstvu;
2.    
finančna pomoč ob smrti, invalidnosti ali nesposobnosti za delo;
3.    
podpora kmetijskim gospodarstvom zaradi slabšanja ekonomskih razmer v
dejavnosti in nenadnih pomorov čebel;
4.    
podpora kmetijskim gospodarstvom zaradi degradiranosti okolja;
5.    
nadomestilo kmetijskim gospodarstvom zaradi bolezni rejnih živali, ko
povračilo škode ni urejeno z drugimi predpisi;
6.    
podpora kmetijskim gospodarstvom pri pridelavi pšenice zaradi težke
ekonomske situacije;
7.    
podpora kmetijskim gospodarstvom za blažitev poslabšanja ekonomskega položaja
pri prireji mleka;
8.    
podpora kmetijskim gospodarstvom za blažitev poslabšanja ekonomskega
položaja pri prireji prašičev v letu 2009.
3.a člen
(ukrep podpore v skladu z Uredbo
1233/2009/ES)
V skladu z Uredbo 1233/2009/ES se sredstva
namenijo za ukrep podpore kmetijskim gospodarstvom za blažitev poslabšanja
ekonomskega položaja pri prireji mleka.
III. UKREP: FINANČNA POMOČ ZA NADOMESTILO ŠKODE ZARADI POŽARA
ALI STRELE NA KMETIJSKEM GOSPODARSTVU
4. člen
(predmet podpore)
Predmet podpore je finančna pomoč za
blažitev poslabšanja ekonomskega položaja kmetijskih gospodarstev zaradi nepredvidljivega
škodnega dogodka na kmetijskem gospodarstvu, ko povračilo škode ni urejeno z
drugimi predpisi. Gre za škodo na kmetijskih objektih, nastalo zaradi požara
ali strele.
5. člen
(vlagatelji)
Vlagatelji so kmetijska gospodarstva, ki se
ukvarjajo s primarno kmetijsko pridelavo kmetijskih proizvodov, ki jih
opredeljuje priloga I k Pogodbi in so nosilci kmetijskega gospodarstva ter
kandidirajo za pridobitev sredstev po tej uredbi.
6. člen
(pogoji za pridobitev sredstev)
Vlagatelji morajo izpolnjevati naslednje
pogoje:
1.    
kmetijsko gospodarstvo je na dan oddaje vloge vpisano v register
kmetijskih gospodarstev;
2.    
kmetijsko gospodarstvo je oddalo zbirno vlogo za ukrepe kmetijske politike
v letu oddaje vloge. Če v tekočem letu zbirne vloge še ni bilo mogoče oddati,
se upošteva vloga iz preteklega leta;
3.    
škodni dogodek je nastal največ 12 mesecev pred oddajo vloge;
4.    
v zvezi s kmetijo:
a)    vlagatelj ali
član kmetije po zakonu, ki določa kmetijstvo, je ob nastanku škodnega dogodka
pokojninsko in invalidsko zavarovan kot kmet ali
b)    dohodki iz
kmetijske dejavnosti vseh članov kmetije predstavljajo več kakor 75 odstotkov
dohodka kmetije;
5.    
če je vlagatelj pravna oseba ali samostojni podjetnik posameznik (v
nadaljnjem besedilu: s.p.), mora biti nosilec tega kmetijskega gospodarstva
zaposlen v podjetju, ki je registrirano za opravljanje primarne kmetijske
dejavnosti. Prihodek iz kmetijske dejavnosti je predstavljal po zadnjih
razpoložljivih podatkih več kakor 75 odstotkov prihodka podjetja;
6.    
vlagatelj je imel ob nastanku škodnega dogodka prijavljeno stalno
prebivališče na naslovu kmetijskega gospodarstva. V primeru pravne osebe ali
s.p. velja določilo za zastopnika nosilca kmetijskega gospodarstva;
7.    
dohodek vlagatelja po zadnjih razpoložljivih podatkih ne presega
minimalne plače za delo s polnim delovnim časom v skladu s predpisom, ki določa
minimalno plačo;
8.    
določbi iz 6. in 7. točke tega odstavka ne veljata v primeru planin in
skupnih pašnikov;
9.    
kmetijsko gospodarstvo ne sme biti v težavah. Pri tem ukrepu se šteje,
da ni v težavah, če:
a)    ima nosilec
kmetije ob oddaji vloge po evidenci DURS plačane davke in prispevke, določene z
zakonom, ali
b)    ima pravna oseba
ali s.p. poravnane obveznosti do države oziroma ni v stanju kapitalske
neustreznosti;
10.  objekt,
na katerem je nastala škoda, je bil ob nastanku škodnega dogodka zavarovan za
primer požara oziroma strele;
11.  objekt,
na katerem je nastala škoda, je bil ob nastanku škodnega dogodka namenjen
primarni kmetijski pridelavi kmetijskih proizvodov, ki jih opredeljuje priloga
I k Pogodbi;
12.  predložiti
cenitev škodnega dogodka, ki jo izdela zavarovalnica;
13.  minimalna
višina ocenjene škode, ki jo mora vlagatelj izkazati za upravičenost do plačila
po tem ukrepu, je 5.000 eurov.
7. člen
(finančne določbe)
(1) Sredstva se dodelijo upravičencu
kot pomoč v obliki nepovratnih sredstev. Osnova za izplačilo je razdelilnik iz
drugega odstavka tega člena, v skladu z višino ocenjene škode.
(2) Za delno nadomestilo škode znaša
višina nepovratnih sredstev:
-     do 7.500
eurov……………………..nad vključno 65.000 eurov ocenjene škode;
-     do 6.500
eurov......…............……...od vključno 55.000 do 65.000 eurov ocenjene škode;
-     do 5.500
eurov……….....................od vključno 45.000 do 55.000 eurov ocenjene škode;
-     do 4.500
eurov..……................…...od vključno 35.000 do 45.000 eurov ocenjene škode;
-     do 3.500
eurov.……….............…...od vključno 25.000 do 35.000 eurov ocenjene škode;
-     do 2.500
eurov.……...............….....od vključno 15.000 do 25.000 eurov ocenjene škode;
-     do 1.500
eurov…………..................od vključno 5.000 do 15.000 eurov ocenjene
škode.
(3) Isti upravičenec lahko pridobi
podporo po tem ukrepu le enkrat v treh letih.
(4) Višina vseh prejetih sredstev za
škodni dogodek ne presega dejanske škode.
(5) Ukrep se izvaja kot pomoč v skladu
z Uredbo 1535/07/ES. Skupna de minimis pomoč v kmetijstvu, odobrena
kateremu koli upravičencu, ne sme presegati 7.500 eurov v katerem koli obdobju
treh proračunskih let. Ta zgornja meja se uporablja ne glede na obliko pomoči de
minimis v kmetijstvu ali zastavljene cilje.
(6) Poleg pomoči de minimis se
v zvezi z istimi upravičenimi stroški ne sme dodeliti še državna pomoč, če bi
takšno seštevanje povzročilo intenzivnost pomoči, ki bi presegala intenzivnost,
določeno za posebne okoliščine vsakega primera v predpisih Skupnosti.
IV. UKREP: FINANČNA POMOČ OB SMRTI, INVALIDNOSTI ALI
NESPOSOBNOSTI ZA DELO
8. člen
(predmet podpore)
Predmet podpore je finančna pomoč za
blažitev poslabšanja ekonomskega položaja kmetijskih gospodarstev, ki je posledica
smrti, več kakor 50-odstotne invalidnosti, več kakor šestmesečne osemurne
nesposobnosti za delo ali primerljive vsote ur za najmanj štiriurno
nesposobnost za delo v desetmesečnem neprekinjenem obdobju.
9. člen
(vlagatelji)
Vlagatelji so kmetijska gospodarstva, ki se
ukvarjajo s primarno kmetijsko pridelavo kmetijskih proizvodov, ki jih
opredeljuje priloga I k Pogodbi in so nosilci kmetijskega gospodarstva ter
kandidirajo za pridobitev sredstev po tej uredbi.
10. člen
(pogoji za pridobitev sredstev)
Vlagatelji morajo izpolnjevati naslednje
pogoje:
1.    
kmetijsko gospodarstvo je na dan oddaje vloge vpisano v register
kmetijskih gospodarstev;
2.    
kmetijsko gospodarstvo je oddalo zbirno vlogo za ukrepe kmetijske
politike v letu oddaje vloge. Če v tekočem letu zbirne vloge še ni bilo mogoče
oddati, se upošteva vloga iz preteklega leta;
3.    
škodni dogodek se nanaša na nosilca ali člana kmetijskega gospodinjstva,
ki je pokojninsko in invalidsko zavarovan kot kmet ali iz naslova primarne
kmetijske dejavnosti. Kot član kmetijskega gospodinjstva se šteje član kmetije
po zakonu, ki določa kmetijstvo. V primeru drugih oblik kmetijskih
gospodarstev, ki jih določa zakon, ki ureja kmetijstvo, se kot član kmetijskega
gospodinjstva šteje član, ki ima, oziroma je ob smrti imel, prijavljeno stalno
prebivališče na naslovu kmetijskega gospodarstva, in sicer: zastopnik nosilca
kmetijskega gospodarstva, njegovi potomci ali njegovi posvojenci in njihovi
zakonci oziroma zunajzakonski partnerji, njegovi vnuki oziroma potomci njegovih
posvojencev in njihovi zakonci oziroma zunajzakonski partnerji, njegov zakonec
ali zunajzakonski partner, njegovi bratje in sestre ter njihovi zakonci ali
zunajzakonski partnerji in njihovi potomci, njegovi starši, njegovi stari
starši in posvojitelj;
4.    
škodni dogodek je nastal največ 12 mesecev pred oddajo vloge;
5.    
vlagatelj ima prijavljeno stalno prebivališče na naslovu kmetijskega
gospodarstva. V primeru pravne osebe ali s.p. velja določilo za zastopnika
nosilca kmetijskega gospodarstva;
6.    
kmetijsko gospodarstvo ne sme biti v težavah. Pri tem ukrepu se šteje,
da ni v težavah, če:
a)    ima nosilec
kmetije ob oddaji vloge po evidenci DURS plačane davke in prispevke, določene z
zakonom, ali
b)    ima pravna oseba
ali s.p. poravnane obveznosti do države oziroma ni v stanju kapitalske
neustreznosti;
7.    
dohodek vlagatelja ali člana kmetijskega gospodinjstva, ki se mu je
pripetil škodni dogodek, po zadnjih razpoložljivih podatkih ni presegal
minimalne plače za delo s polnim delovnim časom v skladu s predpisom, ki določa
minimalno plačo.
11. člen
(finančne določbe)
(1) Sredstva se dodelijo upravičencu
kot pomoč v obliki nepovratnih sredstev. Osnova za izplačilo je razdelilnik iz
drugega odstavka tega člena v skladu z ugotovljeno stopnjo invalidnosti,
trajanjem nesposobnosti za delo oziroma primerom smrti.
(2) Ob smrti, invalidnosti ali delovni
nezmožnosti znaša višina nepovratnih sredstev:
-     do 7.500
eurov………………………smrt;
-     do 7.500
eurov………………………100-odstotna invalidnost;
-     do 6.750
eurov………………………90-odstotna invalidnost;
-     do 6.000
eurov………………………80-odstotna invalidnost;
-     do 5.200
eurov………………………70-odstotna invalidnost;
-     do 4.500
eurov………………………60-odstotna invalidnost;
-     do 3.750
eurov………………………50-odstotna invalidnost;
-     do 7.500
eurov………………………12-mesečna nesposobnost;
-     do 6.875
eurov………………………11-mesečna nesposobnost;
-     do 6.250
eurov………………………desetmesečna nesposobnost;
-     do 5.625
eurov………………………devetmesečna nesposobnost;
-     do 5.000
eurov………………………osemmesečna nesposobnost;
-     do 4.375
eurov………………………sedemmesečna nesposobnost;
-     do 3.750
eurov………………………šestmesečna nesposobnost.
(3) Isti upravičenec lahko pridobi
podporo po tem ukrepu le enkrat v treh letih.
(4) Ukrep se izvaja kot pomoč v skladu
z Uredbo 1535/07/ES. Skupna de minimis pomoč v kmetijstvu, odobrena
kateremu koli upravičencu, ne sme presegati 7.500 eurov v katerem koli obdobju
treh proračunskih let. Ta zgornja meja se uporablja ne glede na obliko pomoči de
minimis v kmetijstvu ali zastavljene cilje.
(5) Poleg pomoči de minimis se
v zvezi z istimi upravičenimi stroški ne sme dodeliti še državna pomoč, če bi
takšno seštevanje povzročilo intenzivnost pomoči, ki bi presegala intenzivnost,
določeno za posebne okoliščine vsakega primera v predpisih Skupnosti.
V. UKREP: PODPORA KMETIJSKIM GOSPODARSTVOM ZARADI SLABŠANJA
EKONOMSKIH RAZMER V DEJAVNOSTI IN NENADNIH POMOROV ČEBEL
12. člen
(predmet podpore)
(1) Podpora je namenjena kmetijskim
gospodarstvom zaradi slabšanja ekonomskih razmer v dejavnosti in zaradi škode,
ki je nastala zaradi nenadnih pomorov čebel.
(2) Namen ukrepa je ohranitev staleža
plemenskih živali zaradi slabšanja ekonomskih razmer v dejavnosti ter ohranitev
čebeljih družin zaradi ogroženosti kot posledice nenadnih pomorov.
(3) Predmet podpore je dodelitev
nepovratnih sredstev v obliki podpore na glavo velike živine (v nadaljnjem
besedilu: GVŽ) plemenskih živali ali čebeljih družin. Minister, pristojen za
kmetijstvo, s sklepom določi vrsto dejavnosti in višino pomoči. Sklep, ki se
objavi na internet strani Ministrstva za kmetijstvo, gozdarstvo in prehrano (v
nadaljnjem besedilu: MKGP), se izda na predlog strokovne komisije, ki jo
imenuje minister, pristojen za kmetijstvo.
13. člen
(vlagatelji)
Vlagatelji so kmetijska gospodarstva, ki se
ukvarjajo s primarno kmetijsko pridelavo kmetijskih proizvodov, ki jih
opredeljuje priloga I k Pogodbi in so nosilci kmetijskega gospodarstva ter
kandidirajo za pridobitev sredstev po tej uredbi.
14. člen
(pogoji za pridobitev sredstev)
(1) Vlagatelji morajo izpolnjevati
naslednje pogoje:
1.    
kmetijsko gospodarstvo je na dan oddaje vloge vpisano v register
kmetijskih gospodarstev;
2.    
kmetijsko gospodarstvo je oddalo zbirno vlogo za ukrepe kmetijske
politike v letu oddaje vloge. Če v tekočem letu zbirne vloge še ni bilo mogoče
oddati, se upošteva vloga iz preteklega leta;
3.    
določilo iz prejšnje točke ne velja za čebelarje;
4.    
najmanjše število GVŽ plemenskih živali oziroma čebeljih družin, ki
morajo biti v reji na kmetijskem gospodarstvu za vrsto dejavnosti iz 12. člena
te uredbe, se določi z javnim razpisom;
5.    
kmetijsko gospodarstvo ne sme biti v težavah. Pri tem ukrepu se šteje,
da ni v težavah, če:
a)    ima nosilec
kmetije ob oddaji vloge po evidenci DURS plačane davke in prispevke, določene z
zakonom, ali
b)    ima pravna oseba
ali s. p. poravnane obveznosti do države oziroma ni v stanju kapitalske
neustreznosti.
(2) Dodatni pogoji za čebelarje:
1.    
kmetijsko gospodarstvo je imelo na dan škodnega dogodka čebelnjake
registrirane v Centralnem registru čebelnjakov (v nadaljnjem besedilu: CRČ) in
so bili v preteklem letu oziroma ob registraciji čebelnjaka, če je bil
čebelnjak registriran po datumu popisa čebeljih družin, sporočeni podatki o
številu čebeljih družin;
2.    
vlagatelj lahko uveljavlja podporo zaradi nenadnega pomora čebeljih
družin največ do števila, ki je bilo v CRČ javljeno kot zadnje pred škodnim
dogodkom;
3.    
vlagatelj mora predložiti kopijo zapisnika pregleda Nacionalnega
veterinarskega inštituta, iz katerega je razvidno, da pogin ni posledica kužne
bolezni oziroma nepravilne oskrbe čebeljih družin;
4.    
vlagatelji, ki so utrpeli škodo v letu 2008 in so škodni dogodek prijavili po telefonu številka 112 na Upravo Republike Slovenije za zaščito
in reševanje, vendar niso pridobili zapisnika pregleda Nacionalnega
veterinarskega inštituta, iz katerega bi bilo razvidno, da pogin ni posledica
kužne bolezni oziroma nepravilne oskrbe čebeljih družin, predložijo izjavo o
škodnem dogodku. Iz te izjave mora biti razvidno, kdaj je nastal škodni
dogodek, identifikacijska številka čebelnjaka, ki je predmet odškodnine, in
njegova lokacija. Agencija Republike Slovenije za kmetijske trge in razvoj
podeželja pridobi dokazilo Nacionalnega veterinarskega inštituta, da na
območju, na katerem je oškodovani čebelnjak, ni bilo omejitev zaradi
prisotnosti bolezni.
(3) Prejemnik sredstev se zavezuje, da
bo obdržal, razen v primeru višje sile, stalež plemenske črede, ki ga je imel
ob vložitvi vloge, ali število čebeljih družin, ki jih je imel pred nenadnim
pomorom, še najmanj dve leti.
15. člen
(finančne določbe)
(1) Sredstva se dodelijo upravičencu
kot pomoč v obliki nepovratnih sredstev ter znašajo do 7.500 eurov.
(2) Podrobnejši način izvedbe sklepa
ministra iz tretjega odstavka 12. člena se natančneje določi z javnim razpisom.
(3) Ukrep se izvaja kot pomoč v skladu
z Uredbo 1535/07/ES. Skupna de minimis pomoč v kmetijstvu, odobrena
kateremu koli upravičencu, ne sme presegati 7.500 eurov v katerem koli obdobju
treh proračunskih let. Ta zgornja meja se uporablja ne glede na obliko pomoči de
minimis v kmetijstvu ali zastavljene cilje.
(4) Poleg pomoči de minimis se
v zvezi z istimi upravičenimi stroški ne sme dodeliti še državna pomoč, če bi
takšno seštevanje povzročilo intenzivnost pomoči, ki bi presegala intenzivnost,
določeno za posebne okoliščine vsakega primera v predpisih Skupnosti.
VI. UKREP: PODPORA KMETIJSKIM GOSPODARSTVOM ZARADI
DEGRADIRANOSTI OKOLJA
16. člen
(predmet podpore)
Namen ukrepa je podpora za kmetijsko
dejavnost s plačili za kmetijska gospodarstva, ki so na območjih z degradiranim
okoljem in opravljajo na njih svojo dejavnost ter imajo zaradi takega okolja
znižan dohodek. Kmetijsko gospodarstvo mora biti na degradiranih območjih, ki
jih določi Vlada Republike Slovenije s posebnim odlokom po zakonu, ki ureja
varstvo okolja, s posebnim sklepom pa določi obveznosti MKGP.
17. člen
(vlagatelji)
Vlagatelji so kmetijska gospodarstva, ki se
ukvarjajo s primarno kmetijsko pridelavo kmetijskih proizvodov, ki jih
opredeljuje priloga I k Pogodbi in so nosilci kmetijskega gospodarstva ter
kandidirajo za pridobitev sredstev po tej uredbi.
18. člen
(pogoji za pridobitev sredstev)
(1) Vlagatelji morajo izpolnjevati
naslednje pogoje:
-     kmetijsko
gospodarstvo je vpisano v register kmetijskih gospodarstev in ima urejene
podatke o GERK-ih v skladu s predpisom, ki ureja register kmetijskih
gospodarstev;
-     kmetijsko
gospodarstvo je oddalo zbirno vlogo za ukrepe kmetijske politike v letu oddaje
vloge. Če v tekočem letu zbirne vloge še ni bilo mogoče oddati, se upošteva
vloga iz preteklega leta;
-     kmetijsko
gospodarstvo je vključeno v kontrolo ekološke pridelave in izpolnjuje vse
pogoje iz predpisa, ki ureja ekološko pridelavo in predelavo kmetijskih pridelkov
oziroma živil;
-     kmetijsko
gospodarstvo je izgubilo ali ne more pridobiti certifikata za ekološko
kmetovanje zaradi ugotovljene razvrednotenosti okolja;
-     kmetijsko
gospodarstvo ne sme biti v težavah. Pri tem ukrepu se šteje, da je v težavah,
ko je iz evidence DURS razvidno, da vlagatelj ob oddaji vloge nima plačanih
davkov in prispevkov, določenih z zakonom.
(2) Podpora se dodeli za kmetijska
zemljišča, ki so vključena v kontrolo ekološke pridelave na kmetijskih
gospodarstvih s pridobljenim potrdilom za ekološko pridelavo.
19. člen
(višina plačil)
(1) Plačila zaradi degradiranosti
okolja se določijo za posamezno kmetijsko gospodarstvo glede na površino
prijavljenih kmetijskih zemljišč v uporabi v registru kmetijskih gospodarstev.
(2) Višina plačila za kmetijsko
gospodarstvo zaradi degradiranosti okolja se določi glede na vrsto pridelave,
tako da plačilo na hektar kmetijskih zemljišč v uporabi znaša:
-     njive –
poljščine: do 200 eurov/ha na leto,
-     vrtnine na
prostem: do 250 eurov/ha na leto,
-     vrtnine v
zavarovanih prostorih: do 250 eurov/ha na leto,
-     oljčniki z
gostoto najmanj do 150 dreves/ha, nasadi sadovnjakov z gostoto najmanj 100
dreves/ha pri orehu in kostanju ter najmanj 200 dreves/ha pri drugih sadnih
vrstah: 300 eurov/ha na leto,
-     travniški
visokodebelni sadovnjaki z gostoto 50–200 dreves/ha: do 250 eurov/ha na leto,
-     vinogradi,
hmeljišča in drevesnice: do 300 eurov/ha na leto,
-     travinje
(trave in travno-deteljne mešanice na njivah in trajno travinje): do 120
eurov/ha na leto.
(3) Ne glede na določbo prejšnjega
odstavka skupno plačilo za posamezno kmetijsko gospodarstvo ne sme presegati
2.500 eurov na kmetijsko gospodarstvo na leto.
(4) Ukrep se izvaja kot pomoč v skladu
z Uredbo 1535/07/ES. Skupna de minimis pomoč v kmetijstvu, odobrena
kateremu koli upravičencu, ne sme presegati 7.500 eurov v katerem koli obdobju
treh proračunskih let. Ta zgornja meja se uporablja ne glede na obliko pomoči de
minimis v kmetijstvu ali zastavljene cilje.
(5) Poleg pomoči de minimis se
v zvezi z istimi upravičenimi stroški ne sme dodeliti še državna pomoč, če bi
takšno seštevanje povzročilo intenzivnost pomoči, ki bi presegala intenzivnost,
določeno za posebne okoliščine vsakega primera v predpisih Skupnosti.
20. člen
(naloge organizacije za kontrolo)
Organizacije za kontrolo ekoloških
kmetijskih pridelkov in živil morajo za vlagatelje, ki so se prijavili v
kontrolo najpozneje do 31. decembra preteklega leta in v tekočem letu
kmetujejo v skladu s predpisom, ki ureja ekološko pridelavo in predelavo
kmetijskih pridelkov oziroma živil, v evidenco pridelovalcev in predelovalcev
ekoloških kmetijskih pridelkov oziroma živil vpisati: najpozneje do
25. oktobra tekočega leta podatke o odvzetih ali zavrnjenih certifikatih
za ekološko pridelavo oziroma predelavo kmetijskih pridelkov oziroma živil za
tekoče leto zaradi posledic ugotovljene degradiranosti okolja.
VII. UKREP: NADOMESTILO KMETIJSKIM GOSPODARSTVOM ZARADI
BOLEZNI REJNIH ŽIVALI, KO POVRAČILO ŠKODE NI UREJENO Z DRUGIMI PREDPISI
21. člen
(predmet podpore)
Predmet podpore je blažitev poslabšanja
ekonomskega položaja kmetijskih gospodarstev, ko povračilo ni urejeno z drugimi
predpisi, zaradi:
a) 
omejenega prometa trgovanja na kmetijskem
gospodarstvu zaradi aviarne influence,
b) 
zapore kot posledice izbruha klasične prašičje
kuge v sosednji državi,
c) 
prepovedi prometa z živalmi, prepovedi
razvažanja gnoja in gnojevke, prepovedi klanja živali, neškodljivega
odstranjevanja trupel, dezinfekcije, dezinsekcije in deratizacije, zamenjave
krme in postavitve dezbariere na kmetiji kot posledic izbruha vraničnega
prisada na kmetijskem gospodarstvu.
22. člen
(vlagatelji)
Vlagatelji so kmetijska gospodarstva, ki se
ukvarjajo s primarno kmetijsko pridelavo kmetijskih proizvodov, ki jih
opredeljuje priloga I k Pogodbi in so nosilci kmetijskega gospodarstva ter kandidirajo
za pridobitev sredstev po tej uredbi.
23. člen
(pogoji za pridobitev sredstev)
Vlagatelji morajo izpolnjevati naslednje
splošne pogoje:
1.    
kmetijsko gospodarstvo je na dan oddaje vloge vpisano v register
kmetijskih gospodarstev;
2.    
kmetijsko gospodarstvo je oddalo zbirno vlogo za ukrepe kmetijske
politike v letu oddaje vloge. Če v tekočem letu zbirne vloge še ni bilo mogoče
oddati, se upošteva vloga iz preteklega leta;
3.    
če je vlagatelj pravna oseba ali s.p., mora biti nosilec tega
kmetijskega gospodarstva zaposlen v podjetju, ki je registrirano za opravljanje
kmetijske dejavnosti. Prihodek iz kmetijske dejavnosti je predstavljal po
zadnjih razpoložljivih podatkih več kakor 75 odstotkov prihodka podjetja;
4.    
kmetijsko gospodarstvo ne sme biti v težavah. Pri tem ukrepu se šteje,
da ni v težavah, če:
a)    ima nosilec
kmetije ob oddaji vloge po evidenci DURS plačane davke in prispevke, določene z
zakonom, ali
b)    ima pravna oseba
ali s.p. poravnane obveznosti do države oziroma ni v stanju kapitalske
neustreznosti;
5.    
povračilo škode ni mogoče uveljavljati po drugih predpisih;
6.    
kmetijsko gospodarstvo za navedeni bolezni ni prejelo sredstev po drugih
predpisih;
7.    
za vloge iz točke a) 21. člena te uredbe je iz popisa uradnega
veterinarja ali iz B obrazca vloge, oddane v letu pred škodnim dogodkom,
razviden najmanjši obseg živali na kmetijskem gospodarstvu, ki znaša 4.000
pitovnih piščancev ali 400 puranov v turnusu ali 1.600 kokoši nesnic;
8.    
za vloge iz točke b) 21. člena te uredbe je iz popisa uradnega
veterinarja ali iz B obrazca zadnje oddane vloge razviden najmanjši obseg
živali na kmetijskem gospodarstvu, ki znaša 10 GVŽ prašičev. Pri preračunu GVŽ
se upoštevajo koeficienti iz B obrazca zadnje oddane vloge;
9.    
kmetijsko gospodarstvo vlagatelja se nahaja na območju, kjer je bila z
odločbo pristojnega organa uvedena zapora območja oziroma je bil z odločbo
pristojnega organa ustavljen promet trgovanja na kmetijskem gospodarstvu.
24. člen
(finančne določbe)
(1) Sredstva se dodelijo upravičencu
kot pomoč v obliki nepovratnih sredstev ter znašajo do 7.500 eurov.
(2) Višina sredstev na GVŽ in
upravičene kategorije živali oziroma podrobnejšo izvedbo ukrepa se določi z
javnim razpisom.
(3) Ukrep se izvaja kot pomoč v skladu
z Uredbo 1535/07/ES. Skupna de minimis pomoč v kmetijstvu, odobrena kateremu
koli upravičencu, ne sme presegati 7.500 eurov v katerem koli obdobju treh
proračunskih let. Ta zgornja meja se uporablja ne glede na obliko pomoči de
minimis v kmetijstvu ali zastavljene cilje.
(4) Poleg pomoči de minimis se
v zvezi z istimi upravičenimi stroški ne sme dodeliti še državna pomoč, če bi
takšno seštevanje povzročilo intenzivnost pomoči, ki bi presegala intenzivnost,
določeno za posebne okoliščine vsakega primera v predpisih Skupnosti.
VII.a UKREP: PODPORA KMETIJSKIM GOSPODARSTVOM PRI PRIDELAVI
PŠENICE ZARADI TEŽKE EKONOMSKE SITUACIJE
24.a člen
(predmet podpore)
(1) Podpora je namenjena kmetijskim
gospodarstvom za blažitev poslabšanja ekonomskega položaja pri pridelavi
pšenice, ki je nastala zaradi moče v letu 2009.
(2) Namen ukrepa je ohranitev
pridelave pšenice v Republiki Sloveniji v obsegu zadnjih pet let.
(3) Predmet podpore je dodelitev
nepovratnih sredstev v obliki podpore na hektar v letu 2009.
24.b člen
(upravičenci)
Kmetijska gospodarstva, ki se ukvarjajo s
pridelavo pšenice in izpolnjujejo pogoje iz 24.c člena te uredbe, so upravičena
do podpore pri pridelavi pšenice zaradi težke ekonomske situacije.
24.c člen
(pogoji za pridobitev sredstev)
(1) Upravičenec mora izpolnjevati
naslednje pogoje:
1.    
kmetijsko gospodarstvo je oddalo zbirno vlogo v letu 2009 za
uveljavljanje ukrepov kmetijske politike;
2.    
prijavljena površina pšenice posameznega kmetijskega gospodarstva se
nahaja na območju, na katerem je bila po podatkih Agencije Republike Slovenije
za okolje (v nadaljnjem besedilu: ARSO) v obdobju od 15. junija do
15. julija 2009 količina padavin za 50 ali več odstotkov večja od dolgoletnega
povprečja padavin in je objavljena na spletni strani MKGP-ja z naslovom
http://rkg.gov.si/GERK/viewer.jsp;
3.    
kmetijsko gospodarstvo mora imeti najmanj en hektar ugotovljene površine
pšenice na območju iz prejšnjega odstavka;
4.    
v primeru, da se del ugotovljene površine posameznega GERK-a nahaja
izven območja, določenega v 2. točki tega odstavka, je do podpore upravičena
celotna ugotovljena površina GERK-a;
5.    
kmetijsko gospodarstvo ne sme biti v težavah. Pri tem ukrepu se šteje,
da kmetijsko gospodarstvo ni v težavah, če:
a)    podatki v zvezi
z izpolnjevanjem davčnih obveznosti nosilca kmetije ne izkazujejo zapadlih
neplačanih davčnih obveznosti na dan oddaje vloge; potrdilo ne sme biti
starejše od dveh mesecev od vložitve zahtevka; ali
b)    podatki v zvezi
z izpolnjevanjem davčnih obveznosti pravne osebe ali s.p. ne izkazujejo
zapadlih neplačanih davčnih obveznosti; potrdilo ne sme biti starejše od dveh
mesecev od vložitve zahtevka; oziroma pravna oseba ali s.p. ni v stanju
kapitalske neustreznosti, kar dokazuje s potrdiloma »Bilanca stanja« in »Izkaz
poslovnega izida« za leto 2008.
(2) Ugotovljena površina pšenice iz 3.
točke prejšnjega odstavka se določi na podlagi podatkov, navedenih na obrazcu
»D Prijava površin kmetijskih rastlin ter zahtevkov za leto 2009« in z
upoštevanjem rezultatov kontrol na kraju samem integriranega administrativnega
in kontrolnega sistema (v nadaljnjem besedilu: IAKS), izvedenih za ukrepe
neposrednih plačil. V primeru, ko je na posameznem GERK-u razen poljine pšenice
prijavljena še poljina druge kmetijske rastline in kontrola IAKS na kraju samem
ne preverja kmetijske rastline, se ugotovitev kontrole sorazmerno upošteva pri
poljini pšenice.
24.d člen
(višina podpore)
(1) Za podporo pri pridelavi pšenice
se zagotovijo sredstva do višine 2.000.000 eurov iz naslova ukrepov za stabilizacijo
trga.
(2) Višina podpore se izračuna glede
na število upravičenih zahtevkov in višino sredstev iz prejšnjega odstavka.
Podpora ne sme presegati višine 115 eurov na hektar.
(3) Ukrep se izvaja kot pomoč de
minimis v skladu z Uredbo 1535/07/ES.
(4) Skupna pomoč de minimis, ki
se odobri in izplača istemu upravičencu, ne sme presegati zgornje meje, kot je
določeno v drugem odstavku 3. člena Uredbe 1535/07/ES. Ta zgornja meja se
uporablja ne glede na obliko pomoči de minimis v kmetijstvu ali njen
namen.
(5) Poleg pomoči de minimis se
v zvezi z istimi upravičenimi stroški ne sme dodeliti še državna pomoč, če bi
takšno seštevanje povzročilo intenzivnost pomoči, ki bi presegala intenzivnost,
določeno za posebne okoliščine vsakega primera v predpisih Skupnosti.
24.e člen
(postopek za pridobitev sredstev)
(1) Na podlagi podatkov ARSO o
odstopanju količine padavin od dolgoletnega povprečja na območju Republike
Slovenije v obdobju od 15. junija do 15. julija 2009, MKGP in
Agencija Republike Slovenije za kmetijske trge in razvoj podeželja (v
nadaljnjem besedilu: Agencija) pripravita seznam vseh kmetijskih gospodarstev,
ki imajo najmanj en hektar ugotovljene površine pšenice na območju iz 2. točke
24.c člena te uredbe.
(2) Agencija vsem kmetijskim
gospodarstvom iz prejšnjega odstavka pošlje najkasneje do 9. oktobra 2009
»Predtisk o upravičenosti do podpore pri pridelavi pšenice« (v nadaljnjem
besedilu: predtisk). Ko upravičenec podpisani predtisk vrne na Agencijo, se
le-ta šteje za »Zahtevek o upravičenosti do podpore pri pridelavi pšenice« (v
nadaljnjem besedilu: zahtevek). Predtisk se objavi na spletni strani Agencije.
(3) K zahtevku iz prejšnjega odstavka
je potrebno priložiti dokazilo iz 5. točke prvega odstavka 24.c člena te
uredbe, ki ga pridobi organ v skladu s 139. členom Zakona o splošnem upravnem
postopku (Uradni list RS, št. 24/06 – uradno prečiščeno besedilo, 105/06 –
ZUS-1, 126/07 in 65/08; v nadaljnjem besedilu: ZUP) oziroma ga lahko upravičenec
priloži sam. K zahtevku je potrebno priložiti tudi Izjavo o pomoči de
minimis, skladno s prvim odstavkom 4. člena Uredbe 1535/07/ES.
(4) Zahtevek o upravičenosti do
podpore pri pridelavi pšenice mora nosilec kmetijskega gospodarstva poslati na
naslov Agencija Republike Slovenije za kmetijske trge in razvoj podeželja,
Dunajska 160, 1000 Ljubljana, ali oddati osebno v sprejemni pisarni Agencije do
23. oktobra 2009.
(5) Predstojnik Agencije izda odločbe
do 30. novembra 2009.
24.f člen
Za ukrep »Podpora kmetijskim gospodarstvom
pri pridelavi pšenice zaradi težke ekonomske situacije« se določbe poglavja
VIII. Postopek za pridobitev sredstev te uredbe ne uporabljajo.
VII.b UKREP: PODPORA KMETIJSKIM GOSPODARSTVOM ZA BLAŽITEV
POSLABŠANJA EKONOMSKEGA POLOŽAJA PRI PRIREJI MLEKA
24.g člen
(predmet podpore)
(1) Podpora je namenjena kmetijskim
gospodarstvom za blažitev poslabšanja ekonomskega položaja pri prireji mleka v
letu 2009.
(2) Namen ukrepa je ohranitev staleža
krav molznic v Republiki Sloveniji.
(3) Predmet podpore je dodelitev
nepovratnih sredstev v obliki podpore na kravo molznico za leto 2009.
24.h člen
(upravičenci)
Kmetijska gospodarstva, ki se ukvarjajo s
prirejo mleka in izpolnjujejo pogoje iz 24.i člena, so upravičena do podpore,
izračunane po postopku, določenem v 24.j členu te uredbe.
24.i člen
(pogoji za pridobitev sredstev)
(1) Upravičenec mora izpolnjevati naslednje
pogoje:
1.    
kmetijsko gospodarstvo je oddalo zbirno vlogo v letu 2009 za
uveljavljanje ukrepov kmetijske politike, v kateri so na obrazcu B izkazane
najmanj tri krave molznice;
2.    
kmetijsko gospodarstvo je oddalo v prvih štirih mesecih kvotnega leta
2009/2010 najmanj 3.333 kilogramov mleka;
3.    
razmerje med oddajo mleka in številom krav mora izkazati povprečno
oddajo mleka najmanj 1.000 kilogramov na kravo v prvih štirih mesecih kvotnega
leta 2009/2010;
4.    
kmetijsko gospodarstvo mora imeti najmanj enega člana, ki je obvezno
pokojninsko in invalidsko zavarovan iz naslova opravljanja kmetijske
dejavnosti, od 1. junija 2009 dalje;
5.    
kmetijsko gospodarstvo ne sme biti v težavah. Pri tem ukrepu se šteje,
da kmetijsko gospodarstvo ni v težavah, če podatki v zvezi z izpolnjevanjem
davčnih obveznosti nosilca kmetije ne izkazujejo zapadlih neplačanih davčnih
obveznosti na dan oddaje vloge; potrdilo ne sme biti starejše od dveh mesecev
od vložitve zahtevka.
(2) Ne glede na prejšnji odstavek se za
izpolnjevanje pogojev iz 1. točke prejšnjega odstavka šteje tudi, če so na
obrazcu B izkazane najmanj tri krave dojilje. V tem primeru Agencija krave
dojilje šteje kot krave molznice, pri čemer pa morajo biti na obrazcu B
izkazane samo krave dojilje.
24.j člen
(finančne določbe)
(1) Za podporo pri prireji mleka se
zagotovijo sredstva do višine 2.000.000 eurov iz naslova ukrepov za
stabilizacijo trga.
(2) Višina podpore na kravo molznico
se izračuna tako, da se znesek iz prejšnjega odstavka deli s številom krav
molznic iz upravičenih zahtevkov. Podpora ne sme presegati višine 42 eurov
na kravo molznico.
(3) Ukrep se izvaja kot pomoč de
minimis v skladu z Uredbo 1535/07/ES.
(4) Skupna pomoč de minimis, ki
se odobri in izplača istemu upravičencu, ne sme presegati zgornje meje, kot je
določeno v drugem odstavku 3. člena Uredbe 1535/07/ES. Ta zgornja meja se
uporablja ne glede na obliko pomoči de minimis v kmetijstvu ali njen
namen.
(5) Poleg pomoči de minimis se
v zvezi z istimi upravičenimi stroški ne sme dodeliti še državna pomoč, če bi
takšno seštevanje povzročilo intenzivnost pomoči, ki bi presegala intenzivnost,
določeno za posebne okoliščine vsakega primera v predpisih Skupnosti.
24.k člen
(postopek za pridobitev sredstev)
(1) Agencija vsem kmetijskim
gospodarstvom, ki izpolnjujejo pogoje iz 1., 2., 3. in 4. točke 24.i člena te uredbe, najkasneje do 9. oktobra 2009 pošlje »Predtisk o
upravičenosti do podpore zaradi blažitev poslabšanja ekonomskega položaja pri
prireji mleka« (v nadaljnjem besedilu: predtisk). Ko upravičenec podpisani
predtisk vrne na Agencijo, se le ta šteje za »Zahtevek o upravičenosti do podpore
za blažitev poslabšanja ekonomskega položaja pri prireji mleka« (v nadaljnjem
besedilu: zahtevek). Predtisk se objavi na spletni strani Agencije.
(2) K zahtevku iz prejšnjega odstavka
mora priložiti dokazilo iz pete točke 24.i člena te uredbe, ki ga pridobi organ
v skladu s 139. členom ZUP oziroma ga lahko upravičenec priloži sam. K zahtevku
je potrebno priložiti tudi Izjavo o pomoči de minimis, skladno s prvim
odstavkom 4. člena Uredbe 1535/07/ES.
(3) Zahtevek o upravičenosti do
podpore zaradi blažitev poslabšanja ekonomskega položaja pri prireji mleka mora
nosilec kmetijskega gospodarstva poslati na naslov Agencija Republike Slovenije
za kmetijske trge in razvoj podeželja, Dunajska 160, 1000 Ljubljana, ali oddati
osebno v sprejemni pisarni Agencije do 23. oktobra 2009.
(4) Predstojnik Agencije izda odločbe
do 15. decembra 2009.
24.l člen
Za ukrep »Podpora kmetijskim gospodarstvom
za blažitev poslabšanja ekonomskega položaja pri prireji mleka« se določbe
poglavja VIII. Postopek za pridobitev sredstev te uredbe ne uporabljajo.
24.m člen
(pogoji glede zavarovanja)
(1) Ne glede na določbe 4. točke prvega
odstavka 24.i člena te uredbe lahko vložijo vlogo za ukrep iz 7. točke 3. člena
te uredbe tudi kmetijska gospodarstva, ki imajo najmanj enega člana, ki je od
1. junija 2009 dalje prostovoljno pokojninsko in invalidsko zavarovan iz
naslova opravljanja kmetijske dejavnosti v skladu z zakonom, ki ureja
pokojninsko in invalidsko zavarovanje, če izpolnjujejo pogoje iz 1., 2., 3. in 5. točke prvega odstavka oziroma drugega odstavka 24.i člena te uredbe. 
(2) Ne glede na 24.k člen te uredbe mora
zahtevek o upravičenosti do podpore za ukrep iz 7. točke 3. člena te uredbe
nosilec kmetijskega gospodarstva iz prejšnjega odstavka poslati na Agencijo ali
ga oddati osebno v sprejemni pisarni Agencije najkasneje 15. aprila 2010.
Zahtevki se vložijo na obrazcih, ki jih Agencija objavi na svoji spletni
strani, pri čemer je treba zahtevku priložiti tudi dokazilo in izjavo iz 2.
točke 24.k člena te uredbe. Predstojnik Agencije izda odločbe do 10. junija
2010.
VII.c Ukrep: Podpora kmetijskim gospodarstvom za blažitev
poslabšanja ekonomskega položaja pri prireji mleka v skladu z Uredbo
1233/2009/ES
24.n člen
(upravičenci)
Kmetijska gospodarstva, ki izpolnjujejo
pogoje iz 24.i oziroma 24.m člena te uredbe, so upravičena do podpore v skladu
z Uredbo 1233/2009/ES, izračunane po postopku, določenem v 24.o členu te
uredbe. 
24.o člen
(finančne določbe)
(1) Za podporo pri prireji mleka se
zagotovijo sredstva do višine 1.143.094 eurov v skladu z Uredbo 1233/2009/ES.
(2) Višina podpore na kravo molznico se
izračuna tako, da se znesek iz prejšnjega odstavka deli s številom krav molznic
iz upravičenih zahtevkov obrazca B zbirne vloge za ukrepe kmetijske politike za
leto 2009. 
(3) Višina podpore, ki pripada posameznemu
upravičencu, se izračuna na podlagi višine podpore na kravo molznico iz
prejšnjega odstavka, pomnožene s številom krav molznic na kmetijskem
gospodarstvu iz obrazca B zbirne vloge za ukrepe kmetijske politike za leto
2009.
24.p člen
(postopek za pridobitev sredstev)
Zahtevki za ukrep iz 3.a člena te uredbe se
vlagajo na način in po postopku iz drugega odstavka 24.m člena te uredbe.
24.r člen
Za ukrep iz 3.a člena te uredbe se določbe
VIII. poglavja Uredbe 1535/07/ES ne uporabljajo.
VII.d Ukrep: Podpora kmetijskim gospodarstvom za blažitev
poslabšanja ekonomskega položaja pri prireji prašičev v letu 2009
24.s člen
(predmet podpore)
(1) Podpora je namenjena kmetijskim
gospodarstvom za blažitev poslabšanja ekonomskega položaja pri prireji prašičev
v letu 2009.
(2) Namen ukrepa je ohranitev staleža prašičev
v Republiki Sloveniji.
(3) Predmet podpore je dodelitev
nepovratnih sredstev v obliki podpore na GVŽ prašičev za leto 2009.
24.š člen
(upravičenci)
Kmetijska gospodarstva, ki redijo mlade
prašiče oziroma prašiče pitance (v nadaljnjem besedilu: prašiči pitanci)
oziroma plemenske prašiče in izpolnjujejo pogoje iz 24.t člena te uredbe, so
upravičena do podpore, izračunane po postopku, določenem v 24.u členu te
uredbe.
24.t člen
(pogoji za pridobitev sredstev)
Upravičenec mora izpolnjevati naslednje
pogoje:
1.    
kmetijsko gospodarstvo je oddalo zbirno vlogo za leto 2009 za
uveljavljanje ukrepov kmetijske politike;
2.    
kmetijsko gospodarstvo ima na obrazcu B oddane zbirne vloge za leto 2009
izkazane najmanj tri GVŽ plemenskih prašičev oziroma 20 GVŽ prašičev pitancev; 
3.    
upravičenec je upravičen do podpore za tisto kategorijo, za katero je
izpolnil pogoj iz prejšnje točke;
4.    
pri obračunu GVŽ prašičev pitancev se
upošteva »število vpisanih živali na 1. marec« ali »povprečno število živali v
turnusu« iz obrazca B oddane zbirne vloge za leto 2009. Če sta izpolnjeni obe
rubriki obrazca B oddane zbirne vloge za leto 2009, se upošteva rubrika, ki ima
višjo vrednost;
5.    
kmetijsko gospodarstvo ne sme biti v težavah. Pri tem ukrepu se šteje,
da kmetijsko gospodarstvo ni v težavah, če:
-   podatki v zvezi z
izpolnjevanjem davčnih obveznosti nosilca kmetije ne izkazujejo zapadlih
neplačanih davčnih obveznosti na dan oddaje zahtevka iz prvega odstavka 24.v
člena te uredbe; potrdilo o plačanih davkih in prispevkih ne sme biti starejše
od dveh mesecev od dneva vložitve zahtevka ali
-   podatki v zvezi z
izpolnjevanjem davčnih obveznosti pravne osebe ali samostojnega podjetnika
posameznika ne izkazujejo zapadlih neplačanih davčnih obveznosti na dan oddaje
zahtevka iz prvega odstavka 24.v člena te uredbe; potrdilo o plačanih davkih in
prispevkih ne sme biti starejše od dveh mesecev od dneva vložitve zahtevka;
oziroma pravna oseba ali samostojni podjetnik posameznik ni v stanju kapitalske
neustreznosti, kar dokazuje s potrdiloma »Bilanca stanja« in »Izkaz poslovnega
izida« za leto 2009. 
24.u člen
(finančne določbe)
(1) Za podporo pri prireji prašičev
pitancev in prireji plemenskih prašičev se zagotovijo sredstva do višine
1.200.000 eurov.
(2) Višina podpore na GVŽ prašiča pitanca
okvirno znaša 85 eurov in na GVŽ plemenskega prašiča okvirno 170 eurov.
Dokončna višina podpore se na podlagi upravičenih zahtevkov določi v skladu s
tretjim, četrtim in petim odstavkom tega člena. 
(3) Višina podpore na GVŽ prašiča pitanca
se izračuna tako, da se sredstva iz prvega odstavka tega člena delijo s skupnim
GVŽ prašičev pitancev in plemenskih prašičev od upravičenih zahtevkov iz prvega
odstavka 24.v člena te uredbe.
(4) Skupni GVŽ je vsota skupnega GVŽ
plemenskih prašičev, ki je pomnožen s faktorjem dva in skupnega GVŽ prašičev
pitancev.
(5) Višina podpore na GVŽ plemenskega
prašiča se izračuna tako, da se višina podpore na GVŽ prašiča pitanca pomnoži s
faktorjem dva.
(6) Ukrep se izvaja kot pomoč de minimis v
skladu z Uredbo 1535/07/ES.
(7) Skupna pomoč de minimis, ki se
odobri in izplača istemu upravičencu, ne sme presegati zgornje meje, kot je
določena v drugem odstavku 3. člena Uredbe 1535/07/ES. Ta zgornja meja se
uporablja ne glede na obliko pomoči de minimis v kmetijstvu ali njen
namen.
(8) Poleg pomoči de minimis se v
zvezi z istimi upravičenimi stroški ne sme dodeliti še državna pomoč, če bi
takšno seštevanje povzročilo intenzivnost pomoči, ki bi presegala intenzivnost,
določeno za posebne okoliščine vsakega primera v predpisih Evropske unije.
24.v člen
(postopek za pridobitev sredstev)
(1) Agencija vsem kmetijskim gospodarstvom,
ki izpolnjujejo pogoje iz 1. in 2. točke 24.t člena te uredbe in ne presegajo
zgornje meje iz sedmega odstavka prejšnjega člena, najkasneje do 22. septembra
2010 pošlje predtiskan obrazec »Podpora kmetijskim gospodarstvom za blažitev
poslabšanja ekonomskega položaja pri prireji prašičev v letu 2009«. Ko
upravičenec podpisan predtiskan obrazec vrne na Agencijo, se le-ta šteje za
zahtevek o upravičenosti do podpore za blažitev poslabšanja ekonomskega
položaja pri prireji prašičev v letu 2009. S podpisom predtiskanega obrazca
upravičenec dovoljuje Agenciji, da se smejo podatki, navedeni na obrazcu B
zbirne vloge 2009, uporabiti za namen iz 24.s člena te uredbe. Obrazec »Podpora
kmetijskim gospodarstvom za blažitev poslabšanja ekonomskega položaja pri
prireji prašičev v letu 2009« se objavi na spletni strani Agencije.
(2) Potrdilo iz 5. točke 24.t člena te
uredbe upravičenec priloži zahtevku iz prejšnjega odstavka oziroma lahko
upravičenec z izjavo pooblasti Agencijo, da le-ta sama pridobi podatke v skladu s 139. členom ZUP. K zahtevku je potrebno
priložiti tudi Izjavo o pomoči de minimis v skladu s prvim
odstavkom 4. člena Uredbe 1535/07/ES. Izjavi sta sestavni del obrazca iz
prejšnjega odstavka.
(3) Zahtevek mora nosilec kmetijskega
gospodarstva poslati na naslov Agencija Republike Slovenije za kmetijske trge
in razvoj podeželja, Dunajska 160, 1000 Ljubljana, ali oddati osebno v
sprejemni pisarni Agencije do 6. oktobra 2010.
(4) Predstojnik Agencije izda odločbe do
19. novembra 2010.
24.z člen
(uporaba VIII. poglavja)
Za ukrep »Podpora kmetijskim gospodarstvom
za blažitev poslabšanja ekonomskega položaja pri prireji prašičev v letu 2009«
se določbe VIII. poglavja te uredbe ne uporabljajo.
VIII. POSTOPEK ZA PRIDOBITEV SREDSTEV
25. člen
(javni razpisi)
(1) Sredstva po tej uredbi se dodelijo
v skladu z odprtim javnim razpisom. Obseg sredstev za ukrepe po tej uredbi se v
javnem razpisu določi največ do višine sredstev zagotovljenih na PP 5538 za ta
namen v posameznem proračunskem letu. Postopke za dodelitev in izplačila
sredstev izvede Agencija Republike Slovenije za kmetijske trge in razvoj
podeželja (v nadaljnjem besedilu: ARSKTRP).
(2) MKGP pripravi javne razpise. V
javnih razpisih so podrobneje opredeljeni pogoji za dodelitev sredstev,
postopki, dokazila ter način uveljavljanja sredstev. Javne razpise objavi MKGP
v Uradnem listu Republike Slovenije. V okviru javnega razpisa za posamezen
ukrep so sredstva lahko razdeljena po posameznih namenih znotraj ukrepa, ciljih
ukrepa ali skupinah posameznih upravičencev ter se vloge za ta namen ločeno
uvrščajo na liste prejetih in popolnih vlog.
26. člen
(odločitev o vrstnem redu prispetja vlog)
(1) Vloge za javni razpis je potrebno
poslati priporočeno po pošti ali na vložišču ARSKTRP.
(2) Če vlagatelj pošlje vlogo
priporočeno po pošti, jo mora poslati na naslov ARSKTRP, Dunajska 160,
Ljubljana, do objave obvestila o prenehanju zbiranja vlog za posamezen ukrep,
ki se objavi na spletni strani ARSKTRP.
(3) Vloga iz prvega odstavka tega
člena se vlaga v pisni obliki na obrazcu, ki je dostopen na spletni strani
ARSKTRP in MKGP. Sestavni deli vloge morajo biti speti in oštevilčeni po
zaporedni številki od skupnega števila vloženih strani, v mapah ter mora biti
priložen natančen seznam vstavljene dokumentacije, podpisan s strani
vlagatelja. Na ovojnici vloge morajo biti razvidni datum in čas (ura, minuta)
oddaje vloge na pošti, označen s strani pošte, naslov vlagatelja ter oznaka
javnega razpisa, na katerega se prijavlja. Vloge z nepravilno označenimi
ovojnicami se ne obravnavajo ter se vrnejo vlagateljem v originalnih ovojnicah.
(4) ARSKTRP odpira in obravnava vloge
ter zahteva odpravo njihovih pomanjkljivosti po vrstnem redu oddaje vlog, oziroma
po vrstnem redu prejema popolnih vlog, ki izpolnjujejo predpisana merila, do
porabe razpisanih sredstev za posamezen ukrep. V primeru, da je skupna višina
zaprošenih sredstev popolnih vlog višja od razpisanih sredstev, v primeru, da
ima na končnem mestu liste prejetih vlog dve ali več vlog na ovojnici enako
označbo datuma in časa (ura, minuta) oddaje, ARSKTRP izvede žrebanje o
določanju vrstnega reda prispelih vlog. Žrebu lahko prisostvuje tudi vlagatelj
vloge, ki je predmet žrebanja. O dnevu žrebanja se obvesti vlagatelje pisno.
Tričlansko komisijo, ki nadzira žrebanje, ter osebo, ki vodi žrebanje, imenuje
predstojnik ARSKTRP izmed javnih uslužbencev, zaposlenih na ARSKTRP.
(5) Žrebanje se opravi v uradnih
prostorih ARSKTRP. Evidenčne številke vlog se izpišejo na prepognjene listke,
ki se z žigom ARSKTRP overijo v navzočnosti komisije, ki nadzira žrebanje.
Listki z evidenčnimi številkami vlog se v navzočnosti komisije zaprejo v
škatlo, ki se takoj zapečati. Škatla se odpre v navzočnosti prisotnih
vlagateljev in komisije. Oseba, ki vodi žrebanje, vleče listke iz škatle, javno
pove evidenčno številko izžrebane vloge in izžrebani listek takoj odda
komisiji.
(6) O žrebanju se napiše zapisnik,
podpišejo ga člani komisije, ki nadzirajo žrebanje, oseba, ki je vodila
žrebanje, in navzoči vlagatelji, če so prisotni.
27. člen
(obravnava vlog)
(1) Odpiranje vlog ni javno. Prispele
vloge obravnava ARSKTRP.
(2) Po odprtju vloge se preveri njena
popolnost. Vloga je popolna in se šteje za razumljivo, ko so priloženi vsi
zahtevani dokumenti in je zahteva stranke jasna. Če so podatki iz vloge in
prilog nasprotujoči, se vloga zavrne zaradi neizpolnjevanja pogojev.
(3) Če je vloga nepopolna ali
nerazumljiva, mora ARSKTRP v roku 30 dni od vložitve vloge od vlagatelja pisno
zahtevati, da pomanjkljivosti odpravi. Rok za dopolnitev vloge je osem dni od
dneva vročitve poziva k dopolnitvi. Vsaka dopolnjena vloga se uvrsti na konec
liste prejetih vlog. Za datum in čas njenega prejema se štejeta datum in čas
(ura, minuta) oddaje na pošti ali oddaje na vložišču ARSKTRP. Po prejetju na
ARSKTRP se dopolnjena vloga znova pregleda. Nepopolne vloge, ki jih vlagatelji
v navedenem roku ne dopolnijo, se s sklepom zavržejo. Če se med postopkom
preverjanja pregleda popolnosti ugotovi, da vloga vsebinsko ni ustrezna, se
zavrne.
(4) Popolna vloga se po vrstnem redu
uvrsti na konec liste popolnih vlog in dobi zaporedno številko.
(5) Ne glede na določilo drugega
odstavka tega člena poziv k dopolnitvi vloge zaradi manjkajočega pečata,
številk uradnih dokumentov ali evidenc ne vpliva na uvrstitev na listo prejetih
ali popolnih vlog.
(6) Preverjanje izpolnjevanja pogojev
vloge se izvede po vrstnem redu uvrstitve na listo popolnih vlog. Vloge, ki ne
izpolnjujejo pogojev, se zavrnejo.
(7) Vloga, ki je popolna in izpolnjuje
predpisane pogoje, vendar razpoložljiva sredstva ne zadoščajo za dodelitev
sredstev v celoti, se lahko odobri do višine razpoložljivih sredstev, če se
vlagatelj s tem strinja. V nasprotnem se vloga zavrne.
28. člen
(izdaja odločbe)
(1) Sredstva se odobrijo upravičencu z
odločbo o pravici do sredstev. Odločbo izda predstojnik ARSKTRP.
(2) Zoper odločbo ARSKTRP je dopustna
pritožba v 15 dneh od dneva njene vročitve. Pritožba se vloži pisno na način iz
prvega odstavka 26. člena te uredbe, kot je določen za vložitev vloge. Pritožbo
je treba poslati priporočeno po pošti na ARSKTRP.
(3) Sredstva se izplačajo na
transakcijski račun upravičenca po opravljenih administrativnih kontrolah.
Nakazilo na transakcijski račun upravičenca šteje, da je bilo zahtevku za
izplačilo v celoti ugodeno. Če zahtevku ni v celoti ugodeno, ARSKTRP o zahtevku
odloči z odločbo. Zoper to odločbo pritožba ni dovoljena.
29. člen
(finančne določbe)
Višina sredstev za posamezen ukrep se, v
skladu z določbo prvega odstavka 25. člena te uredbe, določi z javnim razpisom.
30. člen
(omejitev sredstev)
(1) Upravičenci lahko pridobijo
sredstva za isti namen samo iz enega ukrepa po tej uredbi.
(2) Sredstva se ne dodelijo
upravičencu, ki je za isti namen, kakršnega navaja v vlogi za pridobitev
sredstev po tej uredbi, že prejel javna sredstva Republike Slovenije ali
sredstva Evropske unije.
(3) Sredstva se ne dodelijo za
izvajanje ukrepov zunaj Republike Slovenije.
31. člen
(obveznosti upravičenca)
(1) Prejemniki sredstev (ime in
priimek oziroma naziv podjetja) ter opis namena dodeljenih javnih sredstev in
znesek odobrenih javnih sredstev bodo objavljeni na spletni strani MKGP.
(2) Upravičenec mora imeti za nakazilo
dodeljenih sredstev odprt transakcijski račun v Republiki Sloveniji.
(3) Upravičenec mora omogočiti dostop do
dokumentacije ter omogočiti kontrolo na kraju samem ARSKTRP, MKGP, revizijskemu
organu in drugim nadzornim organom.
(4) Upravičenci iz ukrepov Finančna pomoč
za nadomestilo škode zaradi požara ali strele na kmetijskem gospodarstvu in
Finančna pomoč ob smrti, invalidnosti ali nesposobnosti za delo morajo ohraniti
kmetovanje na tem kmetijskem gospodarstvu še nadaljnjih pet let po prejemu
sredstev.
32. člen
(kontrola za ukrep podpore kmetijskim
gospodarstvom zaradi degradiranosti okolja)
(1) ARSKTRP izda odločbo in izvede
izplačilo potem, ko ugotovi, da upravičenci izpolnjujejo pogoje iz 18. člena te
uredbe.
(2) ARSKTRP preveri izpolnjevanje pogojev
za pridobitev plačila iz 18. člena te uredbe tudi na podlagi podatkov iz zbirne
vloge v skladu s predpisom, ki ureja izvedbo ukrepov kmetijske politike.
33. člen
(nepravilnosti, sankcije in vrnitev
sredstev)
(1) Prejemnik sredstev ni upravičen do
kandidiranja za sredstva iz ukrepov politike razvoja podeželja, razen za
kmetijskookoljske ukrepe in ukrepe izravnalnih plačil za območja z omejenimi
dejavniki po predpisih Skupnosti o razvoju podeželja, naslednjih pet let od
dneva izdaje odločbe o pravici do sredstev, če :
1.    
ne izpolnjuje zahtev iz te uredbe in odločbe o pravici do sredstev ali
2.    
je sredstva pridobil nezakonito, na podlagi lažnih podatkov ali lažnih
izjav.
(2) V primeru iz prejšnjega odstavka
ARSKTRP izda odločbo, s katero zahteva vračilo dodeljenih sredstev skupaj z
zakonitimi zamudnimi obrestmi od dneva prejema sredstev. 
(3) Določba 1. točke prvega odstavka tega
člena ne velja za prejemnike sredstev, ki ne izpolnijo obveznosti iz tretjega
odstavka 14. člena te uredbe.
(4) Ne glede na določbe prvega odstavka
tega člena prejemniku sredstev ni treba vrniti že pridobljenih sredstev v
naslednjih primerih višje sile ali izrednih okoliščin: 
1.    
smrt prejemnika sredstev (velja za fizične osebe),
2.    
dolgotrajna nezmožnost prejemnika sredstev za delo (velja za fizične
osebe),
3.    
razlastitev velikega dela kmetijskega gospodarstva, če tega ni bilo
mogoče pričakovati na dan sprejetja obveznosti,
4.    
huda naravna nesreča, ki resno prizadene kmetijsko zemljišče
gospodarstva,
5.    
uničenje hlevov na kmetijskem gospodarstvu zaradi nesreče,
6.    
kužna živalska bolezen, ki prizadene vso kmetovo živino ali njen del.
(5) O višji sili ali izrednih okoliščinah
iz prejšnjega odstavka mora upravičenec ali njegova pooblaščena oseba pisno
obvestiti pristojni organ in predložiti ustrezna dokazila v desetih delovnih
dneh od dneva, ko je upravičenec oziroma njegova pooblaščena oseba to zmožna
storiti.
34. člen
(hramba dokumentacije)
Prejemniki sredstev, ki so jih pridobili na
podlagi te uredbe, morajo vso dokumentacijo, ki je bila podlaga za pridobitev
sredstev, hraniti še najmanj pet let od dneva zadnjega izplačila sredstev.
IX. PRIDOBITEV PODATKOV IZ URADNIH EVIDENC
35. člen
(pridobitev podatkov iz uradnih evidenc)
Potrdila, izpiske in druge podatke o
dejstvih iz uradnih evidenc, ki jih vodijo upravni in drugi državni organi,
organi lokalnih skupnosti ali nosilci javnih pooblastil, ki jih je treba
priložiti zahtevku kot dokazilo na podlagi te uredbe, pridobi organ, ki odloča
o zahtevku upravičenca.

Uredba o finančni pomoči ob nepredvidljivih
dogodkih v kmetijstvu (Uradni list RS, št. 71/08)
vsebuje naslednjo končno določbo:
»X. KONČNA DOLOČBA
36. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
finančni pomoči ob nepredvidljivih dogodkih v kmetijstvu (Uradni list RS, št. 34/09) vsebuje naslednjo končno določbo:
»KONČNA DOLOČBA
5. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
finančni pomoči ob nepredvidljivih dogodkih v kmetijstvu (Uradni list RS, št. 77/09) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi in dopolnitvah Uredbe o
finančni pomoči ob nepredvidljivih dogodkih v kmetijstvu (Uradni list RS, št. 25/10) vsebuje naslednjo prehodno in
končno določbo:
»7. člen
(1) Zahtevki za ukrep iz 7. točke 3. člena
Uredbe o finančni pomoči ob nepredvidljivih dogodkih v kmetijstvu (Uradni list
RS, št. 71/08, 34/09 in 77/09), vloženi do uveljavitve te uredbe, se štejejo
tudi kot zahtevki, vloženi za ukrep iz novega 3.a člena uredbe.
(2) Zahtevki, vloženi v skladu z novim 24.m
členom uredbe, se štejejo tudi kot zahtevki, vloženi za ukrep iz novega 3.a
člena uredbe.
8. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvah Uredbe o finančni pomoči
ob nepredvidljivih dogodkih v kmetijstvu (Uradni list RS, št. 72/10) vsebuje naslednjo končno določbo:
»3. člen
(začetek
veljavnosti)
Ta uredba začne veljati naslednji dan po objavi
v Uradnem listu Republike Slovenije.«.