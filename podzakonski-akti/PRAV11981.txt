1. člen
Ta pravilnik določa dejavnosti, ki niso združljive z nalogami
Finančne uprave Republike Slovenije (v nadaljnjem besedilu: Finančna uprava) in
jih uslužbenci Finančne uprave ne smejo opravljati.
2. člen
Uslužbenec Finančne uprave ne sme:
-       
opravljati računovodske, knjigovodske in revizijske dejavnosti,
-       
svetovati s področja dela Finančne uprave (zlasti davčnega svetovanja in
svetovanja s carinskega področja),
-       
izterjevati dolgove,
-       
sodelovati pri izvajanju detektivske dejavnosti,
-       
zastopati v carinskih, trošarinskih in davčnih postopkih,
-       
podati izvedenskih ali strokovnih mnenj s področja nalog Finančne uprave
razen po odredbi pravosodnih ali upravnih organov.
3. člen
Uslužbenec Finančne uprave, ki meni, da bi opravljanje
določene dejavnosti, ki ni navedena v prejšnjem členu, utegnilo biti
nezdružljivo z opravljanjem nalog Finančne uprave, te dejavnosti ne začne
opravljati, dokler na podlagi njegove pisne vloge predstojnik Finančne uprave
ne odloči s sklepom iz 4. člena tega pravilnika.
4. člen
(1) Predstojnik Finančne uprave odloči s sklepom, ali je
opravljanje dejavnosti nezdružljivo z opravljanjem nalog Finančne uprave. Sklep
se izda v 30 dneh, šteto od dneva prejema pisne vloge.
(2) Pri odločanju o nezdružljivosti opravljanja
posamezne dejavnosti z nalogami Finančne uprave predstojnik Finančne uprave
upošteva obseg in naravo te dejavnosti, in sicer glede na naloge, ki jih
uslužbenec opravlja v okviru svojega delovnega mesta v Finančni upravi, ter
glede na stopnjo tveganja, ki bi jo opravljanje te dejavnosti imelo na
objektivno oziroma nepristransko opravljanje nalog uslužbenca v Finančni upravi
in bi opravljanje dejavnosti lahko pomenilo nedovoljeno uporabo informacij,
podatkov ali spoznanj, do katerih ima uslužbenec dostop pri opravljanju nalog
Finančne uprave.
5. člen
Z dnem uveljavitve tega pravilnika se prenehata uporabljati:
-       
Pravilnik o pogojih za opravljanje del zunaj Carinske uprave Republike
Slovenije (Uradni list RS, št. 10/07 in 25/14 – ZFU) in
-       
Pravilnik o določitvi dejavnosti uslužbencev davčne uprave, ki so
nezdružljive z nalogami davčne službe (Uradni list RS, št. 73/05 in 25/14 –
ZFU).
6. člen
Ta pravilnik začne veljati 1. aprila 2015.
Št. 007-688/2014/40
Ljubljana, dne 6. marca 2015
EVA 2013-1611-0201
dr. Dušan Mramor l.r.
Minister
za finance