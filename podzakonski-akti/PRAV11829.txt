1. člen
(vsebina)
(1) Ta pravilnik ureja pravico in
dolžnost policistov do posesti in nošenja orožja in streliva (v nadaljnjem
besedilu: oborožitev) ter obveznosti javnih uslužbencev pri prevozu, hrambi in
vrnitvi oborožitve.
(2) Določbe tega pravilnika se
smiselno uporabljajo tudi za posest in nošenje drugih prisilnih sredstev.
2. člen
(posest in nošenje oborožitve)
(1) Policisti pridobijo pravico do
posesti in nošenja oborožitve, ko opravijo izpit iz 58. člena Zakona o
organiziranosti in delu v policiji (Uradni list RS, št. 15/13; v nadaljnjem
besedilu: zakon).
(2) Policisti prejmejo v osebno
zadolžitev kratkocevno orožje in strelivo (v nadaljnjem besedilu: orožje), ki
ga smejo imeti v posesti in nositi za opravljanje nalog policije, usposabljanje
in v krizi, vojnem ali izrednem stanju. Policisti smejo nositi tudi oborožitev
iz kolektivne zadolžitve, ko to odredi vodja policijske enote.
(3) Policisti smejo v krizi, vojnem
ali izrednem stanju nositi tudi drugo oborožitev in opremo, ki sta jim
dodeljeni.
(4) Policisti imajo v posesti in
nosijo tisto oborožitev in pripadajočo opremo, ki je tipizirana kot službena
oborožitev in oprema policije.
(5) Če policisti oddajo orožje v
popravilo, preizkus ali v drugih upravičenih primerih, se jim dodeli drugo
istovrstno orožje. Predlog za začasno dodelitev drugega orožja poda njihov
neposredni vodja, če policisti oddajo orožje v popravilo ali preizkus, pa lahko
predlog za začasno dodelitev izda tudi javni uslužbenec, pristojen za popravilo
ali izdajo oborožitve.
(6) Pomožni policisti imajo pravico
nositi oborožitev samo takrat, ko so pozvani na usposabljanje ali opravljanje
nalog v skladu s 102. členom zakona.
3. člen
(nošenje oborožitve)
(1) Policisti nosijo oborožitev v
skladu s pravili stroke. Kadar nosijo oborožitev v civilni obleki, ne glede na
to, ali so v službi ali ne, morajo imeti pri sebi službeno izkaznico.
(2) Dolgocevno orožje nosijo policisti
takrat, ko to odredi vodja policijske enote ali če je zaradi narave dela to
nujno potrebno.
(3) Vodja policijske enote lahko
dovoli, da policistom pri opravljanju posameznih nalog ni treba nositi orožja,
če ni ogrožena njihova varnost.
4. člen
(nošenje orožja v uniformi in civilni
obleki)
(1) Policisti, ki opravljajo naloge v
uniformi, nosijo orožje v za to predpisani torbici, nameščeni na posebnem pasu.
(2) Policisti, ki opravljajo naloge v
civilni obleki, nosijo orožje v predpisani torbici na hlačnem pasu ali v
torbici za prikrito nošenje orožja.
(3) Glede na vrsto policijskih nalog
smejo policisti orožje nositi tudi na drug način, ki omogoča učinkovito in
varno uporabo.
5. člen
(prevoz oborožitve)
Prevoz oborožitve, ki ni v osebni
zadolžitvi, smejo opravljati policisti in drugi javni uslužbenci na podlagi
naloga ali drugega pisnega akta, iz katerega je razvidna vrsta in količina
oborožitve ter relacija in namen prevoza.
6. člen
(hramba)
(1) Oborožitev se hrani v prostorih
policije tako, da ni dostopno neupravičenim osebam.
(2) Policisti smejo orožje hraniti tudi na
svojem domu. Orožje morajo primerno zavarovati pred tatvino, dostopom
neupravičenih oseb ter pred drugo obliko zlorabe ali nevarnosti.
(3) Orožje morajo policisti vzdrževati in
hraniti v skladu s predpisi in akti, ki urejajo hrambo, skladiščenje in
vzdrževanje orožja.
7. člen
(vrnitev orožja)
(1) Policist, ki mu preneha pogodba o
zaposlitvi ali je na podlagi 69. člena zakona začasno premeščen na delo v
ministrstvo, pristojno za notranje zadeve (v nadaljnjem besedilu: ministrstvo),
ali drug državni organ, najkasneje zadnji delovni dan vrne orožje v skladišče
oborožitve in opreme ministrstva.
(2) Vodja, ki policistu odvzame orožje
zaradi razlogov, navedenih v 61., 62. in 63. členu zakona, ga takoj, ko je to
mogoče, najkasneje pa v sedmih dneh, dostavi v skladišče oborožitve in opreme
ministrstva.
8. člen
(uporaba orožja v prostem času)
(1) Policisti smejo uporabiti orožje v
prostem času v primerih iz 27. člena Zakona o nalogah in pooblastilih policije
(Uradni list RS, št. 15/13), če so izpolnjeni pogoji za uporabo strelnega
orožja iz 96. člena Zakona o nalogah in pooblastilih policije.
(2) Policisti smejo uporabljati orožje
v prostem času tudi na streliščih. Pri tem morajo upoštevati pravila stroke ter
predpise, ki določajo red na strelišču, in pogoje za izvajanje streljanja.
Uporabljati smejo le brezhibno tovarniško strelivo.
KONČNI DOLOČBI
9. člen
(prenehanje uporabe)
Z dnem uveljavitve tega pravilnika se
preneha uporabljati Pravilnik o posesti in nošenju službenega orožja in streliva
v policiji (Uradni list RS, št. 55/99 in 15/13 – ZNPPol).
10. člen
(začetek veljave)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-426/2013
Ljubljana, dne 25. septembra
2013
EVA 2013-1711-0064
dr. Gregor Virant l.r.
Minister za notranje zadeve
 