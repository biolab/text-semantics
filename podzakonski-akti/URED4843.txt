1. člen
Ta uredba ureja obliko in uporabo znaka Urada Vlade RS za
varovanje tajnih podatkov (v nadaljnjem besedilu: urad).
2. člen
Znak urada se sme uporabljati le v obliki, določeni s to
uredbo, in na način, določen s to uredbo. 
Geometrijska, likovna in barvna pravila za oblikovanje znaka
so kot priloga sestavni del te uredbe.
3. člen
Znak sestavlja šest koncentričnih krogov v razmerju 100, 76,
58, 52, 46, 42 in 19 odstotkov in simbolizira varnostno ključavnico. 
V notranjem krogu je stilistično izdelan napis UVTP, ki je
sestavljen iz začetnic besed imena urada. V zgornji polovici zunanjega kroga je
napis Republika Slovenija, v spodnji polovici pa napis Urad Vlade RS za
varovanje tajnih podatkov. V zunanjem krogu so grb Republike Slovenije ter
znaka Evropske unije in Nata. Vsi trije znaki so razporejeni tako, da
sestavljajo enakostranični trikotnik, pri čemer je grb Republike Slovenije med
besedama Republika Slovenija, znak Evropske unije je na levi strani, znak Nata
pa na desni strani. Vmesna kroga vsebujeta črtne in številčne oznake varnostne
ključavnice. 
Na zadnji strani znaka so obris zemljevida Republike
Slovenije ter napisa Republika Slovenija z grbom med besedama in spodaj Urad
Vlade RS za varovanje tajnih podatkov. 
Barve znaka so bela, črna in odtenki sive barve.
4. člen
Znak se lahko uporablja na dokumentih in uradnih dokazilih,
ki jih za službene namene uporabljajo uslužbenci urada, in sicer na potrdilih,
vabilih, čestitkah, vizitkah in podobno.
5. člen
Znak se lahko izdela v različnih grafičnih oblikah, tudi
poenostavljenih in stiliziranih, v različnih velikostih, dvodimenzionalno ali
tridimenzionalno. Stiliziran napis UVTP se lahko uporablja tudi samostojno.
6. člen
Znak se lahko izdela kot namizna zastavica, nalepka, kovinska
značka, obesek, kovanec in podobno ter vnese na različen material (papir,
tkanina, usnje, plastika, kovina, steklo in podobno).
7. člen
Ta uredba začne veljati naslednji dan po objavi v Uradnem
listu Republike Slovenije.
Št. 00701-23/2007/5
Ljubljana, dne 27. decembra 2007
EVA 2007-1535-0001
Vlada Republike Slovenije
Janez Janša l.r. 
Predsednik

Priloga:
Slikovna podoba znaka