I. SPLOŠNA DOLOČBA
1. člen
(1) S to uredbo se določajo omejevalni ukrepi skladno s
Sklepom Sveta 2010/127/SZVP z dne 1. marca 2010 o omejevalnih ukrepih
proti Eritreji (UL L št. 51 z dne 2. 3. 2010, str. 19, z vsemi
spremembami; v nadaljnjem besedilu: sklep 2010/127/SZVP).
(2) S to uredbo se določajo tudi pristojni organi in
sankcije za kršitve te uredbe in Uredbe Sveta (EU) št. 667/2010 z dne
26. julija 2010 o nekaterih omejevalnih ukrepih v zvezi z Eritrejo (UL L
št. 195 z dne 27. 7. 2010, str. 16, z vsemi spremembami; v nadaljnjem
besedilu: uredba 667/2010/EU).
II. OMEJEVALNI UKREPI
2. člen
(1) Državljanom Republike Slovenije ali z ozemlja Re­publike
Slovenije ali z uporabo plovil, ki plovejo pod zastavo Republike Slovenije, ali
zrakoplovov, registriranih v Republiki Sloveniji, je prepovedano v Eritrejo, za
uporabo v Eritreji ali v njeno korist ali osebam in subjektom iz 3. člena
sklepa 2010/127/SZVP neposredno ali posredno prodajati, dobavljati, prenašati
ali izvažati oborožitev in drugo vojaško opremo vseh vrst, vključno z orožjem
in strelivom, vojaškimi vozili in opre­mo, paravojaško opremo ter rezervnimi
deli in komponentami za navedeno, ne glede na to, ali je tako blago po poreklu iz
Evropske unije (v nadaljnjem besedilu: EU).
(2) Prepovedano je tudi, da predmete iz prvega odstavka
tega člena iz Eritreje dobavljajo državljani Republike Slovenije ali da se
dobavljajo z uporabo plovil ali letal pod zastavo Republike Slovenije, ne glede
na to, ali izvirajo z ozemlja Eritreje.
(3) Paravojaška oprema iz prejšnjega odstavka vključuje
zlasti:
(a)   
akustične naprave, ki jih proizvajalec ali dobavitelj predstavlja kot
primerne za obvladovanje nemirov, in njihove posebej izdelane sestavne dele;
(b)   
ščite za uporabo v nemirih in policijske neprebojne ščite ter njihove
posebej izdelane sestavne dele;
(c)   
lisice, izdelane za omejevanje gibanja ljudi, katerih največja skupna
velikost, vključno z verigo, je pri merjenju od zunanjega roba enega okova do
zunanjega roba drugega v zaklenjenem stanju od 240 mm do 280 mm;
(d)   
pasove za uporabo elektrošoka, izdelane za omejeva­nje gibanja ljudi z
elektrošokom z največjo napetostjo prostega teka 10 000 voltov;
(e)   
vodne topove in njihove posebej izdelane sestavne dele;
(f)    
vozila za obvladovanje nemirov, posebej izdelana ali prirejena tako, da
jih je mogoče naelektriti zaradi odganjanja protestnikov, in njihove v ta namen
posebej izdelane ali prire­jene sestavne dele;
(g)   
pištole z električnim nabojem z največjo napetostjo prostega teka 10 000
voltov;
(h)   
sestavne dele, posebej izdelane ali prirejene za preno­sne pripomočke,
izdelane ali prirejene za obvladovanje nemirov ali za samozaščito z uporabo
elektrošoka (vključno s palicami in ščiti za povzročanje elektrošoka, pištolami
za omamljanje in takimi z električnimi naboji);
(i)    
gumijevke, palice za obvladovanje nemirov in podobne pripomočke za
kazenski pregon;
(j)    
oklepne jopiče, vključno z neprebojnimi oblačili, nepre­bojno podlogo in
zaščitnimi čeladami;
(k)   
biče;
(l)    
dele in dodatke, izdelane ali prirejene za uporabljanje v opremi,
našteti v točkah od i do k, ali z njo.
3. člen
(1) Vstop na ozemlje Republike Slovenije ali tranzit čez
njeno ozemlje se prepreči osebam iz 3. člena sklepa 2010/127/SZVP.
(2) Izjeme od ukrepov iz prejšnjega odstavka se lahko do­volijo,
če Odbor za sankcije, ustanovljen v skladu z Resolucijo Varnostnega sveta
Združenih narodov 751 (1992) in razširjen v skladu z Resolucijo Varnostnega
sveta Združenih narodov 1844 (2008) (v nadaljnjem besedilu: odbor), za vsak
primer po­sebej ugotovi, da je tako potovanje utemeljeno iz človekoljubnih
razlogov, vključno z verskimi dolžnostmi, ali če odbor sklene, da bi izjema
sicer pospešila uresničevanje cilja vzpostavljanja miru in stabilnosti v
regiji.
(3) O odobritvi izjem po tem členu v skladu s prejšnjim
odstavkom odloča ministrstvo, pristojno za zunanje zadeve. Z odobritvijo izjem
ministrstvo, pristojno za zunanje zadeve, seznani tudi policijo. Obvestilo iz
prejšnjega stavka mora vse­bovati seznam oseb, ki jim je bil dovoljen vstop na
ozemlje Republike Slovenije ali tranzit čezenj.
(4) Kadar se na podlagi drugega in tretjega odstavka
tega člena osebam iz prvega odstavka tega člena dovoli vstop na ozemlje
Republike Slovenije ali tranzit čezenj, se tako dovolje­nje omeji na namen, za
katerega je bilo dano, in na osebe, na katere se nanaša.
4. člen
(1) Skladno s prvim odstavkom 15. člena uredbe
667/2010/EU sta v Republiki Sloveniji pristojna organa za njeno izvajanje:
-       
ministrstvo, pristojno za finance, v zvezi s 5. in 6. členom uredbe
667/2010/EU in
-       
ministrstvo, pristojno za zunanje zadeve, v zvezi z 10. členom uredbe
667/2010/EU.
(2) Ministrstvo, pristojno za zunanje zadeve, skladno s
15. členom uredbe 667/2010/EU objavi seznam pristojnih or­ganov s podatki za
stike na spletni strani, navedeni v prilogi II k uredbi 667/2010/EU.
III. KAZENSKE DOLOČBE
5. člen
(1) Z globo od 1.500 do 125.000 evrov se za prekršek
kaznuje pravna oseba ali samostojni podjetnik posameznik ali posameznik, ki
samostojno opravlja dejavnost, če:
(a)   
v Eritrejo za uporabo v njej ali v njeno korist ali osebam in subjektom
iz 3. člena sklepa 2010/127/SZVP neposredno ali posredno prodaja,
dobavlja, prenaša ali izvaža oborožitev in drugo vojaško opremo vseh vrst,
vključno z orožjem in strelivom, vojaškimi vozili in opremo, paravojaško opremo
ter rezervnimi deli in komponentami za navedeno, ne glede na to, ali je tako
blago po poreklu iz EU (prvi odstavek 2. člena te uredbe),
(b)   
dobavi predmete iz prvega odstavka 2. člena te uredbe iz Eritreje, ne
glede na to, ali izvirajo z ozemlja Eritreje (drugi odstavek 2. člena te
uredbe).
(2) Z globo od 1.500 do 4.100 evrov se za prekršek iz
prej­šnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka.
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
6. člen
(1) Z globo od 1.500 do 125.000 evrov se za prekršek
kaznuje pravna oseba ali samostojni podjetnik posameznik ali posameznik, ki
samostojno opravlja dejavnost, če:
(a)   
kateri koli fizični ali pravni osebi, subjektu ali organu v Eritreji ali
za uporabo v tej državi ali osebam iz priloge I k uredbi 667/2010/EU neposredno
ali posredno zagotavlja tehnično pomoč v zvezi z blagom in tehnologijo s
skupnega seznama vojaške opreme EU (UL C št. 69 z dne 18. 3. 2010,
str. 19, z vsemi spremembami, v nadaljevanju: skupni seznam) ter z zagotavljanjem,
proizvodnjo, vzdrževanjem in uporabo blaga, navedenega na skupnem seznamu
(točka a prvega odstavka 2. člena in točka a prvega odstavka 8. člena
uredbe 667/2010/EU);
(b)   
kateri koli fizični ali pravni osebi, subjektu ali organu v Eritreji ali
za uporabo v tej državi neposredno ali posredno zagotavlja financiranje ali
finančno pomoč v zvezi z blagom in tehnologijo s skupnega seznama ter vključuje
zlasti subvencije, posojila in izvozna kreditna zavarovanja v zvezi z nakupom,
prenosom ali izvozom teh izdelkov ali v zvezi z zagotavljanjem pripadajoče
tehnične pomoči (točka b prvega odstavka 2. člena in točka b prvega
odstavka 8. člena uredbe 667/2010/EU);
(c)   
neposredno ali posredno pridobi tehnično pomoč v zvezi z vojaškimi
dejavnostmi in zagotavljanjem, proizvodnjo, vzdrževanjem in uporabo orožja ter
pripadajočega materiala vseh vrst, vključenih na skupni seznam, od katere koli
fizične ali pravne osebe, subjekta ali organa v Eritreji (točka c prvega
odstavka 2. člena uredbe 667/2010/EU);
(d)   
neposredno ali posredno pridobi financiranje ali finančno pomoč v zvezi
z vojaškimi dejavnostmi, vključno zlasti s subvencijami, posojili in
zavarovanjem kreditnih izvoznih poslov za katero koli prodajo, dobavo, prenos
ali izvoz orožja in pripadajočega materiala vseh vrst, vključenih na skupni
seznam, ali za zagotavljanje pripadajoče tehnične pomoči in posredniških
storitev neposredno ali posredno od katere koli fizične ali pravne osebe,
subjekta ali organa v Eritreji (točka d prvega ostavka 2. člena uredbe
667/2010/EU);
(e)   
zavestno in naklepoma sodeluje pri dejavnostih, kate­rih namen ali
učinek je zaobiti prepovedi iz točk a do d prvega odstavka 2. člena ter točk a
in b prvega odstavka 8. člena uredbe 667/2010/EU (točka e prvega odstavka 2.
člena in drugi odstavek 8. člena uredbe 667/2010/EU).
(2) Z globo od 1.500 do 4.100 evrov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka.
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
7. člen
(1) Z globo od 1.500 do 125.000 evrov se za prekršek
kaznuje pravna oseba ali samostojni podjetnik posameznik ali posameznik, ki
samostojno opravlja dejavnost, če:
(a)   
ne zamrzne vseh sredstev in gospodarskih virov, ki pripadajo osebam,
subjektom ali organom iz priloge I k uredbi 667/2010/EU, ki so v njihovi lasti
ali s katerimi razpolagajo (prvi odstavek 4. člena uredbe 667/2010/EU);
(b)   
osebam, subjektom ali organom iz priloge I k uredbi 667/2010/EU
neposredno ali posredno ali v njihovo korist da na voljo sredstva ali
gospodarske vire (drugi odstavek 4. člena uredbe 667/2010/EU);
(c)   
zavestno in naklepoma sodeluje pri dejavnostih, katerih namen ali
posledica je neposredno ali posredno izogibanje ukrepom iz prvega in drugega
odstavka 4. čle­na uredbe 667/2010/EU (tretji odstavek 4. člena uredbe
667/2010/EU).
(2) Z globo od 1.500 do 4.100 evrov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka.
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
8. člen
(1) Z globo od 1.500 do 125.000 evrov se za prekršek
kaznuje pravna oseba ali samostojni podjetnik posameznik ali posameznik, ki
samostojno opravlja dejavnost, če brez poseganja v veljavna pravila glede
poročanja, zaupnosti in poslovne skrivnosti:
(a)   
nemudoma ne pošlje vseh podatkov, ki bi pripomogli k spoštovanju
obveznosti iz uredbe 667/2010/EU, kakor je npr. zamrznitev računov in zneskov v
skladu s 4. členom ured­be 667/2010/EU, pristojnim organom, navedenim na
spletnih straneh iz priloge II k uredbi 667/2010/EU, če prebiva ali ima sedež v
Republiki Sloveniji, in neposredno ali prek teh pristojnih organov Komisiji EU
(točka a prvega odstavka 10. člena uredbe 667/2010/EU);
(b)   
ne sodeluje s pristojnimi organi, navedenimi na sple­tnih straneh iz
priloge II k uredbi 667/2010/EU, pri vsakem preverjanju takih podatkov (točka b
prvega odstavka 10. člena uredbe 667/2010/EU).
(2) Z globo od 1.500 do 4.100 evrov se za prekršek iz
prej­šnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka.
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
IV. NADZOR
9. člen
(1) Izvajanje določb te uredbe in uredbe 667/2010/EU v
okviru svojih pooblastil iz zadev stvarne pristojnosti organa nadzirajo
pristojni inšpekcijski in carinski organi, policija, pristojni nosilci javnih
pooblastil. Če gre za vojaško orožje in vojaško opremo, opravljajo nadzor iz
prejšnjega stavka Inšpektorat Republike Slovenije za obrambo in carinski organi,
če gre za civilno orožje, strelivo in gospodarska razstreliva, pa Inšpektorat
Republike Slovenije za notranje zadeve in carinski organi.
(2) Pri opravljanju nadzora iz prejšnjega odstavka
organi odvzamejo predmete, ki so bili uporabljeni ali namenjeni za prekršek ali
so nastali v zvezi z njim.
(3) O ugotovljenih kršitvah določb iz te uredbe in
uredbe 667/2010/EU organi iz prvega odstavka tega člena nemudoma obvestijo
ministrstvo, pristojno za zunanje zadeve.
V. KONČNA DOLOČBA
10. člen
Ta uredba začne veljati naslednji dan po objavi v Uradnem
listu Republike Slovenije.
Št. 00724-66/2010
Ljubljana, dne 25. novembra 2010
EVA 2010-1811-0203
Vlada Republike Slovenije
mag. Mitja Gaspari l.r. 
Minister