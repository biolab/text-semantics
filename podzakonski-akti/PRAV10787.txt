I. SPLOŠNA DOLOČBA
1. člen
(predmet pravilnika)
Ta pravilnik ureja evidenco prostovoljcev in področja
prostovoljskega dela, priglasitev v elektronski vpisnik in njegovo vodenje in
poročanje prostovoljskih organizacij in organizacij s prostovoljskim programom.
II. EVIDENCA PROSTOVOLJCEV IN PODROČJA PROSTOVOLJSKEGA
DELA
2. člen
(evidenca prostovoljcev)
Prostovoljska organizacija ali
organizacija s prostovoljskim programom vodi evidenco prostovoljcev in
prostovoljskega dela tako, da za vsakega prostovoljca vzpostavi in vodi
evidenco prostovoljcev in opravljenega prostovoljskega dela, ki vsebuje podatke
iz drugega odstavka 23. člena Zakona o prostovoljstvu (Uradni list RS,
št. 10/11, 16/11 – popr. in 82/15, v nadaljnjem besedilu: zakon).
3. člen
(črtan)
4. člen
(področja prostovoljskega dela)
Področja prostovoljskega dela iz drugega odstavka 23.a člena
zakona so:
-      
civilna zaščita in reševanje;
-      
človekove pravice in civilne svoboščine;
-      
varstvo okolja in ohranjanje narave;
-      
kultura in umetnost;
-      
socialna dejavnost;
-      
rekreacija;
-      
turizem;
-      
vzgoja in izobraževanje;
-      
zdravje in
-      
človek, narava in družbene vrednote.
5. člen
(civilna zaščita in reševanje)
(1) Področje prostovoljskega dela civilne zaščite in
reševanja obsega sodelovanje pri civilni zaščiti in reševanju ob naravnih in
drugih nesrečah, kriznih razmerah, vključujoč požare, poplave, nesreče v gorah,
jamah, ekološke in podobne situacijske nesreče ter aktivnosti namenjene
posameznikom in skupnostim za zagotovitev osnovnih pogojev za življenje v
izrednih in posebnih razmerah.
(2) Oblike prostovoljskega dela iz prejšnjega odstavka
so preučevanje nevarnosti naravnih in drugih nesreč ter njihovo preprečevanje,
usposabljanje, reševanje in pomoč, pomoč pri oskrbi s hrano, obleko, vodo in
bivališči, pomoč pri odpravljanju posledic in obnovi ter varstvu v cestnem
prometu in podobno.
6. člen
(človekove pravice in civilne svoboščine)
(1) Področje prostovoljskega dela človekovih pravic in
civilnih svoboščin se nanaša na človekove pravice in svoboščine, ki jih
zagotavljajo Ustava Republike Slovenije (Uradni list RS, št. 33/91-I, 42/97, 66/00,
24/03, 69/04 in 68/06), zakoni in ratificirane mednarodne konvencije.
(2) Oblike prostovoljskega dela iz prejšnjega odstavka
so različne oblike zagovorništva, nudenje pravne pomoči, osveščanje,
izobraževanje, obveščanje javnosti in posameznih ciljnih skupin prebivalstva,
spremljanje stanja in izvajanje civilnega nadzora na področju človekovih pravic
različnih skupin prebivalstva, izvajanje skrbništva, raziskovanje in priprava
poročil in podobno.
7. člen
(varstvo okolja in ohranjanje narave)
(1) Področje prostovoljskega dela varstva okolja in
ohranjanja narave obsega skrb za varstvo okolja in ohranjanje narave ter
zaščito in varovanje naravne dediščine.
(2) Oblike prostovoljskega dela iz prejšnjega odstavka
so preventiva, obveščanje javnosti, ozaveščanje ter skupnostne stalne ali
občasne akcije in podobno.
8. člen
(kultura in umetnost)
(1) Področje prostovoljskega dela kulture in umetnosti
obsega ohranjanje in razvoj kulturne dediščine, raznoliko umetniško delovanje
na različnih kulturnih in umetniških področjih in predstavljanje in spodbujanje
kulture in umetnosti.
(2) Oblike prostovoljskega dela iz prejšnjega odstavka
so izvajanje umetniških dogodkov in aktivnosti, evidentiranje in varovanje
kulturne dediščine, predstavljanje in spodbujanje kulturne dediščine ter
kulturnih in umetniških dogodkov, kulturno posredovanje v muzejih,
usposabljanje in prenašanje poznavanja in znanja na področju kulture in
podobno.
9. člen
(socialna dejavnost)
(1) Področje prostovoljskega dela socialne dejavnosti
obsega aktivnosti na področju socialne preventive, vključujoč programe
osebnostne rasti ter vzpostavljanje in izvajanje socialno varstvenih programov,
zagotavljanje socialnih in osnovnih pogojev za življenje v vsakodnevnem
življenju in podobno.
(2) Oblike prostovoljskega dela iz prejšnjega odstavka
so obveščanje javnosti, ozaveščanje, usposabljanje, svetovanje, skrbništvo,
sodelovanje pri oskrbi s hrano in obleko, spremljanje, rehabilitacija,
zagovorništvo, integracija, reintegracija in socializacija pri delu s posamezniki,
družino, skupino in skupnostjo in sodelovanje pri dejanjih preprečevanja škode
in podobno.
10. člen
(rekreacija)
(1) Področje prostovoljskega dela rekreacije obsega skrb
za zagotavljanje pogojev za izvajanje gibalne kulture, rekreacije in športa,
njihovo predstavljanje in spodbujanje in strokovno delo na tem področju.
(2) Oblike prostovoljskega dela iz prejšnjega odstavka
so izobraževanje, informiranje, organiziranje rekreacijskih in športnih
dogodkov, treniranje in vadba, urejanje rekreacijske ali športne infrastrukture
in podobno.
11. člen
(turizem)
(1) Področje prostovoljskega dela turizma obsega
spodbujanje lokalnega okolja k promociji kraja, domačih obrti, izročil,
običajev, naravne in kulturne dediščine ter organizacijo tradicionalnih
dogodkov in običajev.
(2) Oblike prostovoljskega dela iz prejšnjega odstavka
so organiziranje dogodkov, informiranje, ozaveščanje, izobraževanje, vodenje
predstavitev naravnih, kulturnih in krajevnih posebnosti, skrb in spodbujanje
urejenosti lokalnega okolja, skrb za izdelovanje predmetov domače obrti, ročnih
del, oblačil ter drugih predmetov, ki predstavljajo kulturno dediščino in
podobno.
12. člen
(vzgoja in izobraževanje)
(1) Področje prostovoljskega dela vzgoje in
izobraževanja obsega izvajanje neformalnega izobraževanja ali sodelovanje pri
njem, usposabljanja in izpopolnjevanja, pomoč pri učenju, dejavnosti za
pridobivanje sposobnosti in vseživljenjskega učenja, prenos dobrih praks ter
različne vzgojne dejavnosti.
(2) Oblike prostovoljskega dela iz prejšnjega odstavka
so pomoč pri učenju, izvajanje tečajev, delavnic in drugih oblik neformalnega
izobraževanja, usposabljanja in izpopolnjevanja, animacija, mentorstvo,
predstavljanje in spodbujanje usposabljanja in podobno.
13. člen
(zdravje)
(1) Področje prostovoljskega dela zdravja obsega
preventivo in promocijo zdravja, rehabilitacijo v okviru programov za kakovost
življenja z boleznijo ter programe, ki se nanašajo na skrb in pomoč bolnikom,
invalidom in osebam s posebnimi potrebami.
(2) Oblike prostovoljskega dela iz prejšnjega odstavka
so sodelovanje in izvajanje aktivnosti na vseh področjih zdravja, osveščanje,
obveščanje javnosti in usposabljanje, spremljanje ob zdravljenju in
rehabilitaciji, izvajanje in udeležba v programih samopomoči, splošno
dobrodelnih programih, programih za kronične bolnike in podobno.
14. člen
(človek, narava in družbene vrednote)
(1) Področje prostovoljskega dela, ki se nanaša na
človeka, naravo in družbene vrednote, obsega globalno učenje, spodbujanje
aktivnega državljanstva in družbene odgovornosti, negovanje družbenih vrednot,
predstavljanje, spodbujanje in razvijanje prostovoljstva, razvijanje vrednot
pravične trgovine in varstva potrošnikov in razvijanje vzajemnosti in
solidarnosti.
(2) Oblike prostovoljskega dela iz prejšnjega odstavka
so različne skupnostne akcije ozaveščanja, obveščanje javnosti, izvajanje
izobraževanja in usposabljanja, dajanje pobud in vključevanje v posvetovalne
procese nosilcev oblasti na državni in lokalni ravni in podobno.
III. PRIGLASITEV V ELEKTRONSKI VPISNIK PROSTOVOLJSKIH
ORGANIZACIJ IN ORGANIZACIJ S PROSTOVOLJSKIM PROGRAMOM
15. člen
(priglasitev)
(1) Pravna oseba, ki izpolnjuje pogoje iz prvega
odstavka 38. člena zakona, se na obrazcu,ki je kot Priloga 1 sestavni del tega
pravilnika (v nadaljnjem besedilu: obrazec), pisno priglasi Agenciji za
javnopravne evidence in storitve (v nadaljnjem besedilu: AJPES), ki izvede vpis
v elektronski vpisnik prostovoljskih organizacij in organizacij s
prostovoljskim programom iz 38. člena zakona (v nadaljnjem besedilu: vpisnik).
(2) Na obrazcu iz
prejšnjega odstavka odgovorna oseba pravne osebe ne navaja podatkov, za katere
je na obrazcu vloge označeno, da jih AJPES pridobi iz Poslovnega registra
Slovenije (v nadaljnjem besedilu: poslovni register).
(3) Pravna oseba iz prvega odstavka tega člena lahko
izpolnjen obrazec za priglasitev v vpisnik, ki ga predhodno lastnoročno podpiše
odgovorna oseba iz prejšnjega odstavka, pošlje po pošti ali pa ga odda na
pristojni izpostavi AJPES (vloga v fizični obliki).
(4) Obrazec za priglasitev v vpisnik se lahko vloži v
elektronski obliki, podpisani z elektronskim podpisom na podlagi veljavnega
kvalificiranega digitalnega potrdila.
(5) Pravno osebo iz prvega odstavka tega člena, ki
predloži izpolnjen in podpisan obrazec za priglasitev v vpisnik, v katerem je
navedeno, da organizacija izpolnjuje pogoje iz prvega odstavka 38. člena zakona
in je organizirana kot društvo, zveza društev, podružnica tujega društva, javni
zavod, zavod, skupnost zavodov, ustanova, sklad, nevladna organizacija,
dobrodelna organizacija ali verska skupnost in podobna verska organizacija z
veljavnim statusom humanitarne organizacije AJPES vpiše v vpisnik.
(6) AJPES organizaciji, ki jo vpiše v vpisnik, izda
potrdilo o vpisu v roku treh delovnih dni od vpisa. Potrdilo vsebuje podatke o
prostovoljski organizaciji ali organizaciji s prostovoljskim programom in
podatke o zaporedni številki ter datumu vpisa v vpisnik.
(7) Če vloga ne vsebuje vseh predpisanih podatkov iz
petega odstavka tega člena jo AJPES, v roku treh delovnih dni od prejema
posreduje Ministrstvu za javno upravo (v nadaljnjem besedilu: ministrstvo), ki odloči
o priglasitvi.
(8) Na podlagi podatkov iz vpisnika ministrstvo na
spletni strani objavi seznam prostovoljskih organizacij in organizacij s
prostovoljskim programom iz prvega odstavka 38. člena zakona, ki vsebuje
naslednje podatke o prostovoljskih organizacijah in organizacijah s
prostovoljskim programom:
-      
zaporedno številko vpisa v vpisnik;
-      
matično številko pravne osebe;
-      
naziv;
-      
sedež;
-      
pravnoorganizacijsko obliko pravne osebe;
-      
glavno dejavnost pravne osebe;
-      
datum vpisa.
(9) Obrazec iz prvega odstavka tega člena se objavi tudi
na spletni strani ministrstva in AJPES. 
16. člen
(spremembe podatkov in izbris)
(1) Prostovoljske organizacije in organizacije s
prostovoljskim programom morajo vsako spremembo podatkov iz prvega odstavka 39.
člena zakona ali spremembo, ki je lahko razlog za izbris prostovoljske
organizacije in organizacije s prostovoljskim programom iz vpisnika na podlagi četrte
alineje prvega odstavka 40. člena zakona, posredovati AJPES najkasneje v 15
dneh po nastanku spremembe.
(2) Podatke o tem, da je prostovoljska organizacija ali
organizacija s prostovoljskim programom prenehala obstajati kot pravna oseba,
AJPES pridobi po uradni dolžnosti iz poslovnega registra.
(3) Podatke o spremembi, ki je v skladu s prvim ali
drugim odstavkom tega člena lahko razlog za izbris prostovoljske organizacije
ali organizacije s prostovoljskim programom iz vpisnika, AJPES nemudoma oziroma
najkasneje v roku petih delovnih dni od dneva prejema priglasitve spremembe ali
dneva izbrisa prostovoljske organizacije ali organizacije s prostovoljskim
programom iz poslovnega registra posreduje ministrstvu, ki odloči o izbrisu.
17. člen
(vodenje vpisnika)
(1) AJPES vodi vpisnik tako, da se za vsako
prostovoljsko organizacijo in organizacijo s prostovoljskim programom ohranjajo
tudi vsi pretekli vpisi, spremembe podatkov in izbrisi prostovoljskih
organizacij in organizacij s prostovoljskim programom iz vpisnika po času
nastanka in vrstah dogodkov.
(2) Zaporedna številka vpisa prostovoljske organizacije
ali organizacije s prostovoljskim programom je sestavljena iz tekoče številke
vpisa in matične številke.
(3) V primeru izbrisa prostovoljske organizacije ali
organizacije s prostovoljskim programom iz vpisnika zaporedne številka pod
katero je bila prostovoljska organizacija ali organizacija s prostovoljskim
programom vpisana, ni mogoče ponovno uporabiti za isto ali drugo prostovoljsko
organizacijo ali organizacijo s prostovoljskim programom.
(4) Za potrebe objave seznama prostovoljskih organizacij
in organizacij s prostovoljskim programom iz osmega odstavka 15. člena tega
pravilnika AJPES ministrstvu zagotavlja dnevno osvežene podatke.
IV. POROČANJE PROSTOVOLJSKIH ORGANIZACIJ
IN ORGANIZACIJ S PROSTOVOLJSKIM PROGRAMOM
18. člen
(poročila o prostovoljstvu)
(1) Prostovoljske organizacije in organizacije s
prostovoljskim programom posredujejo poročilo o prostovoljstvu na obrazcu, ki
je kot Priloga 2 sestavni del tega pravilnika, prek spletnega portala AJPES,
skupaj s podatki iz letnega poročila za namen državne statistike, ki jih te
organizacije predložijo v skladu s predpisi, ki določajo vodenje poslovnih
knjig in pripravo letnih poročil. Poročilo o prostovoljstvu potrdi zakoniti
zastopnik s kvalificiranim digitalnim potrdilom.
(2) AJPES hrani poročila o prostovoljstvu pet let.
(3) Obrazec iz prvega odstavka tega člena se objavi tudi
na spletni strani ministrstva in AJPES.
19. člen
(podatki v poročilu o prostovoljstvu)
(1) Poročilo o prostovoljstvu vsebuje podatke iz prvega
odstavka 41. člena zakona.
(2) Kot kraj izvajanja prostovoljskega dela iz druge
alineje prvega odstavka 41. člena zakona se za potrebe poročanja vpisuje
opravljene prostovoljske ure v Republiki Sloveniji, drugi državi članici EU ali
v tretjih državah.
(3) Starostne skupine prostovoljcev iz prve alineje
prvega odstavka 41. člena zakona so:
-      
do 18. leta;
-      
od vključno 18. do 30. leta;
-      
od vključno 30. do 60. leta;
-      
od vključno 60. leta dalje.
(4) Starostne skupine iz prejšnjega odstavka se določijo
glede na podatke na dan 31. decembra v letu, za katero se poroča.
(5) Skupno število
opravljenih prostovoljskih ur iz tretje alineje prvega odstavka 41. člena
zakona se vpisuje glede na področje prostovoljskega dela iz 4. člena tega
pravilnika po vrsti prostovoljskega dela iz prvega odstavka 23.a člena zakona.
20. člen
(podatki o prostovoljskem delu)
(1) Na podlagi poročil o prostovoljstvu AJPES zbere in
obdela prejete podatke.
(2) AJPES zbirne podatke
o prostovoljskem delu v Republiki Sloveniji skupaj s seznamom prostovoljskih
organizacij in organizacij s prostovoljskim programom pošlje ministrstvu
najpozneje do 31. maja za preteklo leto.
(3) Za potrebe priprave skupnega letnega poročila o
prostovoljstvu AJPES hkrati s podatki iz prejšnjega odstavka posreduje
ministrstvu tudi vse podatke iz poročil o prostovoljstvu za vsako posamezno
prostovoljsko organizacijo in organizacijo s prostovoljskim programom.
(4) AJPES na spletni strani javno objavi poročilo o
prostovoljstvu posamezne prostovoljske organizacije in organizacije s
prostovoljskim programom.
21. člen
(ocenjena vrednost opravljenega prostovoljskega dela)
Glede na vrste opravljenega prostovoljskega dela, kot so
določene v prvem odstavku 23.a člena zakona, je ocenjena vrednost ene ure za
organizacijsko delo trinajst eurov, za vsebinsko delo deset evrov in za
opravljeno drugo prostovoljsko delo šest eurov.
22. člen
(skupno letno poročilo o prostovoljstvu)
(1) Ministrstvo na podlagi podatkov iz 20. člena tega
pravilnika najkasneje do 30. junija pripravi skupno letno poročilo o
prostovoljstvu v Republiki Sloveniji za preteklo koledarsko leto in ga predloži
Vladi Republike Slovenije v seznanitev.
(2) Poročilo iz
prejšnjega odstavka vsebuje seznam prostovoljskih organizacij in organizacij s
prostovoljskim programom, podatke o številu prostovoljcev in opravljenem
prostovoljskem delu ter ocenjeno vrednost prispevka prostovoljstva k družbeni
blaginji.
(3) Skupno letno poročilo o prostovoljstvu v Republiki
Sloveniji se objavi na spletni strani ministrstva.

Priloga
1: Priglasitev v vpisnik prostovoljskih organizacij in organizacij s
prostovoljskim programom
Priloga
2: Poročilo o prostovoljstvu

Pravilnik o področjih prostovoljskega dela in
vpisniku (Uradni list RS, št. 48/11) vsebuje naslednji končni določbi:
»V. KONČNI DOLOČBI
23. člen
(vloga v elektronski
obliki)
Četrti odstavek 15. člena tega pravilnika se začne
uporabljati z vzpostavitvijo tehničnih pogojev. Minister o vzpostavitvi
tehničnih pogojev izda odredbo.
24. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o področjih
prostovoljskega dela in vpisniku (Uradni list RS, št. 60/11) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o področjih prostovoljskega dela in vpisniku (Uradni list RS, št. 29/16)
vsebuje naslednjo končno določbo:
»KONČNA DOLOČBA
12. člen
Ta pravilnik začne veljati petnajsti dan po objavi v Uradnem
listu Republike Slovenije.«.