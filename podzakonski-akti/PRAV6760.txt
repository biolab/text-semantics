I. SPLOŠNE DOLOČBE
1. člen
S tem pravilnikom se določajo dejanja, ki pomenijo
disciplinske kršitve članov poklicne zbornice, delovanje disciplinskih organov
zbornice, disciplinski postopek in kazni za disciplinske prekrške.
2. člen
(1) Disciplinski organi so pri svojem delu neodvisni,
samostojni in odločajo po zakonu, Kodeksu arhitektov, krajinskih arhitektov in
prostorskih načrtovalcev (v nadaljevanju: kodeks), tem pravilniku ter ob
upoštevanju drugih splošnih aktov zbornice. 
(2) Disciplinski organi uporabljajo pri svojem delu smiselno
tudi določila Zakon o pravdnem postopku, če ni s tem pravilnikom drugače
določeno.
3. člen
(1) Član zbornice je lahko disciplinsko odgovoren samo za
tista dejanja, ki so kot disciplinske kršitve vnaprej določena in je njegova
odgovornost ugotovljena po postopku, ki ga določa ta pravilnik. 
(2) Člana zbornice ni mogoče spoznati za disciplinsko
odgovornega za dejanje, ki ni bilo takrat, ko je tako dejanje storil, določeno
kot disciplinska kršitev.
4. člen
(1) Kršitelj ima pravico, da se brani sam ali s pomočjo
odvetnika, ki si ga izbere sam. 
(2) Kršitelju se mora zagotoviti primeren čas in možnost za
pripravo obrambe.
5. člen
(1) Disciplinski postopek se začne na pisno zahtevo disciplinskega
tožilca. 
(2) V disciplinskem postopku imata kršitelj in disciplinski
tožilec položaj enakopravnih strank.
II. DISCIPLINSKE KRŠITVE
6. člen
(lažje disciplinske kršitve)
Lažje disciplinske kršitve člana zbornice so: 
1.     
če neupravičeno ne izpolni svoje dolžnosti v zvezi s svojo izvolitvijo v
organe ali delovna telesa zbornice, 
2.     
če s svojimi dejanji, opustitvami ali obnašanjem krni ugled stroke ali
se pri opravljanju svojega dela neprimerno ali žaljivo obnaša, 
3.     
če ne dovoli strokovne presoje nad svojim delom s strani pooblaščene
osebe oziroma organa, 
4.     
če opravlja svoje delo brez ustreznega plačila, kadar obstaja možnost,
da se bo to delo uporabilo za pridobitev naročila ali v poslovne namene in ne
gre za dobrodelno storitev, 
5.     
če ne opozori na obnašanje drugih članov zbornice, ki so v nasprotju s
kodeksom, 
6.     
če se ne udeležuje programov trajnega izobraževanja s področja
arhitekture, ki jih predpiše in organizira zbornica, 
7.     
če ne sporoči zbornici svojih podatkov, ki so pomembni za vodenje
imenika in za delovanje zbornice, 
8.     
če reklamira oziroma sodeluje pri reklamiranju izdelkov in storitev in
bi to lahko okrnilo njegovo neodvisnost in strokovno presojo, 
9.     
če ob objavi lastnega stališča o tujem arhitekturnem delu navaja
neobjektivna ali neutemeljena dejstva, 
10.  
če pri poslovnem in javnem nastopanju uporablja neresnične podatke ali
če z naročniki, kolegi in javnostjo komunicira nestrpno ali žaljivo, 
11.  
če izroči naročniku nepopolno strokovno dokumentacijo ali opravlja svoje
delo v nasprotju s pravili stroke.
7. člen
(težje disciplinske kršitve)
Težje disciplinske kršitve člana zbornice so: 
1.     
ponovitev kršitve iz prejšnjega člena tega pravilnika, 
2.     
če se v poslovnih zadevah ne izogiba konfliktu interesov, 
3.     
če v poslovnih zadevah ne ravna kot zaupnik naročnika, 
4.     
če proti drugim članom zbornice konkurira z nelojalnimi sredstvi ali
nelojalno prevzame naročilo, ki je bilo sklenjeno že z drugim prevzemnikom, 
5.     
če naročnika ne opozori vnaprej na svoje poslovne povezave, interese ali
okoliščine, ki bi utegnile povzročiti konflikt interesov in s tem vplivati na
njegovo delo, 
6.     
če ne odstopi od posla, ko nastopijo okoliščine, na katere ne more
vplivati in bi zaradi njih naloge ne mogel opraviti uspešno in v skladu s
kodeksom, 
7.     
če se član zbornice, ki je pooblaščeni prostorski načrtovalec, ukvarja z
nakupom in posredovanjem nepremičnin, 
8.     
če v času zaposlitve pri državnem organu ali organu lokalne skupnosti
izkorišča uradni položaj za pridobitev posla ali za pridobitev prednostnega
položaja zase in za druge člane zbornice, s katerimi je v lastniški, kapitalski
ali poslovni povezavi, 
9.     
če opravlja storitve, ki so nezdružljive z dejavnostjo člana zbornice, 
10.  
če ne zavrne izvrševanje pogodbenih obveznosti, ki so v nasprotju z
veljavnimi predpisi, kodeksom in drugimi splošnimi akti zbornice, 
11.  
če razkriva podatke o naročniku in o vsebini posla tretjim osebam
oziroma uporablja te podatke v svojo korist, 
12.  
če pri sestavi pogodbe z naročnikom ne upošteva in ne navede obsega
dela, obveznosti strank, višine honorarja, morebitnih omejitev odgovornosti in
roka izvršitve storitve, 
13.  
če ne odkloni oprave posla, kadar za njegovo izvedbo nima ustreznega
znanja in ustreznih kadrovskih, finančnih ali tehničnih zmožnosti, 
14.  
če zaposlenim članom zbornice in drugim sodelavcem ne nudi ustreznega
delovnega okolja in jim preprečuje izobraževanje, informiranost in strokovni
razvoj, 
15.  
če se poslovno in organizacijsko povezuje z osebami, ki so začasno
izbrisane iz imenika pooblaščenih arhitektov, krajinskih arhitektov in
prostorskih načrtovalcev (v nadaljnjem besedilu: imenik), 
16.  
če kot naročnikov svetovalec pri projektu, ki ga projektira drug član
zbornice, prevzame posel v lastno izvedbo, 
17.  
če pred sklenitvijo pogodbe o izvedbi projekta, ki ga je pred tem že
izvajal oziroma ga še izvaja drug član zbornice, le-tega pisno ne obvesti o
sklenitvi pogodbe ali ga ne zaprosi za soglasje oziroma o tem, da ni pridobil
soglasja, ne obvesti zbornice, 
18.  
če podpiše arhitekturne načrte, katerih sam ni neposredno izdelal ali
nadziral, 
19.  
če neupravičeno posega v avtorsko delo drugega člana zbornice, 
20.  
če svojega sodelavca, ki je v večji meri prispeval k avtorskemu delu
člana zbornice, ne imenuje za soavtorja na načrtih, pri javnih natečajih in pri
objavah v strokovni literaturi, 
21.  
če neupravičeno uporablja v celoti ali deloma tuje avtorsko delo ali
patent z namenom, da bi sebi ali komu drugemu pridobil protipravno premoženjsko
korist, 
22.  
če članu zbornice, pri katerem je bil zaposlen, po prenehanju delovnega
razmerja brez dovoljenja odtuji arhitekturne načrte ali druga gradiva,
dokumente oziroma podatke, 
23.  
če drugemu članu zbornice, ki je bil zaposlen pri njem, po prenehanju
delovnega razmerja neupravičeno odreče uporabo gradiv, katerih avtor ali
soavtor je drugi član zbornice in ki niso zaupne narave, za potrebe
predstavitvene mape drugega člana zbornice, 
24.  
če pred začetkom projektiranja ne pridobi soglasja avtorja za
projektiranje predelave ali drugega posega v arhitekturni objekt, ki je bil
nagrajen na javnem natečaju oziroma je avtor zanj dobil nacionalno ali
mednarodno arhitekturno priznanje, 
25.  
če pred začetkom projektiranja predelave ali drugega posega v
arhitekturni objekt o tem pisno ne obvesti avtorja tega arhitekturnega objekta
ali ga ne zaprosi za soglasje oziroma o tem, da ni pridobil soglasja, ne
obvesti zbornice, 
26.  
če kot funkcionar zbornice vpliva na svobodno odločitev naročnika pri
izbiri arhitekta, 
27.  
če pri določitvi svojega honorarja ne upošteva določil veljavnega
tarifnega pravilnika, 
28.  
če pri osnovi za izračun investicijske vrednosti ne upošteva
statističnih podatkov o povprečni vrednosti gradbenih, obrtniških in
inštalacijskih del, ki jih zbornica objavlja na spletni strani, 
29.  
če ponovno proda arhitekturni načrt, ki ga je izdelal za naročnika, ne
da bi o tem obvestil novega ali prejšnjega naročnika, 
30.  
če se udeležuje javnega natečaja, ki se izvaja v nasprotju z natečajnim
pravilnikom in strokovnimi standardi zbornice in natečaja, na katerem je
zbornica z obveznim navodilom članom prepovedala udeležbo, 
31.  
če sodeluje v ocenjevalnih komisijah javnih natečajev, javnih razpisov
ali izbora variantnih rešitev, pri katerih postopki potekajo v nasprotju s
strokovnimi standardi zbornice in natečajnim pravilnikom in zato zbornica teh
natečajnih komisij ne priznava, 
32.  
če je sprejel delo na projektu, katerega je ocenjeval kot član
ocenjevalne komisije, 
33.  
če sprejme v izdelavo projekt, za katerega je bila na natečaju izbrana
natečajna rešitev drugega člana zbornice, brez soglasja tega člana zbornice, 
34.  
če reklamira, oglaša ali ponuja svojo storitev z navajanjem neresničnih
podatkov ali podatkov in izrazov, ki ustvarjajo zmedo na trgu, z zlorabo
nepoučenosti strank, z navajanjem podatkov, s katerim se izkorišča ugled drugih
članov zbornice, ali z navajanjem podatkov, s katerimi se ocenjuje ali
podcenjuje storitve drugih članov zbornice, 
35.  
če za isto delo sprejme v finančni ali drugi obliki plačilo od več kot
enega naročnika, razen če so o tem obveščene in s takšnim plačilom soglašajo
vse zainteresirane strani, 
36.  
če privoli na kakršnokoli ugodnost pri pripravi načrtov ali sprejemanju
ponudb izvajalcev ali dobaviteljev, od katere bi imel neposredno ali posredno
finančno korist, razen če je to naročnik izrecno zahteval in vključil v
pogodbo, 
37.  
če hkrati sodeluje na strani izvajalca in naročnika pri naročenih delih,
38.  
če ne omogoči ali ne dovoli pristojnim organom zbornice, da ugotovijo,
ali in kako spoštuje načela kodeksa oziroma neupravičeno ne posreduje
zahtevanih podatkov, 
39.  
če izroči naročniku nepopolno strokovno dokumentacijo oziroma
dokumentacijo izdelano v nasprotju s pravili stroke ter je tako ogrožena
solidnost, varnost in racionalnost projektiranja ali zdravje in življenje ljudi
ali živali, 
40.  
če svojo izkaznico ali žig, ki izkazuje, da je vpisan v imenik, posodi
ali da osebi, ki ni član zbornice, z namenom, da ta v javnosti nastopa kot član
zbornice, ali če uporablja neveljavni žig, 
41.  
če opravlja svoje storitve na objektu, ki je v gradnji, objekt pa nima
gradbenega dovoljenja, čeprav bi ga v skladu s predpisi moral imeti, 
42.  
če uporablja strokovne in izobrazbene nazive, do katerih ni upravičen, 
43.  
če ne plača kazni in stroškov disciplinskega postopka izrečenih z
dokončnim disciplinskim sklepom, 
44.  
če se najmanj trikrat v mandatnem obdobju neopravičeno ne udeleži sej
organov zbornice, v katere je bil izvoljen, 
45.  
če ne plačuje oziroma neredno plačuje članarino ali druge prispevke
zbornici, 
46.  
če daje neresnična ali pristranska strokovna mnenja, analize ali sodno
izvedeniška mnenja, 
47.  
če za svoje delo, katerega opravlja za naročnika, prejme provizijo od
izvajalca ali dobavitelja, 
48.  
če z uporabo svoje identifikacijske številke omogoči šušmarstvo, 
49.  
če ob predlogu za vpis v imenik uporabi prevaro ali nepravilne oziroma
ponarejene listine oziroma dokazila, 
50.  
če uporablja žig člana poklicne zbornice v primerih, ko ni sam izdelal
ali izvršil naročenega dela oziroma ni bil neposredno angažiran pri izdelavi, 
51.  
če se ne ravna po dokončnem sklepu disciplinskega organa, 
52.  
če ponaredi javno listino z namenom, da bi se taka listina uporabila kot
prava listina, 
53.  
če stori druga dejanja kršitve zakonov in podzakonskih aktov, ki urejajo
področje dejavnosti članov zbornice, statuta zbornice, kodeksa, tega pravilnika
in drugih aktov zbornice, zaradi katerih je bistveno prizadet ugled zbornice
ali njenih članov ali je zaradi tega nastala ali neposredno grozila večja
premoženjska ali nepremoženjska škoda zbornici, njenim članom ali uporabnikom
storitev, ki jih nudijo člani zbornice, če je bilo ogroženo ali bi lahko bilo
bistveno moteno delovanje zbornice ali kako drugače oteženo poslovanje zbornice
oziroma njenega člana.
III. DISCIPLINSKA ODGOVORNOST
8. člen
(odgovornost)
Član zbornice je odgovoren za kršitev, če je podana njegova
krivda v obliki naklepa ali malomarnosti.
9. člen
(naklep in malomarnost)
(1) Član zbornice naklepno krši svoje dolžnosti če ve, da bo
zaradi njegovega dejanja ali opustitve nastala škodljiva in kot taka
prepovedana posledica ter tudi hoče, da ta posledica nastane oziroma kadar se
zaveda, da zaradi njegovega dejanja ali opustitve lahko nastane prepovedana
posledica, pa dopusti njen nastanek. 
(2) Član zbornice krši svoje dolžnosti iz malomarnosti, če se
ne zaveda, da zaradi njegovega dejanja ali opustitve prepovedana škodljiva
posledica lahko nastopi, pa bi se glede na svoje osebne lastnosti, okoliščine v
katerih je bilo dejanje storjeno in glede na svojo usposobljenost za opravljanje
določenega dela moral zavedati, da prepovedana škodljiva posledica lahko
nastopi oziroma če se je zavedal, da zaradi njegove storitve ali opustitve
lahko nastane škodljiva (prepovedana) posledica, pa je lahkomiselno mislil, da
jo bo lahko preprečil ali da ne bo nastala.
10. člen
(storitev, opustitev, dopustitev)
(1) Kršitev obveznosti nastane s storitvijo, opustitvijo
oziroma dopustitvijo. 
(2) Kršitev obveznosti z opustitvijo nastane, če član
zbornice ne opravi dejanja, ki ga je bil dolžan storiti. 
(3) Kršitev obveznosti z dopustitvijo nastane s tem, da član
zbornice ne stori ničesar, pa čeprav opazi oziroma bi moral opaziti, da nekdo
stori neko dejanje ali opustitev, ki je določeno kot disciplinski prekršek s
tem pravilnikom.
11. člen
(dejanje majhnega pomena)
Postopek zaradi kršitve obveznosti po tem pravilniku se ne
prične oziroma se ustavi, če so sicer podani znaki disciplinskega prekrška,
vendar pa so posledice takega prekrška neznatne, ali pa jih sploh ni.
IV. DISCIPLINSKE SANKCIJE
12. člen
(disciplinske sankcije)
Za storjene disciplinske kršitve članov zbornice se sme
izreči članu poklicne zbornice ena od naslednjih disciplinskih sankcij: 
-       
opomin, 
-       
denarna kazen, 
-       
začasen odvzem pooblastila ali licence z začasno izključitvijo iz
zbornice, 
-       
začasna prepoved udeležbe na javnih natečajih.
13. člen
(1) Opomin se lahko izreče v pisni obliki. 
(2) Denarna kazen se izreče ob upoštevanju vseh okoliščin
primera v razponu od 50.000 SIT do 1,000.000 SIT. Sredstva, zbrana od denarnih
kazni, se lahko uporabijo le za namene, kot jih določa ZGO–1, statut zbornice
in na njegovi osnovi izdani akti. 
(3) Višino denarne kazni, navedene v prejšnjem odstavku tega
člena lahko upravni odbor zbornice s sklepom valorizira skladno z rastjo cen na
drobno. 
(4) Začasen odvzem pooblastila ali licence z začasno
izključitvijo iz zbornice in začasna prepoved udeležbe na javnih natečajih se
lahko izreče za najmanj 1 leto in največ 5 let. 
(5) Vse disciplinske sankcije se lahko izrečejo s stranskim
ukrepom, da se na stroške kršitelja objavijo v internem glasilu zbornice v prvi
naslednji številki ali na spletni strani zbornice.
14. člen
(odložitev izvršitve disciplinske sankcije)
(1) Izvršitev disciplinskih sankcij, začasen odvzem
pooblastila ali licence z začasno izključitvijo iz zbornice in začasna prepoved
udeležbe na javnih natečajih se lahko pogojno odloži za dobo, ki ne sme biti
krajša od enega leta in ne daljša od petih let, če se v disciplinskem postopku
ugotovi, da so za tako odložitev ukrepa podani utemeljeni razlogi. 
(2) Pogojno odložena izvršitev disciplinske sankcije se lahko
prekliče, če član zbornice v tem času stori težjo disciplinsko kršitev.
15. člen
(izrek disciplinske sankcije)
Za lažje kršitve, navedene v tem pravilniku, sme disciplinski
organ izreči disciplinsko sankcijo opomina ali denarno kazen, za hujše kršitve,
navedene v tem pravilniku, pa sme disciplinski organ izreči disciplinsko
sankcijo denarne kazni, začasnega odvzema pooblastila ali licence z začasno
izklju­čitvijo iz zbornice in začasno prepoved udeležbe na javnih natečajih
16. člen
(izvršitev disciplinskih sankcij)
(1) Denarna kazen se izvrši tako, da se dokončni sklep
disciplinske komisije posreduje službam evidenčni službi zbornice, ki pozove
kršitelja na plačilo denarne kazni v skladu z dokončnim sklepom. V primeru
neplačila se denarna kazen prisilno izterja preko sodišča. 
(2) Disciplinska sankcija začasnega odvzema pooblastila ali
licence z začasno izključitvijo iz zbornice in začasna prepoved udeležbe na
javnih natečajih se izvrši tako, da se izrek dokončnega sklepa disciplinskega
organa posreduje evidenčni službi zbornice.
V. DISCIPLINSKI TOŽILEC
17. člen
(1) Disciplinski tožilec je samostojni in neodvisni organ
zbornice, ki zahteva uvedbo disciplinskega postopka in zastopa disciplinsko
obtožbo pred disciplinsko komisijo in disciplinskim sodiščem. 
(2) Izven disciplinskega postopka disciplinski tožilec vlaga
prijave na pristojne državne organe zoper osebe, ki niso člani ZAPS, v zvezi z
opravljanjem dejavnosti članov zbornice. 
(3) Disciplinski tožilec ima lahko namestnika.
18. člen
(nezdružljivost funkcije disciplinskega tožilca)
Za disciplinskega tožilca ali njegovega namestnika ne more
biti izvoljena oseba oziroma ne more opravljati te funkcije, če ji je bila
dokončno izrečena disciplinska sankcija v skladu s tem pravilnikom in izrečena
disciplinska sankcija še ni izbrisana.
19. člen
(namestnik disciplinskega tožilca)
V primeru, da disciplinski tožilec začasno ne more ali ne sme
opravljati funkcije disciplinskega tožilca, imenuje za ta čas svojega namestnika.
20. člen
(izločitev)
(1) Disciplinski tožilec ali njegov namestnik ne more
sodelovati v disciplinskem postopku: 
-       
če je sam oškodovanec v zadevi, ki se obravnava, 
-       
če je s kršiteljem ali drugimi udeleženci v disciplinskem postopku v
zakonski zvezi ali zunajzakonski skupnosti ali v krvnem sorodstvu v ravni vrsti
do kateregakoli kolena, v stranski vrsti do četrtega kolena ali v svaštvu do
drugega kolena, 
-       
če je zoper njega podana prijava zaradi suma disciplinske kršitve
oziroma vložena zahteva za uvedbo disciplinskega postopka, 
-       
če v postopku sodeluje kot priča ali izvedenec, 
-       
če so podane okoliščine, ki vzbujajo dvom o njegovi nepristranskosti. 
(2) Disciplinski tožilec ali njegov namestnik lahko zahteva
izločitev: 
-       
če je s kršiteljem zaposlen v isti gospodarski organizacijski enoti in
bi njegovo delo kot disciplinskega tožilca lahko imelo posledice za delo in
odnose med zaposlenimi 
-       
zaradi drugih utemeljenih razlogov, ki vplivajo na njegovo delo
disciplinskega tožilca v tem postopku.
21. člen
(1) Takoj ko disciplinski tožilec izve za kakšen razlog za
svojo izločitev, mora prenehati z delom v posamezni zadevi in to sporočiti
predsedniku zbornice. 
(2) Takoj ko namestnik disciplinskega tožilca izve za kakšen
razlog za svojo izločitev mora prenehati z delom v posamezni zadevi in to
sporočiti disciplinskemu tožilcu. 
(3) Izločitev lahko zahteva tudi kršitelj, vendar najpozneje
do konca obravnave v disciplinskem postopku. Zahteva mora biti podana pisno
predsedniku zbornice in ustrezno obrazložena.
22. člen
(1) O zahtevi za izločitev disciplinskega tožilca odloči
predsednik zbornice s sklepom, zoper katerega ni pritožbe. 
(2) O zahtevi za izločitev namestnika disciplinskega tožilca
odloči disciplinski tožilec s sklepom, zoper katerega ni pritožbe.
23. člen
(naloge tožilca)
(1) Glavna pravica in dolžnost disciplinskega tožilca je
vodenje predhodnega disciplinskega postopka ter vložitev in zastopanje zahteve
za uvedbo disciplinskega postopka pred disciplinskimi organi. 
(2) Disciplinski tožilec pristojen, da na lastno pobudo ali
na podlagi prijave: 
-       
ukrene vse potrebno v zvezi z odkrivanjem kršitev in izsleditvijo
kršiteljev ter za usmerjanje disciplinske preiskave, 
-       
uvede disciplinsko preiskavo, 
-       
vloži in zastopa disciplinsko obtožbo pred disciplinsko komisijo in 
-       
po lastnem preudarku vloži zoper odločitev disciplinske komisije
pritožbo na disciplinsko sodišče in pred tem sodiščem zastopa disciplinsko
obtožbo. 
(3) Pred vložitvijo zahteve za uvedbo disciplinskega
postopka, lahko disciplinski tožilec zaprosi za strokovno mnenje strokovni svet
matične sekcije, katere član je kršitelj.
VI. DISCIPLINSKA KOMISIJA
24. člen
(splošne določbe)
Disciplinska komisija pri ZAPS (v nadaljevanju: disciplinska
komisija), je neodvisni in samostojni organ zbornice, ki kot prvostopenjski
organ obravnava in odloča o disciplinski odgovornosti svojih članov v zadevah
očitanih disciplinskih kršitev določenih v tem pravilniku.
25. člen
(izključitev javnosti)
Obravnave disciplinske komisije niso javne. Na obravnavah so
prisotne le vabljene osebe.
26. člen
(senat disciplinske komisije)
(1) Senat disciplinske komisije odloča v sestavi treh članov.
En član senata mora biti iz matične sekcije, katere član je kršitelj, o čigar
disciplinski odgovornosti se odloča. Sestavo senata disciplinske komisije za
vsak konkretni primer določi predsednik disciplinske komisije. 
(2) Ne glede na prvi odstavek tega člena, je lahko predsednik
disciplinske komisije član senata disciplinske komisije brez omejitve.
27. člen
(nezdružljivost funkcije)
Za člana disciplinske komisije ne more biti izvoljena oseba
oziroma ne more opravljati te funkcije, če ji je bila dokončno izrečena
disciplinska sankcija zaradi disciplinske kršitve in izrečena disciplinska
sankcija še ni izbrisana.
28. člen
(imuniteta članov disciplinske komisije)
Predsednik in člani disciplinske komisije ne odgovarjajo za
mnenja, ki so jih dali kot člani disciplinskih organov v disciplinskem
postopku.
29. člen
(izločitev)
Član disciplinske komisije ne sme sodelovati v disciplinskem
postopku: 
-       
če je sam oškodovanec v zadevi, ki se obravnava, 
-       
če je s kršiteljem ali drugimi udeleženci v disciplinskem postopku v
zakonski zvezi ali zunajzakonski skupnosti ali v krvnem sorodstvu v ravni vrsti
do kateregakoli kolena, v stranski vrsti do četrtega kolena ali v svaštvu do
drugega kolena, 
-       
če je zoper njega podana prijava zaradi suma disciplinske kršitve
oziroma vložena zahteva za uvedbo disciplinskega postopka, 
-       
če v postopku sodeluje kot priča ali izvedenec, 
-       
če so podane okoliščine, ki vzbujajo dvom o njegovi nepristranskosti.
30. člen
Izločitev lahko zahtevata tudi kršitelj in disciplinski
tožilec, vendar najpozneje do začetka glavne obravnave, v kolikor jima člani
senata niso bili že preje znani, sicer pa v roku 3 dni ko izvesta za imena
članov senata. Obrazložena zahteva mora biti podana pisno predsedniku
disciplinske komisije.
31. člen
O zahtevi za izločitev člana disciplinske komisije odloči
predsednik disciplinske komisije s sklepom zoper katerega ni pritožbe.
VII. DISCIPLINSKO SODIŠČE
32. člen
Disciplinsko sodišče pri Zbornici za arhitekturo in prostor
(v nadaljevanju: disciplinsko sodišče) je neodvisno in samostojno, ki kot
drugostopenjski disciplinski organ odloča o pritožbah zoper sklepe disciplinske
komisije.
33. člen
(nezdružljivost funkcije)
Za člana disciplinskega sodišča ne more biti izvoljena oseba
oziroma ne more opravljati te funkcije, če ji je bila dokončno izrečena
disciplinska sankcija zaradi disciplinske kršitve in izrečena disciplinska
sankcija še ni izbrisana.
34. člen
(senat disciplinskega sodišča)
(1) Disciplinsko sodišče odloča o pritožbah zoper odločbe
disciplinske komisije v senatu treh članov. En član senata mora biti iz matične
sekcije, kateri pripada kršitelj, o čigar disciplinski odgovornosti se odloča.
Senat disciplinskega sodišča za vsak konkretni primer določi predsednik
disciplinskega sodišča. 
(2) Ne glede na določila predhodnega odstavka tega člena je
lahko predsednik disciplinskega sodišča član senata disciplinskega sodišča brez
omejitve.
35. člen
Disciplinsko sodišče odloča praviloma na sejah senata,
izjemoma tudi na obravnavah.
36. člen
(imuniteta)
Predsednik in člani disciplinskega sodišča ne odgovarjajo za
mnenja, ki so jih dali kot člani disciplinskih organov v disciplinskem
postopku.
37. člen
(izločitev)
(1) Predsednik ali član disciplinskega sodišča ne sme
sodelovati v disciplinskem postopku: 
-       
če je sam oškodovanec v zadevi, ki se obravnava, 
-       
če je s kršiteljem ali drugimi udeleženci v disciplinskem postopku v
zakonski zvezi ali zunajzakonski skupnosti ali v krvnem sorodstvu v ravni vrsti
do kateregakoli kolena, v stranski vrsti do četrtega kolena ali v svaštvu do
drugega kolena, 
-       
če je zoper njega podana prijava zaradi suma disciplinske kršitve
oziroma vložena zahteva za uvedbo disciplinskega postopka, 
-       
če v postopku sodeluje kot priča ali izvedenec, 
-       
če so podane okoliščine, ki vzbujajo dvom o njegovi nepristranskosti. 
(2) Predsednik disciplinskega sodišča oziroma njen član lahko
zahteva izločitev: 
-       
če je s kršiteljem zaposlen v isti gospodarski organizacijski enoti in
bi njegovo delo v disciplinskem sodišču lahko imelo posledice za delo in odnose
med zaposlenimi te enote, 
-       
zaradi drugih utemeljenih razlogov, ki vplivajo na njegovo delo v
disciplinskem sodišču. 
(3) Izločitev lahko zahteva tudi kršitelj, vendar najpozneje
do zasedanja disciplinskega sodišča, kolikor mu člani senata niso bili že preje
znani, sicer pa v roku 3 dni po tem, ko izve za imena članov senata. Ustrezno
utemeljena zahteva mora biti podana pisno predsedniku disciplinskega sodišča.
38. člen
(1) O zahtevi za izločitev člana disciplinskega sodišča
odloči predsednik disciplinskega sodišča s sklepom, zoper katerega ni posebne
pritožbe. 
(2) Če je zahtevana izločitev predsednika disciplinskega
sodišča, si predsednik določi namestnika izmed članov disciplinskega sodišča.
VIII. VLOGE IN VROČANJE
39. člen
(1) Vloge se podajajo pisno. Vloge morajo biti razumljive ter
obsegati vse potrebno, da se dajo obravnavati. 
(2) Vsak organ zbornice, ki prejme vlogo, ki po vsebini spada
v pristojnost disciplinskega organa, mora tako vlogo odstopiti pristojnemu
disciplinskemu organu. Za takšno vlogo se šteje, da je pravočasno vložena, če
je v predvidenem roku prispela k nepristojnemu organu.
40. člen
(način vročanja)
(1) Vse vloge, za katere je določeno, da jih je potrebno
vročiti kršitelju osebno, se vročajo članom zbornice na zadnji znani naslov, ki
je razviden iz imenika. 
(2) Osebno vročitev se opravi tako, da se članu zbornice
vroči pisanje na njegovem delovnem mestu ali na naslovu bivališča proti podpisu
na vročilnici ali originalu pisanja. 
(3) Kadar ima kršitelj zakonitega zastopnika ali
pooblaščenca, se vročajo pisanja njemu. Če ima kršitelj več zakonitih
zastopnikov ali pooblaščencev, zadostuje, da se pisanje vroči enemu izmed njih.
41. člen
Če kršitelj noče sprejeti pošiljke namenjene za osebno
vročitev, se mu pošiljka vroči po pravilih pravdnega postopka s fikcijo
vročitve.
42. člen
Vabilo na obravnavo pred disciplinskimi organi zbornice je
treba kršitelju vročiti osebno vsaj 8 dni pred obravnavo.
43. člen
Smiselno se za primere vročitve, ki niso urejeni v tem
pravilniku, vročitev opravi po določbah Zakona o pravdnem postopku.
IX. POSTOPEK
44. člen
(faze postopka)
Disciplinski postopek se deli na naslednje faze: 
-       
disciplinska preiskava oziroma predhodni disciplinski postopek, 
-       
disciplinski postopek na prvi stopnji, 
-       
disciplinski postopek na drugi stopnji.
45. člen
(disciplinska preiskava)
Predhodni disciplinski postopek se prične, ko tožilec prejme
prijavo disciplinske kršitve ali sam zazna tako kršitev.
46. člen
(zastaranje)
(1) Uvedba disciplinskega postopka ni več dovoljena, če je od
storjene disciplinske kršitve preteklo več kot tri leta in več kot šest mesecev
od takrat, ko je disciplinski tožilec prejel prijavo oziroma sam zaznal
disciplinsko kršitev. 
(2) Kadar ima disciplinska kršitev znake kaznivega dejanja,
zastara uvedba disciplinskega postopka po šestih mesecih od dneva, ko je
disciplinski tožilec zvedel za kršitev in kršitelja in absolutno zastara v
rokih, določenih za pregon tega kaznivega dejanja. 
(3) Vodenje disciplinskega postopka zastara po enem letu od
uvedbe disciplinskega postopka. 
(4) Izvršitev disciplinske sankcije ni mogoča, če je minilo
90 dni od dneva dokončnosti odločbe, s katero je bila sankcija izrečena.
47. člen
(pretrganje zastaranja)
(1) Zastaranje pretrga vsako procesno dejanje zoper kršitelja
pred disciplinskimi organi. 
(2) S pretrganjem zastaranja prične zastaralni rok teči
znova. 
(3) Disciplinski postopek zastara v vsakem primeru, če
preteče od storjene kršitve več kot pet let.
48. člen
(prijavitelj in prijava)
(1) Prijavo za uvedbo disciplinskega postopka lahko da
vsakdo, ki zazna disciplinsko kršitev. 
(2) Prijava se vloži pisno in mora praviloma obsegati: 
-       
priimek in ime kršitelja, 
-       
kraj, čas in opis kršitve, 
-       
dejstva in dokaze, s katerimi se utemeljuje prijava, 
-       
ime, priimek in podpis prijavitelja.
49. člen
(preizkus prijave)
(1) Disciplinski tožilec po prejemu prijave ali ko sam zazna
disciplinsko kršitev nemudoma začne z disciplinsko preiskavo in v njej oceni
prijavo, po potrebi zasliši kršitelja, zbere listinske in druge dokaze ter
izjave prič in opravi dejanja potrebna za razjasnitev zadeve v tolikšni meri,
da je omogočena sestava in vložitev zahteve za uvedbo disciplinskega postopka. 
(2) Če disciplinski tožilec pri preizkusu prijave ugotovi, da
je nepopolna, pozove prijavitelja, da v določenem roku prijavo ustrezno
dopolni.
50. člen
(zavrženje prijave)
(1) Disciplinski tožilec zavrže prijavo, če na podlagi
opravljene disciplinske preiskave ugotovi: 
-       
da dejanje očitno ni disciplinska kršitev po tem pravilniku, 
-       
da o kršitvi ni zadosti dokazov, 
-       
da je disciplinski pregon zastaran, 
-       
da prijavitelj v določenem roku ni dopolnil prijave in postopka zato ni
mogoče uvesti. 
(2) Če disciplinski tožilec prijavo zavrže, o tem pisno
obvesti prijavitelja in dejstvo vpiše v evidenčno knjigo disciplinskih
postopkov ter dokumentacijo arhivira.
51. člen
(1) Disciplinska preiskava mora biti končana v šestih mesecih
od prejema popolne prijave oziroma v šestih mesecih od dne, ko se je preiskava
začela na podlagi lastne zaznave disciplinskega tožilca, da je podan sum o
storitvi disciplinske kršitve. 
(2) Disciplinska preiskava se konča z zavrženjem prijave ali
z vložitvijo zahteve za uvedbo disciplinskega postopka pri disciplinski
komisiji.
52. člen
(zahteva za uvedbo disciplinskega postopka)
Zahteva za uvedbo disciplinskega postopka obsega: 
-       
označba naslovnika, 
-       
ime in priimek kršitelja z osebnimi podatki in podatki o članstvu v
zbornici, 
-       
opis dejanja, iz katerega izhajajo znaki disciplinske kršitve, čas in
kraj kršitve in druge okoliščine, ki so potrebne, da se kršitev kar najbolj
natančno označi, 
-       
označba disciplinske kršitve z navedbo določb pravilnika. ki naj se po
predlogu disciplinskega tožilca uporabijo, 
-       
predlog, kateri dokazi naj se izvedejo na glavni obravnavi, z navedbo
prič in izvedencev, 
-       
kratko obrazložitev.
53. člen
Disciplinski tožilec sme do konca glavne obravnave, na katero
se vabijo stranke, spremeniti ali umakniti zahtevo za uvedbo disciplinskega
postopka, kar lahko na obravnavi stori ustno, prej pa pisno.
X. POSTOPEK NA PRVI STOPNJI
54. člen
(pričetek postopka)
Disciplinski postopek se prične z vložitvijo zahteve za
uvedbe disciplinskega postopka.
55. člen
(preizkus zahteve za uvedbo disciplinskega postopka)
(1) Predsednik disciplinske komisije mora prejeto zahtevo za
uvedbo disciplinskega postopka v sedmih dneh preizkusiti, ali obsega vse
zahtevane podatke. 
(2) Če zahteva za uvedbo disciplinskega postopka ne vsebuje
vseh zahtevanih podatkov, predsednik disciplinske komisije zahteva od
disciplinskega tožilca, da v postavljenem roku zahtevo dopolni. Če disciplinski
tožilec zahteve ne dopolni, predsednik disciplinske komisije zahtevo za uvedbo
disciplinskega postopka zavrže.
56. člen
(1) Po ugotovitvi, da je zahteva za uvedbo disciplinskega
postopka popolna, predsednik disciplinske komisije imenuje senat, ki je
pristojen za obravnavanje konkretne disciplinske zadeve. 
(2) Predsednik senata pošlje zahtevo za uvedbo disciplinskega
postopka kršitelju, ki lahko na zahtevo odgovori v roku 8 dni od prejema
pisnega odpravka.
57. člen
(razpis obravnave)
(1) Po prejemu odgovora oziroma v roku 30 dni po vročitvi
zahteve za uvedbo disciplinskega postopka, predsednik disciplinskega senata
razpiše obravnavo. 
(2) Na obravnavo se povabijo kršitelj in njegov pooblaščenec
ter disciplinski tožilec. Prav tako se na glavno obravnavo povabijo priče in
izvedenci, ki sta jih predlagala disciplinski tožilec v zahtevi za uvedbo
disciplinskega postopka in kršitelj v odgovoru na zahtevo za uvedbo
disciplinskega postopka.
58. člen
(1) V vabilu mora biti naveden kraj, dan in ura obravnave ter
zadeva, ki bo obravnavana. 
(2) Vabilo, ki je poslano kršitelju, mora vsebovati
opozorilo, da se bo obravnava opravila v njegovi odsotnosti, če bo neopravičeno
odsoten. Vabilu morajo biti priloženi zahteva za uvedbo disciplinskega postopka
in pisni dokazi disciplinskega tožilca. 
(3) Opravičila in utemeljeni predlogi za preložitev obravnave
morajo biti senatu disciplinske komisije predloženi najkasneje tri dni pred
obravnavo.
59. člen
(obravnava)
(1) Obravnavo vodi predsednik senata. 
(2) Ob začetku obravnave predsednik senata naznani predmet
obravnave in sestavo senata. Nato ugotovi, ali so prišli vsi, ki so bili
povabljeni; če niso, se prepriča, ali so jim bila vabila vročena in so svoj
izostanek opravičili. 
(3) Če predsednik senata ugotovi, da se obravnave ni udeležil
kršitelj, ki je bil pravilno vabljen, pa svojega izostanka ni opravičil ali
njegov izostanek ni opravičljiv, lahko disciplinski senat sklene, da se glavna
obravnava izvede v njegovi odsotnosti. 
(4) Za opravičljiv razlog odsotnosti se šteje bolezen
kršitelja, ki jo izkaže z ustreznim zdravniškim potrdilom, smrt v ožji družini
ali neodložljiv službeni opravek oziroma drug razlog, ki se senatu zdi
sprejemljiv.
60. člen
(1) Obravnava se lahko opravi tudi v odsotnosti
disciplinskega tožilca. 
(2) Udeležba prič in izvedencev v postopku je obvezna, če so
člani zbornice.
61. člen
(zapisnik)
Na obravnavi se piše zapisnik, ki ga piše zapisnikar.
62. člen
(1) Stranke v postopku imajo pravico pregledati končani
zapisnik in njegove priloge, razen posvetovalnega zapisnika, podati pripombe
glede vsebine in zahtevati njegov popravek. 
(2) O glasovanju se piše posebni zapisnik, ki se ga vloži v
ovojnico in se jo zapečati.
63. člen
(1) Po ugotovitvi kršiteljeve istovetnosti se obravnava
nadaljuje s tem, da disciplinski tožilec prebere zahtevo za uvedbo
disciplinskega postopka. V primeru odsotnosti disciplinskega tožilca zahtevo
prebere predsednik senata. 
(2) Disciplinski tožilec lahko ves čas obravnave umakne ali
spremeni zahtevo za uvedbo disciplinskega postopka.
64. člen
(1) Po podani zahtevi za uvedbo disciplinskega postopka
predsednik senata pozove kršitelja, da poda svoj zagovor. 
(2) Zagovor je usten. Kršitelj lahko predloži pisne dokaze
ali predlaga zaslišanje novih prič ali izvedencev. O izvedbi dokazov odloča
senat disciplinske komisije s sklepom, zoper katerega ni posebne pritožbe.
65. člen
(1) Senat disciplinske komisije na obravnavi izvaja dokazni
postopek in pri tem pregleduje listinske dokaze in zaslišuje priče ter
izvedence. 
(2) Če je potrebno pridobiti nove dokaze ali izvedensko
mnenje, predsednik senata preloži obravnavo. 
(3) Predsednik senata določi, kaj vse mora biti podano senatu
do naslednje obravnave in določi rok.
66. člen
Predsednik senata skrbi, da se na obravnavi izvedejo vsi
potrebni dokazi. Pričam in izvedencem lahko postavljajo vprašanja člani
disciplinskega senata, disciplinski tožilec in kršitelj. Predsednik senata
lahko na obravnavi tudi sooči priče in kršitelja. Predsednik senata lahko
zahteva od izvedenca, da dopolni izvedensko mnenje in mu pove, v čem izvedensko
mnenje ni bilo zadostno.
67. člen
(1) Po izvedenem dokaznem postopku da predsednik senata
besedo tožilcu, da se dokončno izjavi o svoji zahtevi in predlaga disciplinsko
sankcijo. 
(2) Zadnjo besedo ima kršitelj, ki ima možnost še enkrat
povzeti svoj zagovor in pri tem odgovoriti na navedbe disciplinskega tožilca.
68. člen
(glasovanje in disciplinski sklep)
(1) Predsednik senata po zadnji besedi kršitelja zaključi
obravnavo in senat se umakne na glasovanje, ki je tajno. 
(2) Senat sprejema odločitve z večino glasov. Član senata se
ne more vzdržati glasovanja.
69. člen
Po sprejemu sklepa, predsednik senata sklep razglasi in ga na
kratko obrazloži.
70. člen
Senat s sklepom spozna kršitelja za krivega ali pa ga oprosti
obtožbe.
71. člen
(oprostitev)
Disciplinski senat kršitelja oprosti obtožbe: 
-       
če dejanje, za katero je obtožen, ni disciplinska kršitev po tem
pravilniku, 
-       
če ni dokazano, da je kršitelj storil očitano mu dejanje, 
-       
če je disciplinski tožilec med postopkom umaknil zahtevo za uvedbo
disciplinskega postopka.
72. člen
(pisni odpravek sklepa)
(1) Najkasneje v 15 dneh po končani obravnavi predsednik
disciplinskega senata izda pisni odpravek sklepa, ki mora vsebovati: 
-       
imena članov senata, ki so odločali v zadevi, 
-       
osebne podatke kršitelja, 
-       
kraj in čas obravnave, 
-       
opis kršitve z navedbo določb tega pravilnika, 
-       
izrečeno disciplinsko sankcijo, 
-       
odločitev o stroških disciplinskega postopka, 
-       
obrazložitev, 
-       
pravni pouk. 
(2) Pisni odpravek sklepa podpiše predsednik senata
disciplinske komisije.
73. člen
(1) Pisni odpravek sklepa se vroči: 
-       
kršitelju osebno oziroma njegovemu pooblaščencu, 
-       
disciplinskemu tožilcu, 
-       
prijavitelju, 
-       
strokovni službi, pristojni za vodenje knjige evidenc v disciplinskih
postopkih, 
-       
po dokončnosti sklepa evidenčni službi zbornice. 
(2) Pisni odpravek sklepa se vloži v disciplinski spis, ki se
ga odda v arhiv strokovne službe zbornice.
74. člen
(stroški postopka)
Stroški postopka so izdatki, ki so bili potrebni za izvedbo
disciplinskega postopka po tem pravilniku in obsegajo stroške dela
disciplinskega tožilca, disciplinskega senata in senata disciplinskega sodišča
ter ostale stroške določene s Pravilnikom o plačevanju članarine in drugih
prispevkov zbornici. Stroški se določijo kot povprečnina, in sicer: 
-       
stroški predhodnega postopka v višini od 20.000 SIT do 60.000 SIT, 
-       
stroški obravnave pred senatom disciplinske komisije od 67.000 SIT do
112.000 SIT, 
-       
stroški pritožbe in stroški obravnave pred senatom disciplinskega
sodišča od 67.000 SIT do 112.000 SIT, 
-       
stroški izvedencev po tarifi, ki ureja področje njihovega delovanja, 
-       
stroški prič v višini dejanskih stroškov (prevoz, stroški odsotnosti iz
dela), 
-       
stroški kršiteljevega odvetnika v skladu z odvetniško tarifo, 
-       
stroški administrativno strokovnih služb po Pravilniku o plačevanju
članarine in drugih prispevkov zbornici.
75. člen
(1) Stroške disciplinskega postopka mora plačati kršitelj, če
je spoznan za krivega očitane mu kršitve, v višini ki jo odmeri v skladu s tem
pravilnikom disciplinski organ s sklepom. Kršitelj mora stroške disciplinskega
postopka plačati v 15 dneh po dokončnosti sklepa, s katerim je bilo odločeno o
stroških. 
(2) Stroške disciplinskega postopka evidentira evidenčna
služba zbornice v poslovnih knjigah zbornice in se v primeru neplačila prisilno
izterjajo. 
(3) V primeru oprostitve ali ustavitve postopka nosi stroške
disciplinskega postopka zbornica.
76. člen
(1) Priče in izvedenci so upravičeni do povračila dejanskih
stroškov, ki jih imajo zaradi postopka pred disciplinsko komisijo. Izvedenci
imajo pravico do nagrade za svoje delo v skladu s tarifo, ki ureja področje
njihovega delovanja. 
(2) Do povračila utemeljenih stroškov udeležbe v postopku ima
pravico tudi kršitelj, če je oproščen obtožbe oziroma je zoper njega postopek
ustavljen.
77. člen
(oškodovanec)
(1) Oškodovanec ni stranka v disciplinskem postopku. 
(2) Disciplinskega postopka se lahko udeležuje le v primeru,
da je vabljen s strani pristojnega organa.
XI. POSTOPEK NA DRUGI STOPNJI
78. člen
(pritožba)
(1) Zoper sklep disciplinske komisije se smejo upravičenci
pritožiti najkasneje v petnajstih dneh od vročitve pismenega odpravka
disciplinskega sklepa. 
(2) Pravico do pritožbe imajo kršitelj, njegov zagovornik in
disciplinski tožilec. 
(3) Pravočasna pritožba upravičenca zadrži izvršitev sklepa
disciplinske komisije.
79. člen
(vsebina pritožbe)
(1) Pritožba se sme podati le pisno. 
(2) Pritožba mora obsegati: 
-       
navedbo disciplinskega sklepa, zoper katerega se podaja pritožba, 
-       
razlog za izpodbijanje, 
-       
obrazložitev pritožbe, 
-       
predlog, da se izpodbijani sklep popolnoma ali deloma razveljavi ali
spremeni, 
-       
na koncu podpis osebe, ki se pritožuje.
80. člen
(razlogi, zaradi katerih se sme disciplinski sklep
izpodbijati)
Sklep disciplinske komisije se sme izpodbijati: 
-       
zaradi bistvene kršitve določb disciplinskega postopka, 
-       
zaradi zmotne ali nepopolne ugotovitve dejanskega stanja, 
-       
zaradi izreka o disciplinski sankciji.
81. člen
(začetek postopka na drugi stopnji)
(1) Postopek pred disciplinskim sodiščem se prične z
vložitvijo pritožbe zoper sklep senata disciplinske komisije. 
(2) Prepozno in nedovoljeno pritožbo zavrže s sklepom
predsednik senata disciplinske komisije.
82. člen
(1) Izvod pritožbe vroči predsednik senata disciplinske
komisije kršitelju oziroma disciplinskemu tožilcu, ki smeta v osmih dneh po
njenem prejemu podati odgovor na pritožbo. Pritožbo in odgovor na pritožbo z
vsemi listinami v spisu predloži predsednik senata disciplinske komisije
disciplinskemu sodišču. 
(2) Ko dobi predsednik disciplinskega sodišča spise s
pritožbo, imenuje senat, ki bo zadevo obravnaval.
83. člen
(seja)
(1) Predsednik senata razpiše sejo. 
(2) Sejo vodi predsednik senata. 
(3) Seja senata se začne s poročilom člana, ki ga določi
predsednik senata. Član senata – poročevalec poda poročilo o predmetni zadevi. 
(4) Če senat ugotovi, da je stvar dovolj jasna in zrela za
odločitev, odloči o pritožbi s sklepom.
84. člen
(obravnava)
Če senat ugotovi, da je potrebno zaradi zmotne ali nepopolne
ugotovitvi dejanskega stanja izvesti nove dokaze ali ponoviti že izvedene in če
so podani opravičeni razlogi, da se zadeva ne vrne disciplinski komisiji v novo
obravnavo, razpiše obravnavo.
85. člen
(1) Na obravnavo pred disciplinskim sodiščem se povabijo
kršitelj, njegov pooblaščenec in disciplinski tožilec ter tiste priče in
izvedenci, za katere disciplinsko sodišče sklene, da jih je potrebno zaslišati.
(2) Če predsednik senata ugotovi, da se obravnave ni udeležila
stranka, ki je bila pravilno vabljena, pa svojega izostanka ni opravičila ali
njen izostanek ni opravičljiv, lahko senat disciplinskega sodišča sklene, da se
obravnava izvede v odsotnosti pravilno vabljenega.
86. člen
Za opravičljiv razlog odsotnosti se šteje bolezen, smrt v
ožji družini ali neodložljiv službeni opravek.
87. člen
Če ni drugače določeno, se določbe o obravnavi pred
disciplinsko komisijo smiselno uporabljajo tudi v postopku pred disciplinskim
sodiščem.
88. člen
(1) Ko predsednik senata zaključi sejo senata oziroma
obravnavo, senat preide na odločanje. 
(2) Odločanje senata je tajno in se izvede z glasovanjem. 
(3) Senat sprejema odločitve z večino glasov. Član senata se
ne more vzdržati glasovanja.
89. člen
Senat lahko pritožbo: 
-       
zavrže kot prepozno ali nedovoljeno, 
-       
zavrne kot neutemeljeno in potrdi sklep disciplinske komisije, 
-       
sklep disciplinske komisije razveljavi in vrne zadevo disciplinski
komisiji v novo obravnavo, 
-       
sklep disciplinske komisije razveljavi in spremeni sklep disciplinske
komisije.
90. člen
O glasovanju se piše posebni zapisnik, ki se ga vloži v
ovojnico in jo zapečati.
91. člen
(1) Najkasneje v 15 dneh po končani seji oziroma obravnavi,
predsednik senata izda pisni odpravek sklepa, ki vsebuje: 
-       
imena članov senata, ki so odločali v zadevi, 
-       
kraj in čas obravnave, 
-       
odločitev o pritožbi, 
-       
odločitev o stroških disciplinskega postopka, 
-       
obrazložitev, 
-       
pravni pouk. 
(2) Pisni odpravek sklepa podpiše predsednik senata.
92. člen
(1) Pisni odpravek sklepa se vroči: 
-       
kršitelju osebno oziroma njegovemu pooblaščencu, 
-       
disciplinskemu tožilcu, 
-       
prijavitelju, 
-       
strokovni službi, pristojni za vodenje knjige evidenc v disciplinskih
postopkih, 
-       
službam zbornice pristojnim za izvršitev sklepa (po dokončnosti). 
(2) Pisni odpravek sklepa se vloži v disciplinski spis, ki se
ga odda v arhiv strokovne službe zbornice.
XII. OBNOVA POSTOPKA
93. člen
Pravnomočno končan disciplinski postopek je možno obnoviti
najkasneje v petih letih od storitve očitanega dejanja in tridesetih dneh od
takrat, ko je kršitelj zvedel za enega od razlogov, navedenih v nadaljevanju in
sicer samo v korist kršitelja. Postopek se obnovi: 
-       
če se dokaže, da je do izreka disciplinskega ukrepa prišlo zaradi krive
izpovedi priče, izvedenca ali na podlagi lažnih podatkov ali neresnične ali
ponarejene listine, 
-       
če kršitelj izve za nova dejstva in nove dokaze, ki jih brez svoje
krivde ni mogel prej predložiti, bi pa obravnava teh dejstev in dokazov
bistveno vplivala na izrek, disciplinske sankcije v njegovo korist, 
-       
če je bila zaradi iste kršitve že izrečena disciplinska sankcija pred
disciplinsko komisijo.
94. člen
(1) Obnovo disciplinskega postopka smejo zahtevati kršitelj,
njegov zagovornik in disciplinski tožilec, po smrti kršitelja pa tudi njegovi
sorodniki v ravni ali stranski vrsti do drugega kolena. 
(2) Zahteva za obnovo postopka se obravnava pred
disciplinskim sodiščem, vendar pri odločanju ne sme sodelovati član, ki je
sodeloval v prvotnem postopku.
XIII. EVIDENCA DISCIPLINSKIH POSTOPKOV
95. člen
(1) Strokovna služba zbornice vodi za disciplinske organe
evidenco o vodenih disciplinskih zadevah, tako imenovano Evidenčno knjigo
disciplinskih postopkov, ki se lahko vodi tudi v elektronski obliki, iz katere
mora biti razvidno: 
-       
dan vložitve vloge, 
-       
predmet vloge, 
-       
vložnik in naslovnik vloge, 
-       
potek obravnave zadeve, 
-       
končna rešitev zadeve, 
-       
ločeno po rubrikah »postopek pred disciplinskim tožilcem«, »postopek
pred disciplinsko komisijo«, »postopek pred disciplinskim sodiščem«, »postopek
pred rednim sodiščem.« 
(2) Strokovna služba zbornice za disciplinske organe vodi
celoten arhiv obravnavanih disciplinskih zadev po pravilih, kot veljajo za
vodenje druge poslovne dokumentacije zbornice.
XIV. KONČNI DOLOČBI
96. člen
(1) Končani disciplinski spisi se vlagajo v arhiv zbornice in
se hranijo 10 let od zadnjega sklepa disciplinskega organa. 
(2) Po preteku 10 let od izreka disciplinske sankcije se
izrečena disciplinska sankcija izbriše iz evidence.
97. člen
Ta pravilnik začne veljati naslednji dan po objavi na Uradnem
listu RS.
Ljubljana, dne 22. decembra 2004.
mag. Tomaž Kancler l. r. 
predsednik delovnega predsedstva skupščine Zbornice za arhitekturo in prostor
Slovenije
dr. Viktor Pust l. r. 
Predsednik Zbornice za arhitekturo 
in prostor Slovenije