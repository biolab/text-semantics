I. SPLOŠNE DOLOČBE
1. člen
Ta pravilnik določa merila za določitev
obratovalnega časa gostinskih obratov in kmetij, na katerih se opravlja
gostinska dejavnost (v nadaljnjem besedilu: kmetija).
2. člen
Gostinec določi obratovalni čas gostinskega
obrata samostojno v skladu s svojimi poslovnimi interesi in z upoštevanjem
določb tega pravilnika. 
Če v okviru gostinskega obrata obratuje več
enot, ki samostojno opravljajo gostinsko dejavnost (npr. hotelska
restavracija), gostinec prijavi obratovalni čas tudi za vsako tako enoto.
3. člen
Gostinec oziroma kmet določi redni dnevni
obratovalni čas glede na vrsto gostinskega obrata (kmetije), kot sledi: 
-       
gostinski obrati, ki nudijo gostom nastanitev, in sestavne enote teh
obratov (npr. hotelske restavracije) ter kmetije z nastanitvijo med 0. in 24.
uro, 
-       
restavracije, gostilne, kavarne in izletniške kmetije med 6. in 2. uro
naslednjega dne, 
-       
slaščičarne, okrepčevalnice, bari, vinotoči in osmice med 6. in 24. uro,
-       
obrati za pripravo in dostavo jedi med 0. in 24. uro oziroma glede na
naročila, 
-       
gostinski obrati v sklopu igralnic in igralnih salonov med 0. in 24. uro
oziroma v času njihovega obratovanja.
Obratovalni čas gostinskega obrata v
večnamenskem objektu (trgovsko poslovni centri ipd.) mora biti določen v skladu
z merili iz prejšnjega odstavka in ne sme biti v nasprotju z obratovalnim časom
večnamenskega objekta, določenim na temelju pisnega soglasja večine najemnikov
in lastnikov poslovnih prostorov.
Če gostinski obrat oziroma kmetija opravlja
gostinsko dejavnost izven časa, določenega v prejšnjem odstavku, se šteje, da
obratuje v podaljšanem obratovalnem času.
4. člen
Ne glede na določbe prvega odstavka
prejšnjega člena smejo gostinski obrati, ki gostom nudijo le jedi in pijače
(restavracije, gostilne, kavarne, slaščičarne, okrepčevalnice in bari), ki so v
stavbah s stanovanji ali v objektih na območju stanovanj, ki so namenjena
bivanju in spremljajočim dejavnostim, in izletniške kmetije na teh območjih,
obratovati le med 6. in 22. uro. To velja tudi za tiste enote nastanitvenih
gostinskih obratov, ki svojo dejavnost opravljajo zunaj zaprtih prostorov
(gostinski vrtovi, hotelske terase ipd.). Obratovanje izven tega časa se šteje
za podaljšani obratovalni čas. 
Ne glede na določbe iz prejšnjega odstavka,
lahko samoupravna lokalna skupnost v aktu, sprejetem na podlagi tretjega
odstavka 12. člena Zakona o gostinstvu (Uradni list RS, št. 93/07 – uradno
prečiščeno besedilo, 26/14 – ZKme-1B in 52/16; v nadaljnjem besedilu: ZGos), v
primerih revitalizacije mestnih jeder, izboljšanja privlačnosti naravnih in
kulturnih znamenitosti ali spodbujanja gospodarskega razvoja določenega območja
za gostinske obrate iz prejšnjega odstavka določi redni obratovalni čas v
skladu s prvim odstavkom 3. člena. Pri tem mora upoštevati bistvene okoliščine
določenega območja, kot so na primer: namenska raba določenega območja, vrsta
gostinskega obrata, zaprti ali odprti tip gostinskega obrata. Obratovanje izven
tega časa se šteje za podaljšani obratovalni čas.
Gostinec oziroma kmet lahko v primerih iz
tretjega odstavka prejšnjega člena ter prvega in drugega odstavka tega člena
obratuje v podaljšanem obratovalnem času, če za to pridobi pisno soglasje za
gostinstvo pristojnega organa občine, ki o tem odloča na podlagi meril,
sprejetih na podlagi tretjega odstavka 12. člena ZGos. Izdajo soglasja lahko
veže na vnaprej določeno časovno obdobje ali na izpolnjevanje določenih pogojev
in ga ob neizpolnitvi teh pogojev tudi prekliče.
Za gostinstvo pristojni organ občine mora pri izdaji soglasja iz prejšnjega odstavka upoštevati potrebe
gostov in značilnosti območja, kjer je gostinski obrat oziroma kmetija.
5. člen
(črtan)
6. člen
(črtan)
7. člen
(črtan)
8. člen
(črtan)
9. člen
Obratovalni čas se začne, ko gostje lahko
vstopijo v gostinski obrat, če je ta v zaprtem prostoru, če pa dostopa v
gostinski obrat ni mogoče zapreti, pa ko gostinec začne za goste opravljati
gostinske storitve. 
Obratovalni čas se konča, ko gostje ne
morejo več vstopati v gostinski obrat, če je ta v zaprtem prostoru, če pa
dostopa v gostinski obrat ni mogoče fizično zapreti, ko gostinec preneha za
goste opravljati gostinske storitve.
10. člen
Gostje, ki so ob koncu obratovalnega časa
še v gostinskem obratu, ga morajo zapustiti najkasneje v 30 minutah, če
gostinski obrat streže le z enostavnimi jedmi, pijačami in napitki (kavarne,
slaščičarne, okrepčevalnice, bari), oziroma najkasneje v 60 minutah, če
gostinski obrat streže tudi z zahtevnejšimi jedmi (restavracije, gostilne). 
V gostinskih obratih je lahko ob razporedu
obratovalnega časa objavljena tudi ura, do katere gostinec sprejema naročila za
jedi. Tako določeni čas ne sme biti daljši od 30 minut pred koncem
obratovalnega časa.
11. člen
Gostinec mora razpored obratovalnega časa
za svoj gostinski obrat prijaviti za gostinstvo pristojnemu organu občine 15 dni pred: 
-       
začetkom novega koledarskega leta za naslednje koledarsko leto, 
-       
začetkom obratovanja, 
-       
spremembo obratovalnega časa. 
Ne glede na določbo prejšnjega odstavka se
za gostinca ali kmeta, ki opravlja dejavnost v gostinskem obratu ali na kmetiji
iz prve alinee, ali gostinca, ki opravlja dejavnost v obratu iz četrte ali pete
alinee 3. člena tega pravilnika šteje, da ima prijavljen obratovalni čas, ko ga
objavi skladno s prvim odstavkom 16. člena tega pravilnika.
Ne glede na določbo prve alinee prvega odstavka
tega člena gostincu, ki prijavi obratovalni čas v skladu s prvim odstavkom 3.
člena tega pravilnika oziroma ne zaproša za podaljšani obratovalni čas, po prvi
potrditvi ni treba za vsako koledarsko leto ponovno prijavljati razporeda
obratovalnega časa, če tega ne spreminja in če ni prišlo do sprememb, ki se
nanašajo na podatke iz 1. točke 12. člena tega pravilnika. 
Za gostinstvo pristojni organ občine, lahko izjemoma tudi gostincu, ki zaproša za podaljšani obratovalni
čas, skladno s sprejetimi merili, ki morajo vsebovati tudi določbo o možnem
preklicu take odločitve, izda soglasje k prijavljenemu obratovalnemu času za
obdobje, daljše od enega koledarskega leta.
12. člen
Prijava razporeda obratovalnega časa
gostinskega obrata oziroma kmetije zajema: 
1.     
Osnovne podatke o gostinskem obratu oziroma kmetiji, ki prijavlja
obratovalni čas: 
- 
vrsto, naziv in naslov gostinskega obrata oziroma kmetije, 
- 
(črtana),
- 
naziv in sedež matične firme (ustanovitelja) gostinskega obrata. 
2.     
Prijavo razporeda obratovalnega časa po dnevih v tednu: 
- 
prijavo rednega obratovalnega časa, 
- 
vlogo za izdajo soglasja za obratovanje v podaljšanem obratovalnem času,
- 
(črtana). 
3.     
Redni obratovalni čas, ki ga potrdi za gostinstvo pristojni organ občine,
oziroma soglasje k podaljšanemu obratovalnemu času, ki ga izda ta organ. 
4.     
(črtana).
Gostinec ali kmet prijavi obratovalni čas
na obrazcu, določenem v Prilogi, ki je sestavni del tega pravilnika. 
Za gostinstvo pristojni organ lokalne
skupnosti preveri podatke iz prijave s podatki iz fotokopije odločbe o
izpolnjevanju pogojev za opravljanje gostinske dejavnosti, ki jo, če ni
priložena prijavi, pridobi po uradni dolžnosti. (črtan)
13. člen
Če za gostinstvo pristojni organ občine ugotovi, da: 
-       
je vloga za prijavo obratovalnega časa popolna, 
-       
so upoštevane vse določbe tega pravilnika, 
-       
je obratovalni čas določen skladno z merili iz 3. člena tega pravilnika
oziroma če 
-       
soglaša z morebitnim predlaganim podaljšanim obratovalnim časom, 
tako določeni razpored obratovalnega časa
potrdi, nato pa potrjen obrazec najkasneje v 15 dneh vrne gostincu ali kmetu, eno
kopijo zadrži za svojo evidenco, drugo pa posreduje območni enoti pristojnega
tržnega inšpekcijskega organa. 
Če za gostinstvo pristojni organ občine
ugotovi, da kateri izmed v prejšnjem odstavku navedenih
pogojev ni izpolnjen, z odločbo deloma ali v celoti zavrne prijavljeni
obratovalni čas. 
V primeru iz prejšnjega odstavka za
gostinstvo pristojni organ občine gostincu gostincu s
to odločbo tudi določi obratovalni čas.
14. člen
(črtan)
15. člen
(črtan)
16. člen
Razpored obratovalnega časa mora biti
objavljen na vidnem mestu ob vhodu v gostinski obrat. 
Na enak način mora biti objavljeno tudi
obvestilo o začasnem zaprtju gostinskega obrata (ob načrtovanem zaprtju najmanj
sedem dni pred tem). 
Potrjen razpored obratovalnega časa mora
gostinec hraniti v gostinskem obratu, tako da je dostopen inšpekcijskemu
organu.
17. člen
Gostinec lahko brez dovoljenja za
gostinstvo pristojnega organa občine obratuje dlje,
kot traja obratovalni čas na dan pred prazniki, določenimi z zakonom, ter ob
pustovanju in martinovanju (vsakič po enkrat), ob drugih priložnostih pa le ob
soglasju za gostinstvo pristojnega organa občine. To soglasje se lahko nanaša tudi na več
priložnosti hkrati.
18. člen
Uresničevanje določb tega pravilnika
nadzorujejo pristojni tržni inšpekcijski organ in policisti.

Priloga:
Obrazec za prijavo obratovalnega časa gostinskega obrata (kmetije)

Pravilnik o merilih za določitev obratovalnega
časa gostinskih obratov in kmetij, na katerih se opravlja gostinska dejavnost
(Uradni list RS, št. 78/99) vsebuje naslednje končne določbe:
»19. člen
Določbe 2., 9., 10., 11., 13., 15., 16. in
17. člena tega pravilnika se smiselno uporabljajo tudi za kmetije.
20. člen
Z dnem uveljavitve tega pravilnika, preneha
veljati pravilnik o merilih za določitev obratovalnega časa gostinskih obratov
(Uradni list RS, št. 15/95 in 22/98).
21. člen
Ta pravilnik začne veljati petnajst dni po
objavi v Uradnem listu Republike Slovenije.«.

Pravilnik o spremembi pravilnika o merilih za
določitev obratovalnega časa gostinskih obratov in kmetij, na katerih se
opravlja gostinska dejavnost (Uradni list RS, št. 107/00) vsebuje naslednjo končno določbo:
»2. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o merilih za določitev obratovalnega časa gostinskih obratov in
kmetij, na katerih se opravlja gostinska dejavnost (Uradni list RS, št. 30/06) spreminja 19. člen pravilnika
tako, da se glasi:
»19. člen
Določbe 2., 9., 10., 11., 13., 16. in 17.
člena tega pravilnika se smiselno uporabljajo tudi za kmetije.«;
ter vsebuje naslednjo končno določbo:
»11. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o merilih za določitev obratovalnega časa gostinskih obratov in
kmetij, na katerih se opravlja gostinska dejavnost (Uradni list RS, št. 93/07) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvi in spremembah
Pravilnika o merilih za določitev obratovalnega časa gostinskih obratov in
kmetij, na katerih se opravlja gostinska dejavnost (Uradni list RS, št. 16/21) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po
objavi v Uradnem listu Republike Slovenije.«.