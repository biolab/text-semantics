I. SPLOŠNE DOLOČBE
1. člen
(vsebina pravilnika)
(1) Ta pravilnik določa minimalne zahteve za zagotavljanje
varnosti in zdravja delavcev pred tveganji zaradi izpostavljenosti rakotvornimi
ali mutagenimi snovem pri delu ter zavezujoče mejne vrednosti za poklicno
izpostavljenost v skladu z Direktivo 2004/37/ES Evropskega parlamenta in Sveta
z dne 29. aprila 2004 o varovanju delavcev pred nevarnostmi zaradi
izpostavljenosti rakotvornim ali mutagenim snovem pri delu (šesta posebna
direktiva v skladu s členom 16(1) Direktive Sveta 89/391/EGS) (kodificirana
različica) (UL L št. 158 z dne 30. 4. 2004, str. 35) zadnjič spremenjeno z
Uredbo (EU) 2019/1243 Evropskega parlamenta in Sveta z dne 20. junija 2019 o
prilagoditvi več zakonodajnih aktov, v katerih je določena uporaba
regulativnega postopka s pregledom, členoma 290 in 291 Pogodbe o delovanju
Evropske unije (UL L št. 198 z dne 25. 7. 2019, str. 241).
(2) Priloge, ki so sestavni del tega pravilnika, so:
a)    
Priloga I: Seznam rakotvornih ali mutagenih snovi, pripravkov in
procesov;
b)    
Priloga II: Praktična priporočila za izvajanje zdravstvenega nadzora
delavcev;
c)    
Priloga III: Mejne vrednosti za poklicno izpostavljenost
d)    
Priloga IV: Obvestilo o uporabi rakotvornih ali mutagenih snovi.
2. člen
(področje uporabe)
(1) Ta pravilnik se uporablja za vsa dela, pri katerih so
delavci izpostavljeni ali so lahko izpostavljeni rakotvornim ali mutagenim
snovem.
(2) Ta pravilnik se ne uporablja za dela, pri katerih so
delavci izpostavljeni ionizirajočemu sevanju.
(3) Ta pravilnik se ne uporablja za dela, pri katerih so
prisotni azbest ter izdelki in pripravki, ki vsebujejo azbest, razen v primeru,
ko določbe tega pravilnika predpisujejo višjo stopnjo varnosti in zdravja pri
delu.
3. člen
(definicije)
Pojmi, uporabljeni v tem pravilniku, imajo naslednji pomen:
1.     
Rakotvorna snov pomeni:
- 
snov ali zmes, ki izpolnjuje merila za razvrstitev v kategorijo 1A ali
1B rakotvornih snovi v skladu s Prilogo I Uredbe (ES) št. 1272/2008 Evropskega
parlamenta in Sveta z dne 16. decembra 2008 o razvrščanju, označevanju in
pakiranju snovi ter zmesi, o spremembi in razveljavitvi direktiv 67/548/EGS in
1999/45/ES ter spremembi Uredbe (ES) št. 1907/2006 (UL L št. 353 z dne 31. 12.
2008, str. 1), (v nadaljnjem besedilu: Uredba 1272/2008/ES);
- 
snov, zmes ali postopek iz Priloge I tega pravilnika ter snov ali zmes,
sproščeno pri postopkih iz Priloge I tega pravilnika.
2.     
Mutagena snov pomeni:
snov
ali zmes, ki izpolnjuje merila za razvrstitev v kategorijo 1A ali 1B mutagenih
snovi za zarodne celice v skladu s Prilogo I Uredbe 1272/2008/ES;
3.     
Mejna vrednost za poklicno izpostavljenost pomeni povprečno
koncentracijo rakotvorne ali mutagene snovi v zraku na delovnem mestu, znotraj
območja vdihavanja, ki na splošno ne škoduje zdravju delavca, če delavec dela
pri koncentraciji nevarnih kemičnih snovi v zraku na delovnem mestu, ki je
manjša ali enaka mejni vrednosti nevarne kemične snovi, 8 ur na dan/40 ur na
teden polno delovno dobo, pri normalnih mikroklimatskih razmerah in pri fizično
lahkem delu. Mejna vrednost je podana za 8-urno izpostavljenost. Mejna vrednost
nevarnih snovi v zraku na delovnem mestu je podana pri temperaturi 20°C in
tlaku 1,013·105 Pa.
4.     
Delo z rakotvornimi ali mutagenimi snovmi so vse aktivnosti, pri katerih
so delavci izpostavljeni ali so lahko izpostavljeni rakotvornim ali mutagenim
snovem, in sicer pri uporabi, proizvodnji, skladiščenju, obdelavi, predelavi,
pretakanju, mešanju, odstranjevanju, uničevanju le-teh, in podobnih
aktivnostih. Med taka dela sodijo tudi dejavnosti, pri katerih se zaradi razmer
pri postopkih sproščajo ali nastajajo rakotvorne ali mutagene snovi.
5.     
Pristojni organ je organ inšpekcije dela.
4. člen
(določanje in ocenjevanje tveganja)
(1) Pri izvajanju del, pri katerih obstaja tveganje za
izpostavljenost delavcev rakotvornim ali mutagenim snovem, mora delodajalec
ugotoviti naravo, stopnjo in trajanje izpostavljenosti delavcev, da bi lahko
ocenil tveganje za varnost in zdravje delavcev, ki izvajajo taka dela, in na
podlagi te ocene določil potrebne varnostne ukrepe.
Oceno mora delodajalec redno obnavljati in dopolnjevati, še
posebej pa v primeru, če se spremenijo razmere, ki lahko vplivajo na
izpostavljenost delavcev rakotvornim ali mutagenim snovem.
Delodajalec je dolžan pristojnim organom na njihovo zahtevo
zagotoviti podatke, ki so bili uporabljeni pri oceni tveganja.
(2) Pri ocenjevanju tveganja se morajo upoštevati vse poti
izpostavljenosti, še posebno pozornost pa nameniti rakotvornim ali mutagenim
snovem, ki imajo lastnost lažjega prehajanja skozi kožo, pri katerih lahko
pride do absorbcije rakotvorne ali mutagene snovi v kožo in/ali skozi kožo.
(3) Delodajalec mora s posebno skrbnostjo opraviti oceno
tveganja za mlade delavce, noseče in doječe delavke, ki lahko pridejo v stik z
rakotvornimi ali mutagenimi snovmi, ter pri tem upoštevati možnost razporeditve
teh skupin delavcev na takšna delovna mesta, kjer ne bodo prihajali v stik z
rakotvornimi ali mutagenimi snovmi.
II. OBVEZNOSTI DELODAJALCA
5. člen
(zamenjava in nadomestitev)
(1) Delodajalec mora zamenjati in nadomestiti rakotvorno ali
mutageno snov na delovnem mestu s snovjo, zmesjo ali procesom, ki pod pogoji
uporabe niso nevarni ali so manj nevarni za varnost in zdravje delavcev, če je
to tehnično možno.
(2) Delodajalec je dolžan pristojnim organom na njihovo
zahtevo posredovati podatke o ugotovitvah in preiskavah, ki jih je opravil
glede odločitev iz prejšnjega odstavka.
6. člen
(zmanjšanje izpostavljenosti)
(1) Kadar iz rezultatov ocene iz prvega odstavka 4. člena
tega pravilnika izhaja, da obstaja tveganje za varnost in zdravje delavcev,
mora delodajalec izpostavljenost delavcev preprečiti.
(2) Kadar rakotvorne ali mutagene snovi tehnično ni možno
nadomestiti snovjo, zmesjo ali procesom, ki pod pogoji uporabe niso nevarni ali
so manj nevarni za varnost in zdravje delavcev, mora delodajalec zagotoviti, da
se rakotvorne ali mutagene snovi proizvajajo ali uporabljajo v zaprtem sistemu.
(3) Kadar zaprtega sistema tehnično ni možno zagotoviti, mora
delodajalec zagotoviti, da je stopnja izpostavljenosti delavcev zmanjšana na
najnižjo možno stopnjo, kot je to tehnično možno.
(4) Delodajalec mora zagotoviti, da delavci ne bodo
izpostavljeni koncentracijam rakotvornih ali mutagenih snovi v zraku na
delovnem mestu, višjim od mejnih vrednosti, določenih v Prilogi III tega
pravilnika.
(5) Delodajalec mora za vsa dela, pri katerih se ni možno
izogniti uporabi rakotvornih ali mutagenih snovi, sprejeti in izvajati
naslednje ukrepe:
a)    
zmanjšanje količine rakotvornih ali mutagenih snovi na delovnem mestu na
najmanjšo možno mero;
b)    
zmanjšanje števila delavcev, ki so izpostavljeni ali so lahko
izpostavljeni rakotvornim ali mutagenim snovem, na najnižjo možno število;
c)    
načrtovanje delovnih postopkov in tehničnih kontrolnih ukrepov tako, da
bo sproščanje rakotvornih ali mutagenih snovi v zrak na delovnem mestu
preprečeno ali zmanjšano na najmanjšo možno mero;
d)    
odstranjevanje rakotvornih ali mutagenih snovi pri viru, z uvedbo
lokalnega ali splošnega prezračevalnega sistema, pri čemer morajo biti vsi
načini odstranjevanja primerni in združljivi z načeli varovanja zdravja ljudi
in okolja;
e)    
uporaba ustreznih obstoječih postopkov za merjenje koncentracij
rakotvornih ali mutagenih snovi v zraku na delovnem mestu, še zlasti za zgodnje
odkrivanje neobičajne izpostavljenosti zaradi nepredvidenega dogodka ali
nezgode z upoštevanjem standarda SIST EN 689;
f)     
uporaba ustreznih delovnih postopkov in metod dela;
g)    
izvajanje kolektivnih varnostnih ukrepov in/ali izvajanje osebnih
varovalnih ukrepov, kjer se izpostavljenosti ni moč izogniti z izvajanjem
drugih ukrepov;
h)    
izvajanje higienskih ukrepov, kot so redno čiščenje tal, sten in drugih
površin;
i)      
obveščanje delavcev;
j)      
označevanje nevarnih območij z ustreznimi opozorilnimi in varnostnimi
znaki, vključno z znaki “prepovedano kajenje” in “prepovedano uživanje hrane in
pijače”, na območjih, kjer so delavci izpostavljeni ali so lahko izpostavljeni rakotvornim
ali mutagenimi snovem;
k)    
priprava načrtov za ukrepanje v izrednih primerih, ki so posledica
neobičajno visoke stopnje izpostavljenosti;
l)      
zagotovitev ustrezne opreme za varno shranjevanje, ravnanje in prevoz
rakotvornih ali mutagenih snovi, še posebno zagotovitev uporabe zapečatenih in
jasno ter vidno označenih vsebnikov rakotvornih ali mutagenih snovi;
m)   
zagotovitev sredstev, s katerimi lahko delavci varno zbirajo,
shranjujejo in odstranjujejo odpadke ter zagotovitev zapečatenih in jasno ter
vidno označenih vsebnikov rakotvornih ali mutagenih snovi, ki se morajo pri
delu tudi uporabljati.
7. člen
(obveščanje pristojnega organa)
(1) Delodajalec mora v roku 15 dni pred začetkom uporabe
rakotvorne ali mutagene snovi, razvrščene s predpisom, ki ureja sistem
razvrščanja, označevanja in pakiranja nevarnih kemikalij, o tem pisno obvestiti
pristojni organ. Delodajalec mora v pisnem obvestilu iz Priloge IV tega
pravilnika navesti:
a)    
podatke o delodajalcu;
b)    
podatke o proizvodnji ali uporabi rakotvorne ali mutagene snovi s
kratkim opisom postopka in razlogi za uporabo rakotvorne ali mutagene snovi;
c)    
podatke o rakotvornih ali mutagenih snoveh;
d)    
podatke o varnostnih ukrepih;
e)    
podatke o izpostavljenosti.
(2) Kadar iz rezultatov ocene tveganja iz prvega odstavka 4.
člena tega pravilnika izhaja, da obstaja tveganje za varnost in zdravje
delavcev zaradi izpostavljenosti rakotvornim ali mutagenim snovem pri delu,
mora delodajalec pristojnemu organu na njegovo zahtevo omogočiti dostop do
podatkov o:
a)    
aktivnostih in industrijskih procesih, ki jih izvaja, vključno z razlogi
za uporabo rakotvornih ali mutagenih snovi;
b)    
vrsti proizvedenih ali uporabljenih rakotvornih ali mutagenih snovi;
c)    
količini proizvedenih ali uporabljenih rakotvornih ali mutagenih snovi
ali zmesi, ki vsebujejo rakotvorne ali mutagene snovi;
d)    
številu izpostavljenih delavcev;
e)    
sprejetih preventivnih ukrepih;
f)     
vrsti uporabljene varovalne opreme;
g)    
naravi, stopnji in trajanju izpostavljenosti;
h)    
morebitni zamenjavi.
(3) Delodajalec mora najkasneje 15 dni po prenehanju uporabe rakotvorne
ali mutagene snovi o tem pisno obvestiti pristojni organ.
8. člen
(nepredvidena izpostavljenost)
(1) Če pride pri delu do nepredvidenega dogodka ali nezgode,
ki lahko povzroči neobičajno izpostavljenost delavcev rakotvornim ali mutagenim
snovem, mora delodajalec o tem takoj obvestiti delavce.
(2) Dokler ni ponovno vzpostavljeno normalno stanje in niso
odstranjeni vzroki za neobičajno izpostavljenost, mora delodajalec:
a)    
zagotoviti, da delajo na prizadetem območju le tisti delavci, ki so
nujno potrebni za izvedbo popravil in drugega potrebnega dela;
b)    
zagotoviti delavcem, ki delajo na prizadetem območju, varovalno obleko
in osebno varovalno opremo za varovanje dihal ter zagotoviti, da jo delavci
tudi uporabljajo;
c)    
za vsakega delavca posebej zagotoviti, da njegova izpostavljenost
rakotvornim ali mutagenim snovem ne bo stalna in da bo omejena na najkrajši
možni čas;
d)    
nezaščitenim delavcem prepovedati delo na prizadetem območju.
9. člen
(predvidena izpostavljenost)
(1) Pri izvajanju določenih del, kot so vzdrževanje,
sanacija, rušenje, kontrola, popravila na strojih, napravah, pripravah in
objektih, za katera se predvideva znatno povečana izpostavljenost delavcev in
za katera so že bili izvedeni vsi tehnični preventivni ukrepi za zmanjšanje
izpostavljenosti, mora delodajalec po posvetovanju z delavci ali njihovimi
predstavniki določiti varnostne ukrepe za zmanjšanje trajanja izpostavljenosti
delavcev na najmanjšo možno mero in zagotovi varnost in zdravje delavcev med opravljanjem
takih del.
(2) V skladu z določbo prejšnjega odstavka mora delodajalec
vsem izpostavljenim delavcem zagotoviti varovalno obleko in osebno varovalno
opremo za varovanje dihal, ki jo morajo delavci uporabljati ves čas trajanja
izpostavljenosti.
(3) Izpostavljenost iz prvega odstavka tega člena ne sme biti
stalna, čas izpostavljenosti vsakega delavca pa mora biti omejen na najkrajši
možni čas.
(4) Delodajalec mora zagotoviti, da je dostop do območij iz
prvega odstavka tega člena dovoljen le pooblaščenim osebam. Ta območja morajo
biti od ostalih območij jasno razmejena in ustrezno označena.
10. člen
(dostop na ogrožena območja)
Delodajalec mora sprejeti ustrezne ukrepe, s katerimi
zagotovi, da je dostop na območja, na katerih se izvajajo aktivnosti, ki na
podlagi ocene tveganja iz prvega odstavka 4. člena tega pravilnika
predstavljajo tveganje za varnost in zdravje delavcev, dovoljen le tistim
delavcem, ki morajo zaradi narave svojega dela delati ali vstopati na ta
območja.
11. člen
(higienski in individualni varovalni ukrepi)
(1) Delodajalec mora za vse aktivnosti, pri katerih obstaja
tveganje za kontaminacijo z rakotvornimi ali mutagenimi snovmi, sprejeti in
izvajati higienske in individualne varnostne ukrepe in z njimi zagotoviti:
a)    
ustrezen prostor za uživanje hrane in pijače ter zagotoviti, da delavci
ne bodo uživali hrane in pijače ter kadili na delovnih območjih, na katerih
obstaja tveganje za kontaminacijo z rakotvornimi ali mutagenimi snovmi;
b)    
delavcem ustrezno varovalno obleko ali drugo ustrezno posebno varovalno
obleko;
c)    
ločene garderobne prostore za ločeno shranjevanje delovne ali varovalne
obleke in civilne obleke;
d)    
delavcem ustrezne in zadostne umivalnice, kopalnice s prhami in toaletne
prostore;
e)    
primerno hranjenje varovalne opreme na točno določenem mestu ter
kontrolo in čiščenje varovalne opreme po možnosti pred vsako uporabo, v vsakem
primeru pa po vsaki uporabi;
f)     
popravilo ali zamenjavo pokvarjene ali ne brezhibno delujoče opreme pred
nadaljnjo uporabo.
(2) Ukrepi iz prejšnjega odstavka ne smejo delavcem
povzročati nobenih finančnih obveznosti.
12. člen
(usposabljanje in obveščanje delavcev)
(1) Na podlagi vseh razpoložljivih podatkov mora delodajalec
z različnimi oblikami podajanja informacij zagotoviti zadostno in primerno
usposabljanje in obveščanje delavcev in/ali njihovih predstavnikov. Delodajalec
mora na podlagi vseh razpoložljivih podatkov zagotoviti, da so delavci in/ali
njihovi predstavniki zadostno in primerno usposobljeni, predvsem v obliki
obvestil in navodil o:
a)    
tveganju za njihovo zdravje zaradi izpostavljenosti rakotvornim ali
mutagenim snovem in o dodatnem tveganju za zdravje delavcev zaradi uporabe
tobačnih izdelkov;
b)    
sprejetih preventivnih ukrepih za preprečitev izpostavljenosti;
c)    
higienskih ukrepih;
d)    
nošenju in uporabi osebne varovalne opreme in varovalne obleke;
e)    
ukrepih za preprečevanje nevarnih pojavov ali nezgod in postopkih
ukrepanja delavcev in reševalcev v primeru nevarnih pojavov ali nezgod.
(2) Usposabljanje mora biti prilagojeno posebnostim delovnega
mesta ter novim in spremenjenim tveganjem na delovnem mestu, izvajati pa se
mora periodično, v rednih časovnih obdobjih.
(3) Delodajalec mora delavce podrobno seznaniti z vsebniki in
instalacijami, ki vsebujejo rakotvorne ali mutagene snovi.
(4) Delodajalec mora zagotoviti, da so vsi vsebniki, embalaža
in instalacije, ki vsebujejo rakotvorne ali mutagene snovi, jasno in čitljivo
označeni z jasno vidnimi opozorilnimi znaki in znaki za opozarjanje na
nevarnost.
13. člen
(dostopnost podatkov)
Delodajalec mora sprejeti ustrezne ukrepe, s katerimi
zagotovi, da:
a)    
lahko delavci in/ali njihovi predstavniki preverijo, ali se določbe tega
pravilnika dosledno izvajajo, in jim omogočiti enakopravno sodelovanje pri
izvajanju določb tega pravilnika, še zlasti glede:
- 
posledic za varnost in zdravje delavcev zaradi izbire, nošenja, in
uporabe varovalne obleke in osebne varovalne opreme ne glede na obveznost
delodajalca, da predhodno določi učinkovitost varovalne obleke in osebne
varovalne opreme;
- 
varnostnih ukrepov delodajalca iz prvega odstavka 9. člena tega
pravilnika, ne glede na odgovornost delodajalca, da določi takšne ukrepe;
b)    
so delavci in/ali njihovi predstavniki kakor hitro mogoče seznanjeni s
primeri nenormalne izpostavljenosti, vključno s primeri iz 9. člena tega
pravilnika, kjer se predvideva znatno povečana izpostavljenost delavcev,
vzrokih za takšno izpostavljenost ter o ukrepih, ki so bili sprejeti ali ki
bodo sprejeti za izboljšanje stanja;
c)    
se vodi in stalno dopolnjuje seznam izpostavljenih delavcev, ki
opravljajo aktivnosti, ki na podlagi ocene tveganja iz prvega odstavka 4. člena
tega pravilnika predstavljajo tveganje za varnost in zdravje delavcev z navedbo
elementov izpostavljenosti: vrste snovi, trajanja izpostavljenosti in
koncentracij rakotvornih ali mutagenih snovi, katerim so bili delavci
izpostavljeni;
d)    
imajo izvajalec medicine dela in/ali pristojni organ ter drugi delavci,
odgovorni za varnost in zdravje pri delu, dostop do seznama iz točke c);
e)    
ima vsak delavec dostop do podatkov na seznamu iz točke c), ki se
nanašajo nanj osebno;
f)     
imajo delavci in/ali njihovi predstavniki dostop do anonimnih
kolektivnih podatkov.
14. člen
(posvetovanje in sodelovanje z delavci)
Delodajalec mora zagotoviti posvetovanje in sodelovanje z
delavci in/ali njihovimi predstavniki pri vseh zadevah, ki jih ureja ta
pravilnik, v obsegu in na način, določen z zakonom.
III. ZDRAVSTVENI NADZOR
15. člen
(zdravstveni nadzor)
(1) Delodajalec mora izvajati zdravstveni nadzor delavcev za
vse delavce, za katere iz rezultatov ocene tveganja iz prvega odstavka 4. člena
tega pravilnika izhaja, da obstaja tveganje za njihovo varnost in zdravje.
Izvajalec medicine dela oceni, ali je treba zdravstveni nadzor izvajati tudi po
koncu izpostavljenosti, in sicer tako dolgo kot presodi, da je potrebno za
varovanje zdravja delavcev.
(2) Kadar so delavci izpostavljeni rakotvornim ali mutagenim
snovem, za katere je uvedena zavezujoča biološka mejna vrednost, se izvaja tudi
biološki monitoring delavcev. Biološki monitoring se izvaja, kadar je
prepoznavno bolezen ali škodljiv vpliv na zdravje mogoče povezati z
izpostavljenostjo in obstaja velika verjetnost, da se bolezen ali učinek lahko
pojavi pod konkretnimi pogoji dela ter obstajajo veljavne tehnike zaznavanja
indikacije bolezni ali škodljivega vpliva. Izvajalec medicine dela rezultate
biološkega monitoringa, ki je pokazatelj ustreznosti, zadostnosti in
učinkovitosti uvedenih ukrepov za varovanje zdravja delavcev, posreduje
delodajalcu.
(3) Če se pri določenem delavcu odkrijejo spremembe v
zdravstvenem stanju delavca, ki bi lahko bile posledica izpostavljenosti
rakotvornim ali mutagenim snovem, lahko izvajalec medicine dela, ki izvaja
naloge zdravstvenega varstva delavcev, zahteva izreden zdravstveni nadzor tudi
za druge delavce, ki so bili podobno izpostavljeni.
V takšnih primerih se mora v skladu s prvim odstavkom 4.
člena tega pravilnika ponovno oceniti tveganje zaradi izpostavljenosti
rakotvornim ali mutagenim snovem.
(4) Za vsakega delavca, za katerega je bil izveden
zdravstveni nadzor, se mora voditi zdravstvena dokumentacija.
Na podlagi rezultatov zdravstvenega nadzora mora izvajalec
medicine dela priporočiti preventivne in varnostne ukrepe, ki jih je treba
sprejeti za vsakega posameznega delavca.
(5) Izvajalec medicine dela mora delavce obvestiti in jim
svetovati o za njih primernem zdravstvenem nadzoru po koncu izpostavljenosti.
(6) Vsakemu delavcu mora biti omogočen dostop do rezultatov
zdravstvenega nadzora, ki se nanašajo nanj osebno.
Delavec, za katerega je bil izveden zdravstveni nadzor, ali
delodajalec lahko zahtevata presojo rezultatov zdravstvenega nadzora.
(7) Praktična priporočila za izvajanje zdravstvenega nadzora
delavcev so podana v Prilogi II tega pravilnika.
(8) Vse primere raka, ki so posledica poklicne
izpostavljenosti rakotvornim ali mutagenim snovem, mora pooblaščeni zdravnik
prijaviti pristojnemu organu.
IV. HRANJENJE DOKUMENTOV
16. člen
(hranjenje dokumentov)
(1) Seznam iz točke c) 13. člena tega pravilnika in
zdravstvena dokumentacija iz četrtega odstavka 15. člena tega pravilnika se
morata hraniti še najmanj 40 let po koncu izpostavljenosti.
(2) Če delodajalec preneha z dejavnostjo, mora seznam iz
točke c) 13. člena tega pravilnika predati pristojnemu organu, zdravstveno
dokumentacijo iz četrtega odstavka 15. člena tega pravilnika pa mora izvajalec
medicine dela predati Zdravniški zbornici v skladu s predpisi, ki urejajo
zdravniško službo.

Priloga
I: Seznam rakotvornih ali mutagenih snovi, zmesi in procesov
Priloga
II: Praktična priporočila za izvajanje zdravstvenega nadzora delavcev
Priloga
III: Mejne vrednosti za poklicno izpostavljenost rakotvornim ali
mutagenim snovem 
Priloga
IV: Obvestilo o uporabi rakotvornih ali mutagenih snovi pri delu

Pravilnik o varovanju delavcev pred tveganji
zaradi izpostavljenosti rakotvornim ali mutagenim snovem (Uradni list RS, št. 101/05) vsebuje naslednje končne določbe:
»V. KONČNE DOLOČBE
17. člen
(dostop do podatkov)
Pristojni organ mora Komisiji na njeno zahtevo omogočiti
dostop do podatkov iz osmega odstavka 15. člena tega pravilnika.
18. člen
(predpis, ki preneha
veljati)
Z dnem uveljavitve tega pravilnika preneha veljati Pravilnik
o varovanju delavcev pred tveganji zaradi izpostavljenosti rakotvornim ali
mutagenim snovem (Uradni list RS, št. 75/05).
19. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah Pravilnika
o varovanju delavcev pred tveganji zaradi izpostavljenosti rakotvornim ali
mutagenim snovem (Uradni list RS, št. 38/15) vsebuje naslednjo končno določbo:
»9. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o varovanju delavcev pred tveganji zaradi izpostavljenosti
rakotvornim ali mutagenim snovem (Uradni list RS, št. 79/19) vsebuje naslednjo končno določbo:
»KONČNA DOLOČBA
9. člen
Ta pravilnik začne veljati 10. januarja 2020.«.

Pravilnik o spremembi Pravilnika o varovanju
delavcev pred tveganji zaradi izpostavljenosti rakotvornim ali mutagenim snovem
(Uradni list RS, št. 89/22) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po objavi v Uradnem
listu Republike Slovenije.«.