1. člen
Ta pravilnik določa zdravstvene zahteve in posebnosti glede
zdravstvenih pregledov ter glede vodenja evidenc o zdravstveni sposobnosti
letalskih dispečerjev in osebja službe letalske meteorologije (v nadaljnjem
besedilu: letalsko osebje), osebja, ki izvajajo službe informacij za letenje
(FIS) in storitve letališke službe za letenje (AFIS), tehničnega osebja
kontrole letenja, pomočnikov kontrolorjev letenja, osebja službe za zvezo pri
kontroli letenja in letališkega strokovnega osebja (v nadaljnjem besedilu:
drugo strokovno osebje).
2. člen
(1) Zdravstvene preglede letalskega osebja in drugega
strokovnega osebja izvajajo v skladu z zakonom, ki ureja varnost in zdravje pri
delu, zdravniki specialisti medicine dela, prometa in športa v obsegu, kot ga
določa Priloga, ki je sestavni del tega pravilnika.
(2) Za zdravstvene preglede se uporabljajo obrazci, določeni
v skladu z zakonom, ki ureja varnost in zdravje pri delu.
(3) Evidenco o opravljenih zdravstvenih pregledih in evidenco
izdanih zdravniških spričeval vodijo zdravniki specialisti medicine dela,
prometa in športa v skladu z zakonom, ki ureja varnost in zdravje pri delu.
3. člen
Zdravniško spričevalo, pridobljeno na podlagi zdravstvenega
pregleda iz prejšnjega člena, pomeni zdravstveno sposobnost letalskega osebja
ter drugega strokovnega osebja v skladu z zakonom, ki ureja varnost in zdravje
pri delu, in zakonom, ki ureja letalstvo.
4. člen
(1) Zdravniško spričevalo velja 24 mesecev.
(2) Obdobje veljavnosti zdravniškega spričevala se izračuna
od datuma zdravstvenega pregleda, pri obdobnem preventivnem pregledu pa od
datuma poteka veljavnosti prejšnjega zdravniškega spričevala.
(3) Obdobni preventivni zdravstveni pregledi se lahko
opravijo do 45 dni pred datumom poteka zdravniškega spričevala.
(4) Ne glede na prvi odstavek tega člena lahko delodajalec
letalskega osebja ali drugega strokovnega osebja, na podlagi ocene tveganja in
izjave o varnosti določi, da se zdravstveni pregled letalskega osebja ali
drugega strokovnega osebja opravlja pogosteje, ali če zdravnik specialist
medicine dela, prometa in športa pri posamezniku izjemoma določi krajši rok za
naslednji zdravstveni pregled, če sta ogrožena varnost in zdravje delavca pri
delu, kar mora pisno utemeljiti.
(5) Specialist medicine dela, prometa in športa lahko glede
na indikacije, postavljene ob pregledu, odredi obvezne dodatne preiskave iz
Priloge tega pravilnika oziroma napoti letalsko osebje ali drugo strokovno
osebje k ustreznemu konziliarnemu specialistu.
PREHODNA IN KONČNI DOLOČBI
5. člen
(1) Zdravniška spričevala, izdana v skladu s Pravilnikom o
zdravstvenih zahtevah, ki jih mora izpolnjevati letalsko osebje in drugo
strokovno osebje ter o preverjanju zdravstvene sposobnosti in vodenju evidenc o
zdravstveni sposobnosti (Uradni list RS, št. 72/02, 62/08, 7/09, 41/14 in
32/16), in zdravniška spričevala, izdana v skladu s Pravilnikom o licenci
kontrolorja zračnega prometa (Uradni list RS, št. 7/09) ter Pravilnikom o
licenci osebja službe letalske meteorologije (Uradni list RS, št. 66/18), ki se
nanašajo na osebje, ki je predmet urejanja tega pravilnika, ostanejo veljavna
do poteka njihove veljavnosti.
(2) Pooblastila za izvajanje zdravstvenih pregledov
letalskega osebja in drugega strokovnega osebja, izdana centrom za letalsko
medicino in zdravnikom, ki so veljavna na dan uveljavitve tega pravilnika,
veljajo do poteka njihove veljavnosti.
6. člen
Z dnem uveljavitve tega pravilnika prenehata veljati:
-       
Pravilnik o zdravstvenih zahtevah, ki jih mora izpolnjevati letalsko
osebje in drugo strokovno osebje ter o preverjanju zdravstvene sposobnosti in
vodenju evidenc o zdravstveni sposobnosti (Uradni list RS, št. 72/02, 62/08,
7/09, 41/14 in 32/16) in
-       
tretji odstavek 1. člena in šesti odstavek 12. člena Pravilnika o
licenci kontrolorja zračnega prometa (Uradni list RS, št. 7/09).
7. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-131/2019/30
Ljubljana, dne 7. januarja 2020
EVA 2019-2430-0035
Mag. Alenka Bratušek
ministrica
za infrastrukturo
Soglašam!
Aleš Šabeder
minister za zdravje

Priloga:
Obseg zdravstvenih pregledov letalskega osebja in drugega strokovnega osebja