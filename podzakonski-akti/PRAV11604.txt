1. SPLOŠNA DOLOČBA
1. člen
(vsebina)
S tem pravilnikom se določajo:
-       
obrazec osebne izkaznice, osebne izkaznice z začasnim prebivališčem in
osebne izkaznice s prepovedjo prehoda državne meje ter obrazec vloge za izdajo
osebne izkaznice;
-       
postopek in način izdaje ter izdelave osebne izkaznice;
-       
ustreznost fotografije in način njene predložitve, hranjenja in uporabe
v digitalni obliki;
-       
način naznanitve pogrešitve osebne izkaznice in dolžna skrbnost;
-       
način posredovanja, hrambe, uporabe in uničenja podatkov iz 13. člena
Zakona o osebni izkaznici (Uradni list RS, št. 35/11, v nadaljnjem besedilu:
zakon), ki jih uporablja izvajalec, izbran v skladu s predpisi, ki urejajo
javna naročila, v skladu s sklenjeno pogodbo in podjetje ali organizacija,
registrirana za prenos poštnih pošiljk;
-       
način vodenja evidence izdanih osebnih izkaznic.
2. IZDAJA IN IZDELAVA OSEBNE IZKAZNICE, VODENJE EVIDENCE
2. člen
(obrazec vloge)
(1) Vloga za izdajo osebne izkaznice
se vloži na obrazcu iz priloge 1, ki je sestavni del tega pravilnika. Na
območjih, določenih z zakonom, kjer živita avtohtoni italijanska oziroma
madžarska narodna skupnost, se vloga za izdajo osebne izkaznice vloži na
obrazcih iz priloge 2 oziroma 3, ki sta sestavni del tega pravilnika.
(2) Ne glede na prejšnji odstavek se
vloga za izdajo osebne izkaznice vloži na elektronskem obrazcu, če pristojni
organ za to izpolnjuje tehnične pogoje.
3. člen
(obrazec osebne izkaznice)
(1) Osebna izkaznica se izda na
obrazcu iz priloge 4, ki je sestavni del tega pravilnika. Na območjih,
določenih z zakonom, kjer živita avtohtoni italijanska oziroma madžarska
narodna skupnost, se osebna izkaznica izda na obrazcih iz priloge 5 oziroma 6,
ki sta sestavni del tega pravilnika.
(2) Obrazec osebne izkaznice je
izdelan iz polikarbonata z vgrajenimi varnostnimi in zaščitnimi elementi. Na
njegovi prednji strani so vtisnjeni relief Republike Slovenije v sivi, modri in
rdeči barvi, vaška situla v vijoličasti barvi in grb Republike Slovenije, na
hrbtni strani pa relief Republike Slovenije v sivi in modri barvi, podoba
konjenika v zeleni barvi ter zapis “Osebna izkaznica“ v Braillovi pisavi.
(3) Obrazec osebne izkaznice iz
prejšnjega odstavka mora ustrezati naslednjim standardom:
-       
dimenzije obrazca tipu kartice ID-1 standardu ISO 7810;
-       
fizične lastnosti obrazca standardu ISO 7810;
-       
postavitev podatkovnih polj na obrazcu standardu ISO 7501-3, tip 1;
-       
grafična izvedba zapisov na obrazcu standardu ISO 1831-1980 (kvaliteta
zapisov), ISO 3166 (oznaka države izdajateljice), ISO 1073/II in ISO 1831
(zapis OCR-B).
(4) Materiali za izdelavo osebne
izkaznice in zapisi na obrazcu osebne izkaznice morajo biti izdelani tako, da
je uporaba osebne izkaznice ob običajnem ravnanju z njo zagotovljena za obdobje
njene veljavnosti.
4. člen
(obrazec osebne izkaznice z začasnim
prebivališčem)
V obrazcu osebne izkaznice, izdane
državljanu, ki ima začasno prebivališče v Republiki Sloveniji in je v postopku
preverjanja prijave stalnega prebivališča v skladu z zakonom, ki ureja prijavo
prebivališča, se zapis “Stalno prebivališče” v podatkovnem polju nadomesti z
zapisom “Začasno prebivališče”.
5. člen
(obrazec osebne izkaznice s prepovedjo
prehoda državne meje)
Prepoved uporabe osebne izkaznice za prehod
državne meje se na hrbtni strani obrazca osebne izkaznice iz 3. člena tega
pravilnika označi z oznako “X”. Oznaka “X” je določena v prilogi 7, ki je
sestavni del tega pravilnika.
6. člen
(vloga za izdajo osebne izkaznice)
(1) Vloga za izdajo osebne izkaznice
se vloži pri pristojnem organu iz 5. člena zakona.
(2) Vlagatelj vloge preveri pravilnost
podatkov na vlogi ter vlogo podpiše pred uradno osebo pristojnega organa na
mesto, ki je za to predvideno na obrazcu vloge.
(3) Vlagatelj vloge s podpisom jamči
za pravilnost podatkov na vlogi.
(4) Če vlagatelj vloži vlogo zase, se
podpis prenese tudi kot podatek na izdelano osebno izkaznico. Če je vlagatelj
zakoniti zastopnik državljana, za katerega vlaga vlogo za izdajo osebne
izkaznice, se na vlogo podpiše tudi državljan, za katerega se osebna izkaznica
izdaja. Podpis državljana, za katerega se osebna izkaznica izdaja, se prenese
tudi kot podatek na izdelano osebno izkaznico.
(5) Podpis vloge ni potreben, če se
državljan ne zna ali ne zmore podpisati.
7. člen
(fotografija)
(1) Vlagatelj k vlogi za izdajo osebne
izkaznice predloži fotografijo v fizični obliki ali referenčno številko
fotografije iz elektronskega odložišča fotografij. Referenčno številko fotografije
izda za to pooblaščeni fotograf.
(2) Fotografija, ki je priložena v
fizični obliki, mora biti izdelana na belem tankem sijajnem fotografskem
papirju velikosti 3,5 x 4,5 cm, v črno-beli ali barvni tehniki in mora biti
primerne kvalitete za obdelavo:
-       
fotografija mora jasno prikazovati poteze celega obraza od konice brade
do začetka lasišča (temena glave) ter levo in desno polovico obraza;
-       
če je volumen las večji, se lasje na fotografiji obrežejo skladno z
zahtevo iz prejšnje alineje;
-       
obraz na fotografiji mora biti enakomerno osvetljen, brez odsevov ali
senc, z ustreznimi kontrasti in ostrino, barva kože mora biti naravna;
-       
oči ne smejo biti rdeče barve, biti morajo odprte in jasno vidne, ne
smejo jih prekrivati lasje, okvirji očal ali rob stekel;
-       
odsevi na steklih očal ali na okvirju niso dovoljeni. Sončna očala ali
zatemnjena stekla niso dovoljena, razen iz upravičenih zdravstvenih razlogov
(kot so vidne poškodbe očesa);
-       
državljan mora biti fotografiran brez klobuka, čepice ali rute.
Pripadniki verskih skupnosti in druge osebe, ki po svoji ljudski navadi kot
sestavni del svojega oblačila oziroma kot sestavni del oblačila verske
skupnosti nosijo čepico, ruto ali drugo pokrivalo, smejo priložiti fotografijo,
na kateri so fotografirani s čepico, ruto ali drugim pokrivalom, če je obraz
jasno viden in prepoznaven od spodnjega roba brade do zgornjega dela čela ter
od levega do desnega roba obraza;
-       
ozadje mora biti enobarvno svetlo (priporočljivo je nevtralno sivo) in v
kontrastu z obrazom, lasmi in oblačilom. Pri svetlih laseh je ustrezna uporaba
srednje sivega ozadja, pri temnih laseh pa svetlo sivega ozadja. Ozadje mora
biti brez vzorcev ali senc;
-       
na fotografiji otroka ne sme biti v ozadju drugih oseb, otrok mora biti
fotografiran z zaprtimi usti in brez igrač preblizu obraza.
(3) Fotografija mora kazati pravo
podobo državljana in ne sme biti retuširana.
(4) Fotografija ne sme biti poškodovana
in ne sme imeti madežev.
(5) Če vlagatelj predloži referenčno
številko fotografije iz elektronskega odložišča fotografij, uradna oseba
prevzame fotografijo v digitalni obliki iz elektronskega odložišča.
(6) Pri dojenčkih in otrocih do
dopolnjenega tretjega leta starosti so dopustna odstopanja pri drži glave, v
izrazu obraza in smeri pogleda.
(7) Če fotografija ne ustreza pogojem
iz prejšnjih odstavkov tega člena, jo pristojni organ vrne vlagatelju in mu
določi rok, v katerem predloži ustrezno fotografijo.
8. člen
(uničenje osebne izkaznice)
(1) Osebna izkaznica, ki se pri
pristojnem organu izroči v uničenje, se pri pristojnem organu fizično uniči
tako, da se preluknja z luknjačem.
(2) Pristojni organ lahko uničeno
osebno izkaznico državljanu vrne.
(3) Če se osebna izkaznica v skladu z
zakonom pristojnemu organu izroči v uničenje šele po vročitvi nove osebne
izkaznice, se osebna izkaznica v evidenci izdanih osebnih izkaznic evidentira
kot neveljavna z naslednjim besedilom: "Osebna izkaznica se lahko
uporablja do vročitve nove.".
9. člen
(ugotavljanje istovetnosti)
(1) Uradna oseba pristojnega organa
ugotovi istovetnost državljana in preveri resničnost podatkov na vlogi za
izdajo osebne izkaznice.
(2) Če vlogo vloži zakoniti zastopnik,
uradna oseba ugotovi tudi istovetnost zakonitega zastopnika. Ob vložitvi vloge
mora biti navzoč tudi otrok, ki je dopolnil osem let, oziroma državljan, ki ni
poslovno sposoben, pa zanj ni upravičenih zdravstvenih razlogov, da ob vložitvi
vloge pri pristojnem organu ne bi mogel biti navzoč.
10. člen
(deponiranje osebne izkaznice v času
prepovedi prehoda meje)
(1) Če pristojni organ izda odločbo o
prepovedi uporabe osebne izkaznice za prehod državne meje, se za čas trajanja
te prepovedi na vlogo državljana izda osebna izkaznica z oznako iz 5. člena
tega pravilnika. Državljan mora veljavno osebno izkaznico izročiti pristojnemu
organu, ki jo deponira za čas trajanja prepovedi.
(2) Po prenehanju razlogov iz
prejšnjega odstavka pristojni organ deponirano osebno izkaznico vrne
državljanu, osebno izkaznico z oznako prepovedi pa uniči.
11. člen
(naznanitev pogrešitve in dolžna skrbnost)
(1) Pogrešitev, izgubo ali tatvino (v
nadaljnjem besedilu: pogrešitev) osebne izkaznice državljan oziroma njegov zakoniti
zastopnik naznani pristojnemu organu, ki pogrešitev evidentira v evidenci
izdanih osebnih izkaznic. V evidenci izdanih osebnih izkaznic pristojni organ
evidentira tudi okoliščine pogrešitve. Če državljan osebno izkaznico najde, je
ponovno aktiviranje najdene osebne izkaznice mogoče samo do konca poslovnega
časa tistega dne, ko je bila osebna izkaznica evidentirana kot pogrešana.
(2) Dolžno skrbnost pri ravnanju z
osebno izkaznico ugotavlja pristojni organ na podlagi okoliščin pogrešitve, ki
jih je ob naznanitvi pogrešitve osebne izkaznice navedel državljan, ki je
imetnik osebne izkaznice, oziroma njegov zakoniti zastopnik. Pogrešitev osebne
izkaznice v okoliščinah, na katere državljan ni mogel vplivati, oziroma v
okoliščinah, ki jih državljan kljub svojemu skrbnemu ravnanju ni mogel
preprečiti, se obravnava kot ravnanje z dolžno skrbnostjo. Pogrešitev osebne
izkaznice zaradi malomarnega ravnanja ali izpostavljanja osebne izkaznice
pogrešitvi se obravnava kot opustitev dolžne skrbnosti.
(3) Podatki o osebnih izkaznicah, ki
so bile naznanjene kot pogrešane, so javno dostopni na enotnem državnem portalu
e-uprava.
12. člen
(reklamacija)
(1) Državljan je po vročitvi osebne
izkaznice dolžan preveriti pravilnost zapisa osebnih podatkov na osebni
izkaznici.
(2) Če državljan ugotovi napako na
izdani osebni izkaznici, ki je posledica zapisa neustreznih podatkov, ali drugo
nepravilnost, ki je lahko posledica napake v materialu, je dolžan osebno
izkaznico predložiti pristojnemu organu.
(3) Pristojni organ ugotavlja
upravičenost do reklamacije osebne izkaznice. Če zaradi zahtevnosti
ugotavljanja napake na materialu pristojni organ upravičenosti do reklamacije
ne more oceniti sam, lahko to stori podjetje ali organizacija iz prvega
odstavka 8. člena zakona (v nadaljnjem besedilu: izvajalec) oziroma strokovna
služba ministrstva, pristojnega za notranje zadeve.
13. člen
(oznaka kopije)
(1) Da se kopija osebne izkaznice ne
bi uporabljala v druge namene, se na kopiji navede namen, za katerega je bila
kopija izdelana: "Ta kopija je bila izdelana za namen...".
(2) Oznaka iz prejšnjega odstavka
vsebuje tudi datum izdelave kopije in naslednje besedilo: "Prepovedano je
nadaljnje kopiranje.".
14. člen
(pogodbena razmerja)
(1) Izvajalca v skladu s predpisi, ki
urejajo javna naročila, izbere minister, pristojen za notranje zadeve.
(2) Medsebojna razmerja med izvajalcem
in ministrstvom, pristojnim za notranje zadeve, se uredijo s pogodbo.
(3) Prenos vlog za izdajo osebne
izkaznice in osebnih izkaznic med pristojnim organom in izvajalcem mora
potekati v skladu z zakonom, ki ureja poštne storitve, in na način, ki
zagotavlja zaščito, varnost in sledljivost poštnih pošiljk.
(4) Medsebojna razmerja med
ministrstvom, pristojnim za notranje zadeve, in podjetjem ali organizacijo, ki
opravlja prenos poštnih pošiljk vlog in izdelanih osebnih izkaznic, se uredijo
s pogodbo.
15. člen
(prevzem, uporaba in uničenje podatkov)
(1) Izvajalec prevzame vse osebne
podatke, potrebne za izdelavo osebne izkaznice, iz računalniške evidence
izdanih osebnih izkaznic in jih zapiše na obrazec osebne izkaznice. Če
fotografije in podpisa ni v evidenci izdanih osebnih izkaznic, ju prevzame s
kartončka vloge za izdajo osebne izkaznice.
(2) Po izdelavi osebne izkaznice vpiše
pristojna oseba izvajalca datum izdelave osebne izkaznice v evidenco izdanih
osebnih izkaznic. Če prevzame fotografijo ali podpis s kartončka vloge, ta
podatek prenese v evidenco izdanih osebnih izkaznic.
(3) Podjetje ali organizacija,
registrirana za prenos poštnih pošiljk, prevzame iz evidence izdanih osebnih
izkaznic podatke za potrditev prevzema poštnih pošiljk in vpiše v evidenco izdanih
osebnih izkaznic datum prevzema izdelane osebne izkaznice.
16. člen
(delovni procesi in prostori)
(1) Delovni procesi personalizacije,
kontrola zapisanih podatkov in priprav za prenos osebne izkaznice morajo biti
opravljeni v prostorih izvajalca in izključno na ozemlju Republike Slovenije.
(2) Prostori, v katerih se izvajajo
delovni procesi iz prejšnjega odstavka, morajo biti varovani v skladu z
zahtevami ministrstva, pristojnega za notranje zadeve.
17. člen
(organizacija izdelave)
(1) Izdelava osebnih izkaznic mora
biti organizirana tako, da omogoča pregled nad porabo obrazcev osebnih
izkaznic.
(2) Poškodovane obrazce osebnih
izkaznic mora izvajalec zapisniško uničiti in zapisnik posredovati ministrstvu,
pristojnemu za notranje zadeve.
(3) Pristojni organ mora vse uničene
osebne izkaznice, ki jih ne vrne imetnikom, posredovati v zapisniško uničenje
izvajalcu. Izvajalec mora uničiti tudi osebne izkaznice, ki mu jih v uničenje
posreduje pristojni organ, pristojnemu organu in ministrstvu, pristojnemu za notranje
zadeve, pa posredovati zapisnik o uničenju.
18. člen
(vodenje evidence)
Evidenca izdanih osebnih izkaznic iz prvega
in drugega odstavka 19. člena zakona se vodi na centralnem računalniku
ministrstva, pristojnega za notranje zadeve, razen kartoteke vlog za izdajo
osebne izkaznice, ki jo vodi pristojni organ.
19. člen
(vodenje kartoteke)
(1) Kartoteka iz prejšnjega člena je
sestavljena iz kartončkov vlog za izdajo osebne izkaznice, ki so vloženi v kartoteko
po letu izdaje osebne izkaznice in po abecednem redu, in se hrani pri
pristojnem organu.
(2) Vlogo za izdajo osebne izkaznice
pristojni organ hrani v kartoteki iz prejšnjega odstavka še najmanj eno leto po
preteku zadnjega dne v letu izdaje osebne izkaznice, nato jo uniči.
PREHODNE IN KONČNE DOLOČBE
20. člen
(hranjenje kartonov naznanitve pogrešitve)
Naznanitve pogrešitve osebne izkaznice
pristojni organ hrani v kartoteki iz šeste alineje 17. člena Pravilnika o
izvrševanju zakona o osebni izkaznici (Uradni list RS, št. 43/98, 100/03 in
68/08) pet let po naznanitvi oziroma najmanj eno leto po vnosu v evidenco
osebnih izkaznic v digitalizirani obliki, nato jih uniči.
21. člen
(razveljavitev starega pravilnika)
Z dnem uveljavitve tega pravilnika preneha
veljati Pravilnik o izvrševanju zakona o osebni izkaznici (Uradni list RS, št.
68/08).
22. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 2120-8/2013
Ljubljana, dne 12. junija 2013
EVA 2013-1711-0007
dr. Gregor Virant l.r.
Minister
za notranje zadeve

Priloga 1: Vloga za
izdajo osebne izkaznice - slovenska različica
Priloga 2: Vloga za
izdajo osebne izkaznice - slovensko-italijanska različica
Priloga 3: Vloga za
izdajo osebne izkaznice - slovensko-madžarska različica
Priloga 4: Obrazec
osebne izkaznice - slovenska različica
Priloga 5: Obrazec
osebne izkaznice - slovensko-italijanska različica
Priloga 6: Obrazec
osebne izkaznice - slovensko-madžarska različica
Priloga 7: Hrbtna
stran obrazca osebne izkaznice - z oznako za prepoved prehoda meje