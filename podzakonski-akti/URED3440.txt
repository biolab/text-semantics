I. SPLOŠNE DOLOČBE
1. člen
(1) Ta uredba določa način in predmet
opravljanja obvezne državne gospodarske javne službe sežiganja komunalnih
odpadkov (v nadaljnjem besedilu: javna služba) na območju Republike Slovenije,
pogoje za zagotavljanje in uporabo storitev javne službe, pravice in obveznosti
uporabnikov, vire financiranja, postopek in način oblikovanja cene
storitev javne službe ter druge elemente, pomembne za
opravljanje javne službe.
(2) Storitve javne službe so:
-      
prevzemanje mešanih komunalnih odpadkov, ki so
za sežiganje obdelani v centrih za ravnanje s komunalnimi odpadki,
-      
prevzemanje muljev komunalnih in skupnih
čistilnih naprav,
-      
prevzemanje gorljivih ostankov predelave
odpadkov, ki nastajajo zaradi izvajanja obveznih državnih gospodarskih javnih
služb ravnanja z odpadki,
-      
prevzemanje določenih vrst gorljivih odpadkov
ali gorljivih ostankov predelave teh odpadkov, katerih odstranjevanje urejajo
posebni predpisi na področju ravnanja z odpadki,
-      
zbiranje ter razvrščanje, skladiščenje,
obdelava pred sežiganjem, sežiganje odpadkov iz prejšnjih alinej tega odstavka
in odlaganje preostankov sežiganja,
-      
oddaja v ponovno uporabo, recikliranje ali
odlaganje ostankov razvrščanja in obdelave prevzetih odpadkov in
-      
vzdrževanje infrastrukture javne službe.
2. člen
(1) Opravljanje storitev javne službe je
obvezno za naslednje odpadke, ki jih zaradi vsebnosti organskega ogljika ni
dovoljeno odlagati:
-      
mešane komunalne odpadke, ki se kot ostanki
ločenega zbiranja frakcij komunalnih odpadkov zbirajo v centrih za ravnanje s
komunalnimi odpadki zaradi nadaljnjega izločevanja frakcij s sortiranjem in
zaradi obdelave pred odstranjevanjem,
-      
mulje komunalnih in skupnih čistilnih naprav,
če ti ne izpolnjujejo zahteve iz predpisov, ki urejajo vnos rastlinskih hranil
v tla,
-      
gorljive odpadke ali ostanke predelave
odpadkov, ki so zbrani ali predelani v okviru obveznih državnih gospodarskih
služb ravnanja z odpadki, če je za odstranjevanje teh odpadkov ali ostankov
njihove predelave predpisano sežiganje, in
-      
določenih vrst gorljivih odpadkov ali ostankov
njihove predelave, za katere posebni predpisi s področja ravnanja z odpadki določajo
za njihovo odstranjevanje ali za odstranjevanje ostankov njihove predelave
sežiganje.
(2) Storitve javne službe se izvajajo tudi
za gorljive ostanke predelave drugih vrst odpadkov, če je za njihovo sežiganje
v okviru javne službe izdalo dovoljenje ministrstvo, pristojno za okolje (v
nadaljnjem besedilu: ministrstvo).
(3) Ministrstvo lahko izda dovoljenje za
sežiganje iz prejšnjega odstavka le za gorljive ostanke predelave tistih vrst
odpadkov, za katere so izpolnjene predpisane zahteve v zvezi s ponovno uporabo,
recikliranjem in drugimi oblikami predelave, in če gorljivih ostankov predelave
teh odpadkov zaradi vsebnosti organskega ogljika ni dovoljeno odlagati.
3. člen
Določbe te uredbe ne veljajo za odpadke ali
mešanice teh odpadkov z drugimi odpadki, za katere na podlagi predpisov s
področja ravnanja z odpadki niso določeni načini in pogoji predelave ali za
katere v operativnih programih varstva okolja s področja ravnanja z odpadki
niso določeni cilji predelave teh odpadkov.
II. IZVAJALEC IN UPORABNIKI STORITEV JAVNE SLUŽBE
4. člen
(1) Za namen iz 1. člena te uredbe ustanovi
Vlada Republike Slovenije javno podjetje kot izvajalca javne službe.
(2) Območje izvajanja javne službe je
celotno območje Republike Slovenije.
(3) Ne glede na določbe prvega in drugega
odstavka tega člena lahko Vlada Republike Slovenije za opravljanje storitev
javne službe za posamezne vrste odpadkov iz prvega odstavka 2. člena te uredbe
podeli koncesijo na območju ene ali več občin javnemu podjetju, ki ga je za
izvajanje lokalnih gospodarskih javnih služb ustanovila mestna občina, ki je na
območju teh občin.
(4) Koncesijski akt o izvajanju storitev
javne službe iz prejšnjega odstavka sprejme Vlada Republike Slovenije na
podlagi pobude občin, ki so se dogovorile, da bodo na svojem območju same
zagotavljale opravljanje storitev javne službe za eno ali več vrst odpadkov iz
prvega odstavka 2. člena te uredbe.
(5) Koncesija iz tretjega odstavka tega
člena se podeli brez javnega razpisa javnemu podjetju, ki so ga v pobudi iz
prejšnjega odstavka občine predlagale za izvajanje storitev javne službe.
5. člen
(1) Uporabniki storitev javne službe so:
-      
izvajalci obveznih občinskih gospodarskih
javnih služb zbiranja in prevoza komunalnih odpadkov za mešane komunalne
odpadke, če upravljajo center za ravnanje z odpadki,
-      
izvajalci obveznih občinskih gospodarskih
javnih služb zbiranja in prevoza komunalnih odpadkov za preostanek komunalnih
odpadkov, če ne upravljajo s centrom za ravnanje z odpadki in transport
preostanka odpadkov po javnih cestah ni daljši od 50 km,
-      
upravljavci komunalnih ali skupnih čistilnih
naprav za mulje, ki ne izpolnjujejo zahteve iz predpisov, ki urejajo vnos
rastlinskih hranil v tla,
-      
izvajalci obveznih državnih gospodarskih služb
ravnanja z odpadki za gorljive ostanke predelave odpadkov, za katere je s
predpisi o izvajanju teh služb določeno sežiganje, in
-      
imetniki dovoljenj za zbiranje ali predelavo
določenih vrst odpadkov, za katere posebni predpisi s področja ravnanja z
odpadki določajo njihovo odstranjevanje ali odstranjevanje ostankov njihove
predelave s sežiganjem.
(2) Uporabnik storitev javne službe je tudi
imetnik dovoljenja za sežiganje gorljivih ostankov predelave odpadkov v okviru
javne službe iz drugega odstavka 2. člena te uredbe.
6. člen
(1) Uporaba storitev javne službe je
obvezna za vse uporabnike storitev javne službe iz prejšnjega člena.
(2) V razmerjih do izvajalca javne službe
imajo uporabniki storitev javne službe naslednje pravice:
-      
pravico do trajnega, rednega in nemotenega
zagotavljanja storitev javne službe,
-      
pravico do enake obravnave glede kakovosti in
dostopnosti storitev in
-      
pravico do zagotovljenih cen storitev, ki se
razlikujejo glede na maso oddanih odpadkov in stopnjo njihove obdelave pred
oddajo v sežiganje.
7. člen
Ne glede na določbe prejšnjega člena
uporabniku storitev javne službe ni treba oddati odpadkov izvajalcu javne
službe v sežig, če:
-      
jih namerava odložiti na odlagališče, ki ima za
odlaganje takih odpadkov dovoljenje ministrstva v skladu s predpisi, ki urejajo
odlaganje odpadkov, ali
-      
jih namerava odstraniti na tujem in ima za
iznos ali izvoz odpadkov dovoljenje v skladu s predpisi, ki urejajo iznos in
izvoz odpadkov.
III. UPRAVLJANJE Z INFRASTRUKTURO JAVNE SLUŽBE
8. člen
Infrastruktura javne službe so objekti in
naprave za prevzem zabojnikov z odpadki, ki so namenjeni v sežiganje (v
nadaljnjem besedilu: prevzemno mesto), objekti za skladiščenje in obdelavo
odpadkov pred sežiganjem in sežigalnice odpadkov.
9. člen
(1) Izvajalec javne službe lahko za
upravljanje enega ali več prevzemnih mest in prevoz zabojnikov z odpadki od
prevzemnih mest do sežigalnice najame drugo osebo (v nadaljnjem besedilu:
podizvajalec).
(2) Izvajalec javne službe lahko prenese
izvajanje storitev iz prejšnjega odstavka na podizvajalca, če za to pridobi
soglasje ministrstva.
10. člen
(1) Izvajalec javne službe mora zagotoviti
obratovanje dovolj velikega števila prevzemnih mest, razporejenih na območju
Republike Slovenije, razen območij, kjer se opravljajo storitve javne službe na
podlagi podeljene koncesije iz tretjega odstavka 4. člena te uredbe, vendar ne
manj kot eno prevzemno mesto na območju regijskega centra za ravnanje s
komunalnimi odpadki, določenega v operativnem programu varstva okolja s
področja odstranjevanja odpadkov, tako, da razdalja po javnih cestah od regijskega
centra za ravnanje z odpadki do prevzemnega mesta zabojnikov z odpadki ni večja
od 30 km.
(2) Prevzemno mesto mora biti opremljeno v
skladu s 1. točko in označeno v skladu z 2. točko priloge 1, ki je sestavni del
te uredbe.
(3) Prevzemno mesto mora biti opremljeno za
sočasno hrambo najmanj 100 m3 odpadkov v zabojnikih za transport odpadkov.
(4) Za prevzem in začasno skladiščenje
odpadkov na prevzemnem mestu mora izvajalec javne službe pridobiti potrdilo
ministrstva o vpisu v evidenco zbiralcev odpadkov po predpisih o ravnanju z
odpadki.
(5) Če upravlja prevzemno mesto
podizvajalec, mora za prevzemno mesto sam pridobiti potrdilo iz prejšnjega
odstavka.
11. člen
Izvajalec javne službe mora zagotoviti, da:
-      
se odpadki na prevzemnem mestu skladiščijo in
prevažajo do sežigalnice na za okolje neškodljiv način,
-      
se pred sežiganjem odpadkov ugotovijo njihove
kemijske in fizikalne lastnosti v skladu s predpisi, ki urejajo sežiganje
odpadkov,
-      
se odpadki pred sežiganjem obdelajo, sežig pa
poteka v skladu s predpisi, ki urejajo sežiganje odpadkov,
-      
je uporabnikom storitev javne službe na voljo
celotna zmogljivost zgrajene infrastrukture javne službe in
-      
so uporabniki storitev javne službe oskrbljeni
stalno in pravočasno s storitvami javne službe.
IV. DRUGE OBVEZNOSTI IZVAJALCA JAVNE SLUŽBE
12. člen
(1) Izvajalec javne službe mora izvajati
javno službo s svojimi kadrovskimi, finančnimi in tehničnimi zmogljivostmi
redno in nemoteno.
(2) Izvajalec javne službe mora zagotoviti
izvajanje javne službe v polnem obsegu tudi v primeru stavke pri njem
zaposlenih delavcev.
13. člen
(1) Izvajalec javne službe izvaja javno
službo v svojem imenu in za svoj račun.
(2) Izvajalec javne službe nosi vse stroške
v zvezi z izvajanjem javne službe.
14. člen
(1) Izvajalec javne službe lahko hkrati z izvajanjem
javne službe opravlja tudi drugo dejavnost, za katero je registriran, če je
povezana s storitvami sežigalnice ali s proizvodi sežiganja odpadkov in njeno
izvajanje ne vpliva na izvajanje javne službe.
(2) Izvajalec javne službe hkrati z izvajanjem javne
službe ne sme opravljati dejavnosti, ki bi bila v nasprotju z namenom ali
načinom izvajanja javne službe.
(3) Če izvajalec javne službe izvaja tudi drugo
dejavnost iz prvega odstavka tega člena, mora za izvajanje javne službe voditi
ločeno računovodstvo in zagotoviti ločeno spremljanje stroškov izvajanja javne
službe in stroškov druge dejavnosti, ki jo izvaja.
(4) Za vodenje ločenih računovodskih evidenc iz
prejšnjega odstavka se uporabljajo sodila, in sicer ista sodila vsako poslovno
leto. Sodila, ki so namenjena razporejanju posrednih stroškov po dejavnostih,
morajo temeljiti na računovodskih načelih.
(5) Sodila za razporejanje posrednih stroškov morajo
temeljiti na aktivnostih, ki te stroške povzročajo. Če teh aktivnosti ni mogoče
določiti, se uporabijo sodila delitve posrednih stroškov na podlagi deleža
neposrednih stroškov.
(6) Sodila ali njihovo spremembo sprejme organ nadzora
izvajalca javne službe na predlog organa vodenja.
(7) Sodila in pravilnost njihove uporabe ob letni
reviziji računovodskih izkazov preveri revizor in pri prvi preveritvi ali
spremembi sodil oziroma njihove uporabe izda na podlagi Mednarodnega standarda
sorodnih storitev 4400 (Posli opravljanja dogovorjenih postopkov) pisno
poročilo o njihovi ustreznosti. Če revizor ugotovi, da organizacija v povezavi
s sodili ni upoštevala zakonov in drugih predpisov, oceni učinek neupoštevanja
na računovodske izkaze in če je učinek pomemben, izrazi v skladu z MSR 705
(Prilagoditve mnenja v poročilu neodvisnega revizorja) v svojem poročilu o
računovodskih izkazih mnenje s pridržki ali odklonilno mnenje. Če v povezavi s
sodili revizor nima pripomb k upoštevanju zakonov in drugih predpisov, doda v
revizorjevo poročilo poseben Odstavek o poudarjanju zadeve, ki vsebuje ustrezno
pojasnilo.
(8) Če izvajalec javne službe ni zavezan k obvezni
reviziji računovodskih izkazov, mora pri prvi uporabi in vsaki spremembi
uporabljenih sodil zagotoviti posebno revizorjevo poročilo iz prejšnjega
odstavka na podlagi ustrezne pogodbe najpozneje do 30. junija tekočega
leta za preteklo leto.
V. FINANCIRANJE JAVNE SLUŽBE IN OBLIKOVANJE CENE STORITEV
JAVNE SLUŽBE
15. člen
Viri financiranja javne službe po tej
uredbi so plačila uporabnikov za storitve izvajalca javne službe in prihodki od
prodaje proizvodov sežiganja odpadkov.
16. člen
(1) Ceno storitev javne službe (v nadaljnjem besedilu:
cena) s sklepom določi Vlada Republike Slovenije.
(2) Cena se določi v eurih za 1 tono prevzetih odpadkov.
(3) Vlada Republike Slovenije izvajalcu javne službe
določi ceno v zadnjem letu tekočega triletnega obračunskega obdobja za
naslednje triletno obračunsko obdobje.
(4) Ne glede na določbo prejšnjega odstavka Vlada
Republike Slovenije izvajalcu javne službe, ki bo šele začel izvajati javno
službo, določi ceno prvič najpozneje pred začetkom izvajanja javne službe.
17. člen
(1) Predlog cene iz prvega odstavka
prejšnjega člena pripravi ministrstvo v zadnjem letu tekočega triletnega
obračunskega obdobja tako, da se zagotavlja učinkovito izvajanje storitev javne
službe in dolgoročna stabilnost cene, pri čemer upošteva:
-      
projekcijo rasti cen življenjskih potrebščin iz
zadnjega proračunskega memoranduma,
-      
projekcijo sestave in količine komunalnih
odpadkov iz operativnega programa ravnanja s komunalnimi odpadki in
-      
obračunski in predračunski izkaz stanja in
uspeha poslovnoizidne enote, ki izvaja javno službo (v nadaljnjem besedilu:
poslovnoizidna enota), za preteklo in naslednje triletno obračunsko obdobje, ki
ju pripravi izvajalec javne službe in pošlje ministrstvu do 30. junija v zadnjem
letu tekočega triletnega obračunskega obdobja.
(2) Preteklo triletno obračunsko
obdobje je obdobje treh koledarskih let pred tekočim koledarskim letom,
naslednje triletno obračunsko obdobje pa obdobje treh koledarskih let, ki
sledijo tekočemu koledarskemu letu.
(3) V obračunskem izkazu iz prvega
odstavka tega člena se razkrijejo tudi stroški iz drugega in tretjega odstavka
17.č člena te uredbe, predračunski izkaz iz prvega odstavka tega člena pa mora
vsebovati predlog cene in prikaz njenega izračuna v skladu s to uredbo.
(4) Elementi predlagane cene in njen
izračun iz prejšnjega odstavka temeljijo na revidiranih računovodski izkazih in
potrjenih letnih poročilih poslovnoizidne enote za preteklo triletno obračunsko
obdobje ter na predračunskih izkazih poslovnoizidne enote za naslednje triletno
obdobje.
(5) Če gre za predlog cene za
izvajalca javne službe, ki bo šele začel izvajati javno službo, ministrstvo ne
glede na določbo tretje alineje prvega odstavka tega člena pri pripravi
predloga cene upošteva le predračunski izkaz stanja in uspeha poslovnoizidne
enote, ki ga pripravi izvajalec javne službe in pošlje ministrstvu najpozneje
tri mesece pred začetkom izvajanja javne službe.
17.a člen
(1) Če ministrstvo pri pripravi predloga cene ugotovi, da
elementi predlagane cene ali njen izračun v predračunskem izkazu iz prvega ali
petega odstavka prejšnjega člena niso oblikovani v skladu s to uredbo,
izvajalca javne službe pozove, da mu v enem mesecu od poziva pošlje popravljen
ali dopolnjen predračunski izkaz in predlog cene za naslednje triletno
obračunsko obdobje.
(2) Če izvajalec javne službe v roku iz prejšnjega odstavka
ne pošlje popravljenega ali dopolnjenega predračunskega izkaza in predloga
cene, lahko ministrstvo pripravi predlog cene brez upoštevanja izkaza iz prvega
ali petega odstavka prejšnjega člena.
(3) Če ministrstvo pri pripravi predloga cene ugotovi, da
predlog cene v predračunskem izkazu iz prvega odstavka prejšnjega člena
predstavlja rast cene, ki za več kot tri odstotne točke letno presega indeks
rasti cen življenjskih potrebščin, objavljen na spletni strani organa,
pristojnega za statistiko, v preteklem triletnem obdobju, od izvajalca javne
službe zahteva, da ob upoštevanju vzdržnosti izvajanja javne službe pripravi
načrt za povečanje stroškovne učinkovitosti izvajanja javne službe in ga v enem
mesecu od poziva pošlje ministrstvu skupaj z novim predračunskim izkazom iz
prvega odstavka prejšnjega člena in novim predlogom cene.
(4) Če izvajalec javne službe ne pošlje načrta za povečanje
stroškovne učinkovitosti izvajanja javne službe v roku iz prejšnjega odstavka
ali ministrstvo ugotovi, da novi predlog cene še vedno predstavlja rast cene,
ki presega indeks rasti cen iz prejšnjega odstavka, ministrstvo pripravi
predlog cene tako, da njena rast ni večja od treh odstotnih točk iz prejšnjega
odstavka.
(5) V primeru iz drugega in četrtega odstavka tega člena se
morebitna negativna razlika med prihodki in upravičenimi stroški, ki nastane
zaradi nižje cene, ne šteje kot regulacijski popravek iz prvega odstavka 17.d
člena te uredbe in ga izvajalec javne službe ne sme vključiti kot odbitno
postavko v izračun cene za naslednje triletno regulacijsko obdobje. 
17.b člen
(1) Stroški izvajanja javne službe, ki so podlaga za
oblikovanje cene, vsebinsko obsegajo predvsem: 
-      
stroške prevzemanja odpadkov, prevažanja
odpadkov od prevzemnega mesta do sežigalnice in njihove obdelave pred
sežiganjem, 
-      
stroške sežiganja odpadkov, 
-      
stroške odlaganja preostankov po sežigu in 
-      
stroške vzdrževanja objektov infrastrukture
javne službe. 
(2) Pri določanju stroškov iz prejšnjega odstavka se
upoštevajo zahteve v zvezi z izvajanjem javne službe iz te uredbe in predpisov,
ki urejajo odpadke, njihovo sežiganje in odlaganje.
17.c člen
(1) Elementi cene so upravičeni stroški iz 17.č člena te
uredbe in odbitne postavke iz 17.d člena te uredbe.
(2) Cena se izračuna kot
kalkulacija polne lastne cene količinske enote poslovnega učinka izvajanja
javne službe v skladu s slovenskimi računovodskimi standardi in v skladu z
zahtevami iz te uredbe po naslednji enačbi:

17.č člen
(1) Upravičeni stroški so stroški, ki jih je mogoče povezati
z izvajanjem storitev javne službe v skladu s 17.b členom te uredbe, in
vključujejo naslednje skupine:
-      
neposredne stroške materiala in storitev,
-      
neposredne stroške dela,
-      
druge neposredne stroške,
-      
splošne (posredne) proizvajalne stroške, ki
vključujejo stroške materiala, amortizacije poslovno potrebnih osnovnih
sredstev, storitev in dela,
-      
splošne nabavno-prodajne stroške, ki
vključujejo stroške materiala, amortizacije poslovno potrebnih osnovnih
sredstev, storitev in dela,
-      
splošne upravne stroške, ki vključujejo stroške
materiala, amortizacije poslovno potrebnih osnovnih sredstev, storitev in dela,
-      
obresti zaradi financiranja opravljanja
storitev javne službe,
-      
neposredne stroške prodaje in
-      
donos izvajalca javne službe.
(2) V izračun upravičenih stroškov se kot kalkulativni
element cene do višine, ki predstavlja 0,5 %
upravičenih stroškov iz prejšnjega odstavka, kumulativno lahko vključijo:
-      
stroški reklame,
-      
stroški članarin v organizacijah ali združenjih
in stroški potovanj, povezanih s članstvom v teh organizacijah ali združenjih,
-      
stroški, povezani s službenimi stanovanji, in
-      
stroški svetovalnih in drugih zunanjih
storitev, ki niso vezane na zagotavljanje varnega obratovanja, njihov nastanek
in obseg pa sta odvisna predvsem od odločitev poslovodstva izvajalca javne
službe. 
(3) V izračun upravičenih stroškov se kot kalkulativni
element cene ne uvrščajo naslednji stroški:
-      
odškodnin in povračil za škodo, ki jo povzroči
izvajalec javne službe,
-      
glob,
-      
reprezentance,
-      
sponzorstva in donacij,
-      
izobraževanj in drugih programov, ki niso
povezani z izobraževanjem zaposlenih za namene opravljanja javne službe,
-      
oblačil, opreme, najema, vzdrževanja, popravil
in drugi stroški, povezani z družbenimi, kulturnimi, športnimi, rekreacijskimi
ali drugimi podobnimi nameni zaposlenih,
-      
potovanj in z njimi povezanih aktivnosti, ki niso
povezane s službenimi potovanji zaposlenih,
-      
dela plač zaposlenih na poslovnoizidni enoti,
ki presegajo sistem nagrajevanja po kolektivni pogodbi komunalnih dejavnosti in
na njeni podlagi sprejeti podjetniški pogodbi, ter
-      
nagrad zaposlenim, razen tistih, ki jih
določajo zakonodaja ali kolektivne pogodbe.
(4) Za obračun amortizacije osnovnih sredstev, ki se
uporabljajo za izvajanje javne službe, se uporablja metoda enakomernega
časovnega amortiziranja, za izračun stroškov amortizacije teh sredstev pa se uporabljajo
amortizacijske stopnje, določene v prilogi 2, ki je kot priloga sestavni del te
uredbe. Za osnovna sredstva iz prejšnjega stavka, za katera amortizacijska
stopnja ni določena v prilogi 2 te uredbe, se za določitev amortizacijskih stopenj
uporablja Pravilnik o načinu in stopnjah odpisa neopredmetenih osnovnih
sredstev in opredmetenih osnovnih sredstev (Uradni list RS, št. 45/05, 138/06,
120/07, 48/09, 112/09, 58/10, 108/13 in 100/15).
(5) Ustreznost razporejanja stroškov iz drugega in tretjega
odstavka tega člena za revidirano obdobje vsako leto ob letni reviziji
računovodskih izkazov preveri revizor in o tem izda na podlagi ustrezne pogodbe
posebno poročilo o opravljenih dogovorjenih postopkih. Če izvajalec javne
službe ni zavezan k obvezni reviziji računovodskih izkazov, mora preverjanje
ustreznosti razporejanja stroškov iz drugega in tretjega odstavka tega člena
zagotoviti s pogodbo z revizorjem najpozneje do 30. aprila tekočega
koledarskega leta za preteklo koledarsko leto.
(6) Če ima izvajalec javne službe infrastrukturo iz 8. člena
te uredbe v celoti ali delno v najemu, se najemnina obračuna v višini stroškov
amortizacije najete infrastrukture. 
(7) Donos izvajalca javne službe iz devete
alineje prvega odstavka tega člena ne sme presegati 5 % vrednosti
poslovno potrebnih osnovnih
sredstev za neposredno opravljanje javne službe.
17.d člen
(1) Odbitne postavke za izračun cene vključujejo:
-      
prihodke od prodaje proizvedene električne ali
toplotne energije ali drugih proizvodov sežiganja odpadkov,
-      
regulacijski popravek zadnjega preteklega
triletnega obdobja,
-      
za preteklo triletno obračunsko obdobje
ugotovljene neupravičene elemente cene in
-      
druge prihodke, ki nastanejo pri izvajanju
javne službe. 
(2) Regulacijski popravek iz prejšnjega odstavka se določi
tako, da se na podlagi revidiranih računovodskih izkazov in potrjenih letnih
poročil, evidenčnih listov in drugih uradnih poročil za preteklo triletno
obračunsko obdobje izračuna razlika med prihodki in upravičenimi stroški
storitev javne službe v navedenem obdobju, pri čemer se izračunana pozitivna
razlika upošteva kot odbitna postavka, ki ceno zmanjšuje, izračunana negativna
razlika pa kot odbitna postavka, ki ceno povečuje. 
(3) V primeru iz tretje alineje prvega odstavka tega člena se
stroški ali poraba sredstev, ki so bili neupravičeno vključeni v ceno, ali
prihodki, ki niso bili upoštevani v ceni, upoštevajo kot odbitna postavka, ki
ceno zmanjšuje.
17.e člen
(1) Izvajalec javne službe mora najpozneje do 30. junija
tekočega leta za preteklo poslovno leto ministrstvu poslati poročilo o
poslovanju poslovnoizidne enote, ki vsebuje:
-      
obračunske kalkulacije polne lastne cene
količinske enote poslovnega učinka izvajanja javne službe v skladu s 17.c
členom te uredbe, skupaj s pisnim mnenjem revizorja iz sedmega odstavka 14.
člena uredbe in pisnim mnenjem revizorja iz petega odstavka 17.č člena,
-      
obračunski izkaz uspeha poslovnoizidne enote,
pripravljen v skladu s slovenskimi računovodskimi standardi, in
-      
obračunski izkaz stanja poslovnoizidne enote,
pripravljen v skladu s slovenskimi računovodskimi standardi.
(2) Izvajalec javne službe mora najpozneje do 31. decembra
tekočega leta za prihodnje poslovno leto ministrstvu poslati poročilo o
predvidenem poslovanju poslovnoizidne enote, ki vsebuje:
-      
predračunske kalkulacije polne lastne cene
količinske enote poslovnega učinka izvajanja kot je določena v 17.č členu,
-      
predračunski izkaz uspeha poslovnoizidne enote,
pripravljen v skladu s slovenskimi računovodskimi standardi, in
-      
predračunski izkaz stanja poslovnoizidne enote,
pripravljen v skladu s slovenskimi računovodskimi standardi.
(3) Izvajalec javne službe mora najpozneje do 30. junija
tekočega leta ministrstvu poslati revidirano letno poročilo družbe, v okviru
katere je poslovnoizidna enota, za preteklo poslovno leto.
(4) Ne glede na določbe drugega odstavka 17. člena te uredbe
ministrstvo predlaga Vladi Republike Slovenije, da določi novo ceno za obdobje
do konca tekočega triletnega obdobja, če na podlagi predloženih poročil iz
prvega, drugega ali tretjega odstavka tega člena ugotovi, da so prihodki
poslovnoizidne enote za več kot deset odstotkov odstopali od upravičenih
stroškov.
VI. NADZOR
18. člen
Nadzor nad izvajanjem javne službe
opravljajo inšpektorji, pristojni za varstvo okolja.
VI.a KAZENSKE DOLOČBE
18.a člen
(1) Z globo 3.000 eurov se kaznuje za prekršek pravna oseba,
ki je izvajalec javne službe, če:
-      
ne vodi ločenega računovodstva in ne zagotovi
ločenega spremljanja stroškov izvajanja javne službe in stroškov druge
dejavnosti, ki jo izvaja (tretji odstavek 14. člena),
-      
ne uporablja sodil za vodenje ločenih
računovodskih evidenc v skladu s četrtim odstavkom 14. člena te uredbe,
-      
ne zagotovi preveritve sodil in pravilnosti
njihove uporabe s strani revizorja v skladu s sedmim odstavkom 14. člena te uredbe,
-      
ne pošlje ministrstvu v roku izkazov stanja in
uspeha poslovnoizidne enote (prvi in peti odstavek 17. člena),
-      
ne pošlje ministrstvu v roku popravljenega ali
dopolnjenega predračunskega izkaza in predloga cene (prvi odstavek 17.a člena),
-      
ne pošlje ministrstvu v roku načrta za
povečanje stroškovne učinkovitosti v skladu s tretjim odstavkom 17.a člena te
uredbe,
-      
ne zagotovi preveritve ustreznosti razporejanja
stroškov s strani revizorja v skladu s petim odstavkom 17.č člena te uredbe,
-      
ne pošlje ministrstvu v roku poročila o
poslovanju poslovnoizidne enote za preteklo poslovno leto (prvi odstavek 17.e
člena),
-      
ne pošlje ministrstvu v roku poročila o
predvidenem poslovanju poslovnoizidne enote za prihodnje poslovno leto (drugi
odstavek 17.e člena),
-      
ne pošlje ministrstvu v roku revidiranega
letnega poročila družbe za preteklo poslovno leto (tretji odstavek 17.e člena).
(2) Z globo 1.500 eurov se za prekršek iz prejšnjega odstavka
kaznuje tudi samostojni podjetnik posameznik, ki je izvajalec javne službe.
(3) Z globo 500 eurov se za prekršek iz prvega odstavka tega
člena kaznuje tudi odgovorna oseba pravne osebe oziroma odgovorna oseba samostojnega
podjetnika posameznika.

Priloga
1: Prevzemno mesto
Priloga
2: Amortizacijske stopnje opredmetenih osnovnih sredstev, ki se uporabljajo za
opravljanje javne službe

Uredba o načinu opravljanja obvezne državne gospodarske
javne službe sežiganja komunalnih odpadkov (Uradni list RS, št. 123/04)
vsebuje naslednje prehodne in končno določbo:
»VII. PREHODNE IN KONČNA DOLOČBA
19. člen
(1) Določbe te uredbe v zvezi z izvajanjem
storitev javne službe se začnejo uporabljati 1. januarja 2009 v skladu z
načrtom izvajanja javne službe, ki ga Vlada Republike Slovenije sprejme v
okviru operativnega programa varstva okolja s področja odstranjevanja odpadkov.
(2) Pooblaščeni investitor za izgradnjo
objektov infrastrukture javne službe iz 8. člena te uredbe je v skladu s
predpisi, ki urejajo graditev, izvajalec javne službe.
(3) Ne glede na določbe 13. in 15. člena te uredbe se do vzpostavitve opravljanja storitev javne službe po tej uredbi
delovanje javnega podjetja v zvezi z izgradnjo objektov infrastrukture javne
službe financira iz sredstev proračuna Republike Slovenije, zagotovljenih iz
prilivov okoljske dajatve za odlaganje odpadkov v finančnem načrtu ministrstva
v obdobju 2005–2008.
20. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvah Uredbe o načinu
opravljanja obvezne državne gospodarske javne službe sežiganja komunalnih
odpadkov (Uradni list RS, št. 106/05) vsebuje naslednjo končno določbo:
»3. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu opravljanja obvezne državne gospodarske javne službe sežiganja
komunalnih odpadkov (Uradni list RS, št. 6/16)
vsebuje naslednjo končno določbo:
»9. člen
Ta uredba začne veljati petnajsti dan po
objavi v Uradnem listu Republike Slovenije.«.