1. člen
(vsebina)
Ta pravilnik določa podrobnejše pogoje za
pripravo in vodenje katastra čebelje paše, pripravo in izvajanje čebelarskega
pašnega reda ter pripravo in izvajanje programa napovedi medenja v čebelarstvu.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.     
pasišče je območje v naravi z ugodnimi razmerami za pašo čebel;
2.     
paša čebel je organiziran dovoz čebel na stojišče;
3.     
stojišče je geografsko zaokrožen prostor na pasišču, namenjen za začasne
dovoze čebel na pašo ali na prezimovanje po potrjenem pašnem redu;
4.     
nepredvidljiva paša je časovno nepredvidljiva paša, prostorsko
nepredvidljiva paša in paša na kmetijskih površinah, ki so zasejane s
kmetijskimi kulturami v sistemu kolobarjenja:
4.1  
časovno nepredvidljiva paša je manina oziroma gozdna paša, ki se ne
pojavlja redno vsako leto in ob določenem koledarskem času,
4.2  
prostorsko nepredvidljiva paša je paša, ki zajema zlasti manjša območja,
kjer se medenje nepričakovano pojavi;
5.     
prevozna enota je premičen čebelnjak, ki je prilagojen za prevažanje
čebeljih panjev za namen izkoriščanja čebelje paše in za prezimovanje;
6.     
izvajalec pašnega reda je lokalno čebelarsko društvo, ki na podlagi
odobritve ministrstva, pristojnega za živinorejo (v nadaljnjem besedilu:
ministrstvo) upravlja s posameznim pasiščem na območju čebelarskega društva
oziroma Čebelarska zveza Slovenije na območjih, kjer lokalna čebelarska društva
ne predlagajo pašnega reda.
3. člen
(paša čebel)
Paša čebel na območju Republike Slovenije
se izvaja v skladu z določbami zakona, ki ureja živinorejo, tega pravilnika,
pravilnika, ki ureja označevanje čebelnjakov in stojišč, ter v skladu s
predpisi, ki določajo ukrepe za ugotavljanje, zatiranje, obveščanje in
preprečevanje bolezni čebel.
4. člen
(kataster čebelje paše)
(1) S katastrom čebelje paše se na
pasišču glede na posamezne vrste medovitih rastlin določi hektarsko površino
posamezne medovite rastline in relativni delež le te v skupnem rastlinskem
sestavu na območju pasišča.
(2) Kataster čebelje paše je obvezna
podlaga za pripravo in izvajanje čebelarskega pašnega reda na posameznem
območju.
(3) Kataster čebelje paše se objavi na
spletnih straneh ministrstva.
(4) Glede na spremenljive razmere
medenja na posameznih območjih v Republiki Sloveniji lahko predvideno in
največje dovoljeno možno število čebeljih družin na hektar posameznih medovitih
rastlin odstopa navzdol ali navzgor za največ 30 odstotkov od priporočene
gostote, določene v prilogi 1, ki je sestavni del tega pravilnika.
5. člen
(čebelarski pašni red)
(1) Čebelarski pašni red mora vsebovati:
-       
naziv in sedež izvajalca čebelarskega pašnega reda;
-       
seznam katastrskih občin, ki spadajo v čebelarski pašni red;
-       
podatke za registracijo stojišč v skladu s predpisom, ki ureja
označevanje in registracijo čebelnjakov in stojišč;
-       
izjeme glede krajših razdalj, ki jih določa 10. člen tega pravilnika;
-       
pisna soglasja ali pogodbe z lastniki zemljišč in
-       
pozitivna mnenja Zavoda za gozdove Slovenije o primernosti stojišč v
gozdnem prostoru.
(2) Vlagatelji, ki jih določa zakon,
ki ureja živinorejo, vložijo pisno vlogo za potrditev čebelarskega pašnega reda
na ministrstvo. Vloga za potrditev čebelarskega pašnega reda mora vsebovati:
-       
davčno številko izvajalca čebelarskega pašnega reda;
-       
ime in priimek ter kontaktne podatke odgovorne osebe izvajalca pašnega
reda;
-       
ime in priimek ter telefonsko številko oseb, odgovornih za prejem
predlogov (vlog) za namestitev čebel;
-       
ime in priimek ter rojstne podatke ene ali več oseb, odgovornih za
vodenje seznama stojišč v registru čebelnjakov in
-       
podatke iz prve do četrte alineje prejšnjega odstavka.
(3) Izvajalec pašnega reda mora vse
spremembe podatkov iz prvega in drugega odstavka tega člena sporočiti
ministrstvu najpozneje v 30 dneh po spremembi.
(4) Obrazec vloge za potrditev
čebelarskega pašnega reda iz drugega odstavka tega člena se objavi na spletni
strani ministrstva.
6. člen
(vodenje podatkov)
Za obdobje potrjenega pašnega reda mora
izvajalec pašnega reda poleg podatkov iz prvega odstavka prejšnjega člena
hraniti tudi kopije predlogov za namestitev čebel, izdanih soglasij in
zavrnitev soglasij o namestitev čebel na pašo še eno leto po obdobju potrjenega
pašnega reda.
7. člen
(pravila pašnega reda)
Izvajalec pašnega reda mora imeti izdelan
postopek namestitve in umika čebel s stojišča.
8. člen
(predlog za namestitev čebel)
Čebelar mora najmanj 30 dni pred prevozom
čebel na pašo oziroma za uporabo stojišča za prezimovanje pri izvajalcu pašnega
reda pisno podati predlog za namestitev čebel ter pri tem navesti:
-       
ime in priimek ter kontaktne podatke čebelarja;
-       
registrsko številko čebelnjaka;
-       
število čebeljih panjev, pripravljenih na prevoz, po posameznem
čebelnjaku;
-       
lokacijo želenega stojišča (parcelno številko zemljišča);
-       
dogovor čebelarja in lastnika zemljišča o namestitvi čebel na določeno
zemljišče (parcelna številka zemljišča);
-       
čas načrtovanega dovoza in odvoza čebel na/s stojišča;
-       
ali gre za nepredvidljivo pašo in
-       
podpis čebelarja.
9. člen
(način dodeljevanja stojišč)
(1) Izvajalec pašnega reda mora
najpozneje 15 dni od prejema predloga za namestitev čebel iz prejšnjega člena
odločiti o soglasju o namestitvi čebel.
(2) Pri izdaji soglasja o namestitvi
čebel mora izvajalec pašnega reda, če obstaja dogovor čebelarja in lastnika
zemljišča iz pete alineje prejšnjega člena, ta dogovor upoštevati.
(3) Izvajalec pašnega reda mora pri nepredvidljivih
pašah o namestitvi čebel odločiti in svojo odločitev sporočiti čebelarju po
elektronski pošti ali po telefonu najpozneje 24 ur po prejemu predloga iz
prejšnjega člena, v roku 15 dni pa še pisno po pošti.
(4) Če izvajalec pašnega reda zavrne izdajo
soglasja iz prvega ali tretjega odstavka tega člena, mora to pisno obrazložiti.
(5) Šteje se, da izvajalec pašnega
reda pristaja na dovoz čebel v skladu s predlogom čebelarja, če v roku iz
tretjega odstavka tega člena ne izda soglasja oziroma ne zavrne izdaje
soglasja.
(6) Čebelar po pridobitvi soglasja
izvajalca pašnega reda za namestitev čebel na pašo iz prvega oziroma tretjega
odstavka tega člena pred premikom čebel na pašo pridobi potrdilo izvajalca
javne službe na področju spremljanja in proučevanja epizootiološkega stanja in
spremljanja zdravstvenega stanja ter zdravljenja čebel v skladu s pravilnikom,
ki ureja ugotavljanje, zatiranje, obveščanje in preprečevanje hude gnilobe
čebelje zalege (Pestis apium).
(7) Izvajalec javne službe iz
prejšnjega odstavka podatek o premiku čebel vnese v register čebelnjakov.
10. člen
(postavitev čebel)
(1) Stojišča morajo biti oddaljena od
meje območja izvajanja pašnega reda najmanj 200 m, izjemoma je ta razdalja
lahko krajša, če se tako pisno dogovorijo izvajalci pašnega reda, na katere se
navedeni pogoji oddaljenosti nanašajo.
(2) Stojišča morajo biti med seboj
oddaljena najmanj 200 m zračne razdalje, izjemoma so te razdalje lahko krajše,
če zato obstaja utemeljen razlog, naveden v vlogi za potrditev pašnega reda.
(3) Stojišča morajo biti ob
registraciji oddaljena od čebelnjaka najmanj 500 m, v kolikor je čebelnjak
naseljen z več kot 40 čebeljimi družinami. Če je čebelnjak naseljen z manj kot
40 čebeljimi družinami, mora biti ta razdalja najmanj 200 m. Izjemoma so te
razdalje lahko krajše, če se tako pisno dogovorita izvajalec pašnega reda in
imetnik čebelnjaka.
(4) Kadar gre za stojišče, na katerem
bodo čebele tudi prezimovale, lahko izvajalec pašnega reda zahteva, da je v
času prezimovanja čebel med stojiščem za prezimovanje in najbližjim čebelnjakom
z več kot 40 čebeljimi družinami najmanj 1.000 m zračne razdalje. Če je
čebelnjak naseljen z manj kot 40 družinami, mora biti zračna razdalja najmanj
500 m.
(5) V krogu s polmerom 6 km od
vzrejnega čebelnjaka, plemenišča ali plemenilne postaje odobrenega vzrejališča
rodovniških čebeljih matic oziroma v krogu s polmerom 3 km od vzrejnega
čebelnjaka ali plemenišča odobrenega vzrejališča gospodarskih matic naselitev
stojišč v času vzreje ni dovoljena.
(6) Izjeme glede krajših razdalj
morajo biti skladne s predpisom, ki ureja pogoje za odobritev vzrejališč čebeljih
matic, testnih postaj in priznanje drugih organizacij v čebelarstvu ter o
pogojih glede reje in prometa s čebeljim plemenskim materialom, in navedene v
vlogi za potrditev pašnega reda.
(7) Čebelar, ki pripelje čebele na
pašo v krog s polmerom 3 km od vzrejnega čebelnjaka ali plemenišča odobrenega
vzrejališča gospodarskih matic, mora podpisati izjavo, da ima v čebelnjaku samo
družine, ki po morfoloških in etoloških značilnostih ustrezajo lastnostim
avtohtone kranjske čebele. Obrazec izjave se objavi na spletni strani
ministrstva.
11. člen
(ukrepi med namestitvijo čebel)
(1) Čebelar mora na stojišču takoj po
namestitvi čebel na vidnem mestu namestiti kopijo s strani Nacionalnega
veterinarskega inštituta (v nadaljnjem besedilu: NVI) potrjene izjave čebelarja,
izdano na podlagi pravilnika, ki ureja ugotavljanje, zatiranje, obveščanje in
preprečevanje hude gnilobe čebelje zalege, in naziv izvajalca pašnega reda.
(2) Med namestitvijo čebel mora
čebelar redno in strokovno oskrbovati čebele. Krmljenje čebel v dnevnem času,
preden se zmrači, na stojišču ni dovoljeno. V brezpašnem obdobju na stojišču ni
dovoljeno točenje medu.
12. člen
(umik čebel)
(1) Izvajalec pašnega reda obvešča
čebelarje o pomembnih dogodkih in spremembah na stojiščih, ki so za čebele
neugodne oziroma nevarne in bi lahko imele za posledico umik čebel s stojišča.
(2) Čebelar mora odstraniti čebele s
stojišča v 72 urah, če se paša konča in ni obetov za njeno obnovitev, glede na
napoved službe za spremljanje in napoved medenja.
(3) Če čebelar povzroči materialno
škodo lastniku zemljišča, lahko ta zahteva umik čebel. Čebelar je dolžan
odpeljati čebele najpozneje v 48 urah od zahteve lastnika zemljišča in povrniti
povzročeno materialno škodo v skladu s predpisi, ki urejajo obligacijska
razmerja.
(4) V primeru kršitev določb drugega
in tretjega odstavka tega člena izvajalec pašnega reda obvesti pristojno
inšpekcijo.
13. člen
(povračilo stroškov)
(1) Povračila za stroške na čebelji
panj, ki nastajajo pri razporejanju čebel na stojišče, se obračunava v protivrednosti
10 odstotkov priporočene maloprodajne cene enega kilograma medu v preteklem
letu.
(2) Povprečno maloprodajno ceno medu v
preteklem letu ugotovi in objavi priznana rejska organizacija za kranjsko
čebelo (v nadaljnjem besedilu: priznana rejska organizacija) v čebelarskem
glasilu glede na stanje 31. decembra v preteklem letu.
14. člen
(program spremljanja in napovedi medenja v
čebelarstvu)
(1) Program spremljanja in napovedi
medenja v čebelarstvu mora poleg vsebin iz zakona, ki ureja živinorejo, vsebovati
tudi metode za ugotavljanje napovedovanja medenja in lokacije opazovalnih
postaj ter druge podatke, potrebne za izvajanje programa.
(2) Izvajalec javne službe spremljanja
in napovedi medenja v čebelarstvu izvaja program spremljanja in napovedi medenja
v čebelarstvu, tako da:
-       
opravlja naloge opazovanja medovitih rastlin;
-       
zbira in analizira podatke o pojavu medenja;
-       
sodeluje z izvajalci čebelarskih pašnih redov pri pripravi in izvedbi
pašnih redov;
-       
na svoji spletni strani dnevno objavlja podatke o pojavu medenja;
-       
zagotavlja dnevni dostop do spletnih strani Čebelarske zveze Slovenije
čebelarjem in drugim uporabnikom do podatkov o pojavu medenja.
(3) Izvajalec javne službe spremljanja
in napovedi medenja v čebelarstvu pripravi program in poročilo o izvajanju
programa spremljanja in napovedi medenja v skladu z uredbo, ki ureja način in
pogoje izvajanja javnih služb v živinoreji.
15. člen
(spremembe v naravi)
Kadar pride do sprememb kmetijskih
zemljišč, gozdnih sestojev ali drugih pomembnejših sprememb v naravi, ki
bistveno vplivajo na zmogljivost pasišč, obvešča izvajalec javne službe
spremljanja in napovedi medenja izvajalca pašnega reda, ki je dolžan te
spremembe upoštevati pri vodenju čebelarskega pašnega reda.
16. člen
(letna poročila o delu)
(1) Izvajalci pašnih redov so dolžni
priznani rejski organizaciji do 30. oktobra v tekočem letu poročati
podatke o svojem delu.
(2) Priznana rejska organizacija
pripravi na osnovi dobljenih podatkov iz prejšnjega odstavka skupno poročilo in
ga posreduje izvajalcem javnih služb s področja čebelarstva in ministrstvu do
31. decembra v tekočem letu.
(3) Poročilo iz prejšnjega odstavka
mora vsebovati zlasti:
-       
naziv izvajalca pašnega reda;
-       
število predlogov čebelarjev za namestitev čebel na pašo po posameznem
izvajalcu pašnega reda;
-       
število izdanih potrdil za namestitev čebel na pašo;
-       
število pripeljanih čebeljih družin po posamezni vrsti paše po
posameznem izvajalcu pašnega reda in
-       
število zavrnjenih vlog z obrazložitvami po posameznem izvajalcu pašnega
reda.
17. člen
(prehodna določba)
Pašni redi, ki so bili potrjeni na podlagi
Pravilnika o katastru čebelje paše, čebelarskem pašnem redu, prometu s čebelami
in programu napovedi medenja (Uradni list RS, št. 94/03 in 117/08) in
Pravilnika o katastru čebelje paše, čebelarskem pašnem redu in programu
napovedi medenja (Uradni list RS, št. 94/10), ostanejo v veljavi do konca
veljavnosti odločbe o potrditvi pašnih redov.
18. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o katastru čebelje paše, čebelarskem pašnem redu in programu
napovedi medenja (Uradni list RS, št. 94/10).
19. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-544/2012
Ljubljana, dne 12. julija 2013
EVA 2012-2330-0246
mag. Dejan Židan l.r.
Minister
za kmetijstvo in
okolje

Priloga 1: Osnovni
kriterij za izračun zmogljivosti pasišč