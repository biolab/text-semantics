1. člen
S to odredbo se za izvajalce zdravstvene dejavnosti na
vseh ravneh zdravstvene dejavnosti določajo posebni pogoji za izvajanje
zdravstvene obravnave z namenom zajezitve in obvladovanja epidemije COVID-19.
2. člen
(1) Zdravstvena obravnava iz prejšnjega člena, ki
vključuje vse zdravstvene in zobozdravstvene storitve, se zagotovi le
pacientom, ki imajo negativno epidemiološko anamnezo in nimajo prisotnih znakov
okužbe dihal. Podrobnejša navodila za sprejem in obravnavo teh pacientov pri
izvajalcih zdravstvene dejavnosti določi minister, pristojen za zdravje (v
nadaljnjem besedilu: minister), in jih objavi na spletni strani ministrstva,
pristojnega za zdravje.
(2) Osebe, ki imajo prisotne znake okužbe dihal oziroma
druge znake bolezni COVID-19 oziroma imajo pozitivno epidemiološko anamnezo
oziroma potrjeno bolezen COVID-19, se naroči oziroma sprejme v ambulanti
COVID-19 oziroma v skladu s priporočili in navodili za izvajalce zdravstvene
dejavnosti, objavljenimi na spletni strani ministrstva.
(3) Ne glede na prejšnji člen se prekine izvajanje
načrtovanih porodov na domu.
3. člen
Zdravstveni delavci, zdravstveni sodelavci in izvajalci
zdravstvene dejavnosti na vseh ravneh zdravstvene dejavnosti morajo pri
izvajanju vseh zdravstvenih storitev upoštevati priporočila za preprečevanje
okužbe z virusom SARS-CoV-2, ki jih na spletni strani objavi Nacionalni
inštitut za javno zdravje, in mnenja razširjenega strokovnega kolegija za
posamezno zdravstveno področje, ki jih potrdi minister.
4. člen
(1) Ne glede na prejšnji člen izvajalci zobozdravstvenih
storitev na vseh ravneh zdravstvene dejavnosti pri izvajanju zobozdravstvenih
storitev upoštevajo tudi navodila za področje zobozdravstva (UPZRC), ki jih
potrdi minister.
(2) Pri osebah, ki imajo prisotne simptome in znake
okužbe dihal, druge znake bolezni COVID-19, pozitivno epidemiološko anamnezo
ali potrjeno bolezen COVID-19, se opravljajo nujna zobozdravstvena pomoč in
storitve, katerih opustitev bi vodila v trajne okvare splošnega in ustnega
zdravja, na obstoječih nujnih vstopnih točkah za zobozdravstvo, kjer za to
obstajajo prostorski pogoji in dovolj ustrezne osebne varovalne opreme, in
sicer v Zdravstvenem domu Ljubljana, Zdravstvenem domu Maribor, Zdravstvenem
domu Celje, Zdravstvenem domu Kranj, Zdravstvenem domu Novo mesto, Zdravstvenem
domu Koper, Zobozdravstvenem domu Nova Gorica, Zdravstvenem domu Murska Sobota
in Zdravstvenem domu Slovenj Gradec.
5. člen
(1) Vodstva izvajalcev zdravstvene dejavnosti v mreži
javne zdravstvene službe morajo na poziv ministra začasno prerazporediti
zaposlene zdravstvene delavce in zdravstvene sodelavce (v nadaljnjem besedilu:
izvajalci zdravstvenih storitev) na izvajanje nalog, povezanih z zajezitvijo in
obvladovanjem epidemije COVID-19, znotraj izvajalca zdravstvene dejavnosti, k
drugemu izvajalcu zdravstvene dejavnosti v mreži javne zdravstvene službe ali k
javnemu socialno varstvenemu zavodu in javnemu vzgojno-izobraževalnemu zavodu
ter koncesionarju iz drugega odstavka 8. člena Zakona o zdravstveni dejavnosti
(Uradni list RS, št. 23/05 – uradno prečiščeno besedilo, 15/08 – ZPacP, 23/08,
58/08 – ZZdrS-E, 77/08 – ZDZdr, 40/12 – ZUJF, 14/13, 88/16 – ZdZPZD, 64/17,
1/19 – odl. US in 73/19) v mreži javne službe na področju socialnega varstva (v
nadaljnjem besedilu: izvajalec socialnega varstva).
(2) V primeru začasne prerazporeditve iz prejšnjega
odstavka izvajalec zdravstvene dejavnosti, pri katerem je zaposlen izvajalec
zdravstvenih storitev, in izvajalec zdravstvene dejavnosti v mreži javne
zdravstvene službe ali izvajalec socialnega varstva, h kateremu je
prerazporejen (v nadaljnjem besedilu: izvajalec prevzemnik), skleneta pogodbo o
načinu izvajanja nalog, povezanih z zajezitvijo in obvladovanjem epidemije
COVID-19. Ne glede na prejšnji stavek se začasna prerazporeditev izvajalca
zdravstvenih storitev, ki je javni uslužbenec, izvede v skladu z Uredbo o
izvajanju začasne premestitve javnih uslužbencev zaradi nujnih delovnih potreb
(Uradni list RS, št. 57/20).
(3) Pogodba iz prejšnjega odstavka vsebuje najmanj
naslednje sestavine:
-       
naloge, povezane z zajezitvijo in obvladovanjem epidemije COVID-19, ki
jih izvajalec zdravstvenih storitev opravlja pri izvajalcu prevzemniku,
-       
način vključevanja izvajalca zdravstvenih storitev v opravljanje nalog
iz prejšnje alineje,
-       
odgovornost izvajalca zdravstvenih storitev za opravljene naloge,
-       
zavarovanje poklicne odgovornosti, ki jo zagotovi izvajalec prevzemnik,
-       
način evidentiranja časa, ki ga opravi izvajalec zdravstvenih storitev
pri izvajalcu prevzemniku.
(4) Koncesionar se v izvajanje nalog, povezanih z
zajezitvijo in obvladovanjem epidemije COVID-19, vključuje na podlagi sklenjene
pogodbe o vključevanju v sistem izvajanja neprekinjenega zdravstvenega varstva
iz 44.f člena Zakona o zdravstveni dejavnosti (Uradni list RS, št. 23/05 –
uradno prečiščeno besedilo, 15/08 – ZPacP, 23/08, 58/08 – ZZdrS-E, 77/08 –
ZDZdr, 40/12 – ZUJF, 14/13, 88/16 – ZdZPZD, 64/17, 1/19 – odl. US in 73/19)
oziroma neprekinjene nujne zdravniške pomoči iz 45.b člena Zakona o zdravniški
službi (Uradni list RS, št. 72/06 – uradno prečiščeno besedilo, 15/08 – ZPacP,
58/08, 107/10 – ZPPKZ, 40/12 – ZUJF, 88/16 – ZdZPZD, 40/17, 64/17 – ZZDej-K,
49/18 in 66/19; v nadaljnjem besedilu: ZZdrS). Če koncesionar nima sklenjene
pogodbe iz prejšnjega stavka, jo nemudoma sklene. Glede plačila koncesionarja
se uporablja določba drugega odstavka 45.b člena ZZdrS.
6. člen
Izvajalci zdravstvene dejavnosti na primarni in sekundarni
ravni zdravstvene dejavnosti morajo v primeru izbruha epidemije COVID-19 na
svojem območju organizirati opravljanje zdravstvene dejavnosti, vključno z
izvajanjem zdravstvene nege in zdravstvene rehabilitacije kot del osnovne
zdravstvene dejavnosti, za oskrbovance pri izvajalcih socialnega varstva, pri
katerih je prišlo do izbruha epidemije COVID-19.
7. člen
Strokovno utemeljenost ukrepov iz te odredbe minister
ugotavlja vsakih 14 dni in ob upoštevanju strokovnih razlogov odloči, da se ti
ukrepi še naprej uporabljajo, ali pa ukrepe spremeni oziroma odpravi ter o tem
obvesti Vlado Republike Slovenije, Državni zbor Republike Slovenije in javnost.
8. člen
Ta odredba začne veljati 9. maja 2020.
Št. 0070-52/2020
Ljubljana, dne 5. maja 2020
EVA 2020-2711-0039
Tomaž Gantar
minister za zdravje