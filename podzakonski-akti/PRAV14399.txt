I. SPLOŠNE DOLOČBE
1. člen
Ta pravilnik ureja postopke in roke za prijavo na razpis za
vpis in za izvedbo vpisa v visokem šolstvu v študijske programe na prvi, drugi
in tretji stopnji na javnih visokošolskih zavodih in koncesioniranih
visokošolskih zavodih za koncesionirane študijske programe, ne glede na način
izvajanja študija. Določbe prvega, drugega in tretjega odstavka 7. člena,
drugega stavka prvega odstavka 8. člena, 13. člena, 16. člena,
17. člena, 18. člena, 19. člena, 20. člena, 21. člena,
drugega in tretjega odstavka 40. člena, 41. člena, 42. člena,
43. člena, 44. člena, 49. člena, drugega stavka prvega odstavka
50. člena, 51. člena, 53. člena, 56. člena, drugega stavka
prvega odstavka 57. člena, 58. člena in 60. člena tega
pravilnika se uporabljajo tudi za zasebne visokošolske zavode.
2. člen
(1) Roki, določeni s tem pravilnikom, se računajo po
pravilih, ki veljajo za splošni upravni postopek.
(2) Minister, pristojen za visoko šolstvo, lahko v
primeru naravnih ali drugih nesreč, če se taka nesreča pričakuje ali v drugih
izjemnih okoliščinah podaljša roke iz tega pravilnika s sklepom za čas trajanja
takih okoliščin, vendar ne dlje kot za tri mesece.
II. DODIPLOMSKI ŠTUDIJSKI PROGRAMI IN ENOVITI MAGISTRSKI
ŠTUDIJSKI PROGRAMI
1. Razpis za vpis v dodiplomske študijske programe in
enovite magistrske študijske programe
3. člen
(1) Vpis v študijske programe za pridobitev izobrazbe z
javno veljavnostjo, ki jih izvajajo javni in koncesionirani visokošolski
zavodi, se opravi na podlagi javnega razpisa.
(2) Razpis za vpis v dodiplomske študijske programe in
enovite magistrske študijske programe je skupen za študijske programe javnih
visokošolskih zavodov in koncesionirane študijske programe koncesioniranih
visokošolskih zavodov, ne glede na način izvajanja študija.
(3) Razpis za vpis v dodiplomske študijske programe in
enovite magistrske študijske programe najmanj šest mesecev pred začetkom novega
študijskega leta javno objavi ministrstvo, pristojno za visoko šolstvo.
4. člen
(1) Razpis za vpis (v nadaljnjem besedilu: razpis)
vsebuje:
1.     
ime visokošolskega zavoda in njegov naslov;
2.     
ime študijskega programa;
3.     
kraj izvajanja študijskega programa;
4.     
trajanje študija;
5.     
pogoje za vpis;
6.     
merila in postopek za izbiro kandidatov v primeru omejitve vpisa;
7.     
predvideno število prostih vpisnih mest, skupaj za državljane Republike
Slovenije in državljane članic Evropske unije, ločeno za redni in izredni
študij oziroma e-študij;
8.     
predvideno število prostih vpisnih mest za Slovence brez slovenskega
državljanstva, ločeno za redni in izredni študij;
9.     
predvideno število prostih vpisnih mest za tujce iz držav nečlanic
Evropske unije (v nadaljnjem besedilu: tujci), ločeno za redni in izredni
študij;
10.  
predvideno število prostih vpisnih mest za študijske programe, ki jih
visokošolski zavod ponuja v okviru izvajanja transnacionalnega izobraževanja v
tujini, ločeno za redni in izredni študij;
11.  
postopke in roke za prijavo na razpis in za izvedbo vpisa;
12.  
navedbo spletne strani, na kateri je objavljen študijski program oziroma
zbornik študijskega programa;
13.  
postopke in roke za prijavo na razpis za študente, ki želijo izkoristiti
pravico do vzporednega študija;
14.  
postopke in roke za prijavo na razpis za diplomante, ki se prijavljajo
na enovite magistrske študijske programe;
15.  
druga podrobnejša navodila in informacije, pomembne za izbiro študija.
(2) Z razpisom se ločeno od predvidenega števila prostih
vpisnih mest za vpis v prvi letnik objavi tudi predvideno število prostih
vpisnih mest za diplomante, ki se prijavljajo na enovite magistrske študijske
programe, in študente, ki želijo izkoristiti pravico do vzporednega študija in
za vpis v višji letnik (po merilih za prehode oziroma pod pogoji za hitrejše
napredovanje).
5. člen
(1) Prosta vpisna mesta iz sedme alinee prvega odstavka
4. člena tega pravilnika so namenjena tudi tujcem, ki imajo stalno
prebivališče v Republiki Sloveniji in so sami ali vsaj eden od njihovih staršev
ali skrbnikov do začetka izbirnega postopka rezidenti Republike Slovenije za
davčne namene.
(2) Za redni in izredni študij po dodiplomskih
študijskih programih in enovitih magistrskih študijskih programih se za tujce
lahko razpiše dodatno število prostih vpisnih mest, vendar to praviloma ne sme
presegati števila prostih vpisnih mest iz sedme alinee prvega odstavka
4. člena tega pravilnika za 20 % v primeru rednega študija in 50 % v
primeru izrednega študija.
(3) Če bodo po zaključku drugega prijavnega roka
razpisana še prosta vpisna mesta za redni ali izredni študij iz sedme alinee
prvega odstavka 4. člena tega pravilnika, se Slovenci brez slovenskega
državljanstva in tujci lahko vpisujejo tudi na ta mesta. Razpoložljiva mesta
najprej zasedejo državljani Republike Slovenije in državljani članic Evropske
unije, nato Slovenci brez slovenskega državljanstva in šele nato tujci.
6. člen
Ne glede na določbo sedme alinee prvega odstavka
4. člena in določbe 5. člena tega pravilnika se državljani članic
Evropske unije, Slovenci brez slovenskega državljanstva in tujci lahko za
določen čas vpisujejo na visokošolske zavode v Republiki Sloveniji, če gre za
študentske izmenjave na podlagi mednarodnih sporazumov oziroma sporazumov med
visokošolskimi zavodi.
7. člen
(1) Vsebino razpisa določi pristojni organ univerze
oziroma pristojni organ samostojnega visokošolskega zavoda.
(2) Univerza oziroma samostojni visokošolski zavod lahko
objavi razpis le za tiste javnoveljavne študijske programe, za katerih
izvajanje izpolnjuje pogoje, določene z zakonom, statutom in študijskim
programom.
(3) Študijski programi oziroma zborniki študijskih
programov, za katere se objavlja razpis, morajo biti pred razpisom javno
objavljeni na spletni strani univerze oziroma samostojnega visokošolskega
zavoda.
(4) Visokošolska prijavno-informacijska služba Univerze
v Ljubljani pripravi besedilo razpisa za vpis v dodiplomske študijske programe
in enovite magistrske študijske programe za objavo v sodelovanju z
visokošolskimi zavodi, vključenimi v razpis, in ministrstvom, pristojnim za
visoko šolstvo.
8. člen
(1) Javni visokošolski zavodi in koncesionirani
visokošolski zavodi za koncesionirane študijske programe morajo razpis vnesti v
evidenčni in analitski informacijski sistem visokega šolstva (v nadaljnjem
besedilu: eVŠ) najpozneje do 1. decembra, vsi drugi visokošolski zavodi s
sedežem v Republiki Sloveniji, ki nameravajo razpisati javnoveljavne študijske
programe, pa najmanj sedem dni pred prvim prijavnim rokom, vendar
najpozneje do 31. marca.
(2) Javni in koncesionirani visokošolski zavod mora k
vsebini razpisa pred njegovo objavo pridobiti soglasje Vlade Republike
Slovenije.
(3) Visokošolski zavodi iz prejšnjega odstavka morajo
sklepe o razpisu za vpis v dodiplomske študijske programe in enovite magistrske
študijske programe za prihodnje študijsko leto najpozneje do 1. decembra
poslati Visokošolski prijavno-informacijski službi Univerze v Ljubljani in
ministrstvu, pristojnemu za visoko šolstvo.
9. člen
(1) Po objavi razpisa univerze oziroma njihove članice
ter samostojni visokošolski zavodi organizirajo najmanj en, lahko pa tudi več
informativnih dni, ter vse, ki se zanimajo za študij, seznanijo z razpisom,
možnostmi in pogoji izobraževanja, poklici, za katere izobražujejo, možnostmi
za nadaljnje izobraževanje in drugimi informacijami, pomembnimi pri izbiri
študija.
(2) Visokošolski zavodi lahko organizirajo tudi individualne
informativne pogovore. Informativni dnevi se ob upoštevanju šolskega koledarja
za srednje šole organizirajo v rokih, določenih z razpisom.
10. člen
(1) Strokovna, tehnična in druga opravila, potrebna za
izvedbo prijavnih postopkov na razpis za vpis v prvi letnik dodiplomskih
študijskih programov in enovitih magistrskih študijskih programov v prvem in
drugem prijavnem roku, opravljajo visokošolske prijavno-informacijske službe
univerz. Za delovanje elektronske prijave za vpis v eVŠ skrbi ministrstvo,
pristojno za visoko šolstvo.
(2) Visokošolska prijavno-informacijska služba Univerze
v Ljubljani opravlja tudi skupne naloge za izvedbo prijavno-sprejemnih
postopkov za vpis v dodiplomske študijske programe in enovite magistrske
študijske programe.
(3) Pravila za pretvorbo ocen srednješolske izobrazbe
pri izračunu točk ob omejitvi vpisa pred objavo razpisa s sklepom sprejme
minister, pristojen za visoko šolstvo, po predhodnem mnenju rektorske
konference. Objavijo se na spletnih straneh ministrstva, pristojnega za visoko
šolstvo, in visokošolskih prijavno-informacijskih služb univerz.
(4) Za usklajevanje enotnega delovanja visokošolskih
prijavno-informacijskih služb in reševanje odprtih vprašanj v povezavi z
izvedbo razpisa minister, pristojen za visoko šolstvo, s sklepom imenuje
delovno skupino, ki vključuje predstavnike visokošolskih
prijavno-informacijskih služb in ministrstva, pristojnega za visoko šolstvo.
11. člen
(1) Po preteku prvega in drugega roka za prijavo na
razpis visokošolske prijavno-informacijske službe analizirajo prijave za vpis,
jih objavijo na svojih spletnih straneh ter pošljejo podatke o prijavah
pristojnim organom univerz in njihovih članic ter samostojnih visokošolskih
zavodov in ministrstvu, pristojnemu za visoko šolstvo.
(2) V dogovoru z ministrstvom, pristojnim za visoko
šolstvo, služba iz drugega odstavka 10. člena tega pravilnika pripravi
zbirno analizo prijavno-sprejemnega postopka za dodiplomske študijske programe
za posamezno študijsko leto in jo objavi na svoji spletni strani oziroma pošlje
zainteresirani javnosti.
2. Prijava na razpis za dodiplomske študijske programe
in enovite magistrske študijske programe
12. člen
(1) Kandidati, državljani Republike Slovenije in
državljani članic Evropske unije ter Slovenci brez slovenskega državljanstva,
se za vpis v prvi letnik dodiplomskih študijskih programov in enovitih
magistrskih študijskih programov na razpis prijavijo v dveh rednih rokih, pri
čemer se trajanje posameznega roka določi z razpisom tako, da:
-       
prvi rok traja najmanj 30 dni med 1. februarjem in
20. marcem in
-       
drugi rok traja najmanj pet dni v obdobju od izteka roka za vpis
kandidatov, sprejetih v prvem roku, do 5. septembra.
(2) Kandidati, za katere se izbirni postopek v prvem roku do
datuma za oddajo druge prijave še ni končal, lahko oddajo drugo prijavo. Če
bodo sprejeti na enega izmed študijskih programov v prvem roku, se postopek
glede njihove prijave v drugem roku ustavi z njihovim pisnim soglasjem. Če bodo
sprejeti na enega izmed študijskih programov v prvem roku in se bodo v ta
študijski program tudi vpisali, se njihova prijava iz drugega prijavnega roka
izloči iz nadaljnjega prijavno-sprejemnega postopka in postopek ustavi.
(3) Kandidat poda pisno soglasje iz prejšnjega odstavka do
objave rezultatov splošne in poklicne mature ter maturitetnih izpitov v
jesenskem roku. Če kandidat takega soglasja ne poda v roku iz prejšnjega
stavka, se šteje, da je umaknil prijavo na drugem prijavnem roku.
(4) Če na visokošolskih zavodih po zaključku drugega
prijavnega roka ostanejo še prosta vpisna mesta, visokošolski zavodi lahko
razpišejo rok za njihovo zapolnitev. Rok traja najmanj en delovni dan in se
določi z razpisom v obdobju od izteka izbirnega postopka drugega prijavnega
roka do 30. septembra.
(5) Roki za prijavo kandidatov za vpis v višji letnik, na
mesta za diplomante na enovitih magistrskih študijskih programih in vzporedni
vpis se določijo z razpisom. Z razpisom se določijo tudi roki za tujce.
13. člen
(1) Vsi kandidati morajo oddati elektronsko prijavo prek
spletnega portala eVŠ, in to do roka, določenega z razpisom.
(2) Če se kandidat prijavlja s kvalificiranim digitalnim
potrdilom, se natisnjen obrazec po pošti ne pošilja. Kot pravočasna se upošteva
prijava, ki je bila izpolnjena in elektronsko podpisana ter oddana s kvalificiranim
digitalnim potrdilom v eVŠ do roka, določenega z razpisom.
(3) Če se kandidat prijavlja brez kvalificiranega
digitalnega potrdila (z uporabniškim imenom in geslom), mora obrazec prijave
poslati elektronsko v eVŠ do roka, določenega z razpisom, nato pa ga mora
natisniti, podpisati in priporočeno poslati po pošti ali osebno dostaviti v
roku in na naslov, ki sta določena z razpisom. Kot pravočasna se šteje vloga,
ki je bila izpolnjena v eVŠ do roka, določenega z razpisom, natisnjena v istem
besedilu, kot je besedilo v zadnjem oddanem obrazcu v eVŠ, ter podpisana in
priporočeno poslana pristojni instituciji v roku, določenem z razpisom, ki je
lahko največ pet dni po roku, določenem za pošiljanje obrazca prijave
elektronsko v eVŠ.
(4) Če se kandidat prijavlja z računom avtentikacijske
in avtorizacijske infrastrukture (v nadaljnjem besedilu: AAI-račun), se
natisnjen obrazec po pošti ne pošilja. Kot pravočasna se upošteva prijava, ki
je bila izpolnjena z AAI-računom in poslana v eVŠ do roka, določenega z razpisom.
(5) Ne glede na način prijave kandidat pošlje priloge k
prijavi na način, določen z razpisom.
(6) V primeru razpisanega roka za zapolnitev še prostih
vpisnih mest se kot pravočasna šteje vloga, ki je bila izpolnjena v eVŠ do
roka, določenega z razpisom za vpis, ter ki je ne glede na način prijave iz
tega člena in ne glede na način dostave, v primeru prijave z uporabniškim
imenom in geslom kandidata, prispela na pristojni visokošolski zavod v roku,
določenem z razpisom.
14. člen
(1) V prvem roku se lahko prijavijo vsi kandidati, ki se
nameravajo vpisati v študijskem letu, za katero se objavlja razpis.
(2) V drugem prijavnem roku se na še prosta vpisna mesta
lahko prijavijo kandidati, državljani Republike Slovenije in državljani članic
Evropske unije ter Slovenci brez slovenskega državljanstva, ki se niso
prijavili v prvem prijavnem roku ali se niso uvrstili v nobenega od v prvi
prijavi naštetih študijskih programov ali se niso vpisali v študijski program,
v katerega so bili sprejeti v prvem prijavnem roku, oziroma so se iz tega
študijskega programa izpisali pred objavo vpisnih mest za drugi prijavni rok.
(3) Visokošolski zavodi lahko za študijske programe, ki
imajo po končanem prvem prijavnem roku sprejetih najmanj 90 % kandidatov ali
manj kot 10 % kandidatov glede na razpisana mesta za posamezni način študija, v
drugem roku prostih mest za ta način študija ne razpišejo. Če se v drugem
prijavnem roku prosta mesta ne razpišejo, ker je sprejetih manj kot 10 %
kandidatov glede na razpisana mesta za posamezni način študija, visokošolski
zavodi sprejmejo odločitev, da se študijski program ne izvaja. Visokošolski
zavodi morajo o takih študijskih programih takoj obvestiti ministrstvo,
pristojno za visoko šolstvo.
(4) Za študijske programe, za katere je razpisanih
30 mest ali manj za posamezni način študija, delež iz prejšnjega odstavka
ne velja in ga določijo visokošolski zavodi z razpisom. Visokošolski zavodi
morajo o takih študijskih programih takoj obvestiti ministrstvo, pristojno za
visoko šolstvo.
(5) Visokošolski zavodi lahko po končanem prvem
prijavnem roku sprejmejo odločitev, da se študijski program ne izvaja, če vanj
ni bilo sprejeto število kandidatov, določeno z razpisom. Visokošolski zavodi
morajo o takih študijskih programih takoj obvestiti ministrstvo, pristojno za
visoko šolstvo.
(6) Visokošolski zavodi, na katerih ostanejo prosta
vpisna mesta tudi po izteku drugega prijavnega roka, lahko v roku za zapolnitev
še prostih vpisnih mest skladno z razpisom za vpis vpisujejo kandidate, ki
izpolnjujejo vpisne pogoje. Prijavijo se lahko kandidati, ki se niso prijavili
v prvem ali drugem prijavnem roku, kandidati, ki se niso uvrstili v nobenega od
v prvi ali drugi prijavi naštetih študijskih programov, in kandidati, sprejeti
v prvem ali drugem prijavnem roku v študijski program, ki se ne bo izvajal.
(7) Diplomanti in študenti, ki bodo diplomirali v
tekočem študijskem letu, se za redni študij na enovitih magistrskih študijskih
programih lahko prijavijo le za mesta za diplomante, za redni in izredni študij
na dodiplomskih študijskih programih pa v rednih rokih, in sicer na način in v
rokih, določenih z razpisom.
15. člen
(1) V prijavi v prvem oziroma drugem prijavnem roku
kandidati, državljani Republike Slovenije in državljani članic Evropske unije
ter Slovenci brez slovenskega državljanstva, po prednostnem vrstnem redu
navedejo največ tri študijske programe, v katere se želijo vpisati in za katere
izpolnjujejo oziroma bodo do rokov, določenih z razpisom, izpolnjevali pogoje
za vpis.
(2) V roku za zapolnitev še prostih vpisnih mest
kandidat navede en študijski program, v katerega se želi vpisati in za katerega
izpolnjuje pogoje za vpis. Kandidat lahko odda največ tri prijave za različne
študijske programe oziroma načine njihove izvedbe.
3. Dokazila o izpolnjevanju vpisnih pogojev
16. člen
Dokazila o izpolnjevanju pogojev za vpis v enovite magistrske
in univerzitetne študijske programe so:
1.     
spričevalo splošne mature;
2.     
spričevalo o srednješolski diplomi ali zaključnem izpitu, opravljenem po
ustreznem štiriletnem srednješolskem programu, če so kandidati končali
izobraževanje pred 1. 6. 1995;
3.     
spričevalo o poklicni maturi po ustreznem programu za pridobitev srednje
strokovne izobrazbe, skupaj s potrdilom o opravljenem izpitu iz maturitetnega
predmeta;
4.     
potrdilo o opravljenem preizkusu posebnih nadarjenosti, sposobnosti ali
spretnosti, če je ta zahtevan s študijskim programom;
5.     
spričevali zadnjih dveh letnikov, če so se kandidati prijavili za vpis v
študijski program, za katerega je vpis omejen;
6.     
potrdilo o opravljenih izpitih iz maturitetnih predmetov v skladu s
predpisi, ki urejajo maturo na gimnazijah.
17. člen
Dokazila o izpolnjevanju pogojev za vpis v visokošolske
strokovne študijske programe so:
-       
spričevalo splošne mature;
-       
spričevalo o poklicni maturi, zaključnem izpitu ali srednješolski
diplomi po ustreznem programu za pridobitev srednje strokovne izobrazbe;
-       
potrdilo o preizkusu posebnih nadarjenosti, sposobnosti ali spretnosti,
če je ta zahtevan s študijskim programom;
-       
spričevali zadnjih dveh letnikov, če so se kandidati prijavili za vpis v
študijski program, za katerega je vpis omejen.
18. člen
(1) Dokazilo o končanem srednješolskem programu za
kandidate, ki so se vpisali v štiriletne srednješolske programe od šolskega
leta 1981/82 do 1985/86 in so jih končali do 31. 8. 1991 oziroma
31. 8. 1992, je diploma.
(2) Kot spričevalo splošne mature se upošteva tudi
spričevalo o zaključnem izpitu – poskusni maturi.
(3) Za kandidate, ki so končali petletni srednješolski
program, se namesto spričeval 3. in 4. letnika upoštevata spričevali 4. in
5. letnika. Kandidati, ki imajo dosežen učni uspeh v 3. in 4. letniku
vpisan v indeks, kot dokazilo predložijo prvo stran indeksa ter strani, na
katerih so navedeni ocene za posamezen letnik in splošni uspeh.
(4) Za kandidate, ki so končali nadaljevalni program
srednjega izobraževanja ali program poklicno-tehniškega izobraževanja, se
upoštevata spričevali 1. in 2. letnika tega programa.
(5) Za kandidate, ki so opravili maturitetni tečaj po
končanem 4. letniku srednjega izobraževanja, se v izbirnem postopku
upoštevajo spričevali 3. in 4. letnika ter maturitetno spričevalo. Za
kandidate, ki so maturitetni tečaj opravili po treh letih srednješolskega
izobraževanja ali manj, oziroma za kandidate, ki so maturo opravljali v skladu
z drugim odstavkom 24. člena Zakona o maturi (Uradni list RS,
št. 1/07 – uradno prečiščeno besedilo in 46/16 – ZOFVI-K), se upošteva le
maturitetno spričevalo. Kandidat za splošni uspeh pri maturi dobi tolikšen
delež točk, kot je navedeno pri posameznem študijskem programu za maturo ter
uspeh v 3. in 4. letniku skupaj.
(6) Za kandidate, ki so opravili poklicni tečaj, se v
izbirnem postopku upoštevajo spričevali 3. in 4. letnika gimnazije oziroma
izobraževalnega programa za pridobitev srednje strokovne izobrazbe ter
spričevalo o poklicni maturi.
(7) Kandidati, ki so končali srednjo šolo v tujini, do
roka, določenega z razpisom, predložijo zaključno spričevalo in spričevali
zadnjih dveh letnikov srednješolskega izobraževanja, prevode teh spričeval,
kjer je potrebno, in odločbo o priznavanju v tujini pridobljenega
izobraževanja. O izpolnjevanju pogojev za vpis oziroma priznanju pravice do
nadaljevanja izobraževanja odloča visokošolski zavod v skladu z zakonom, ki
ureja vrednotenje in priznavanje izobraževanja.
(8) Dokazilo o uspešno opravljeni mednarodni maturi je
IB diploma oziroma listina IBO Results summary (če kandidat še ni dobil
diplome) s pripisom: Diploma Awarded ali Bilingual diploma awarded.
(9) Dokazilo o zaključnem spričevalu evropske mature je
ustrezna diploma oziroma listina European Baccalaureate Certificate.
19. člen
Če za vpis v študijski program ustrezajo različna dokazila o
izpolnjevanju vpisnih pogojev, se v izbirnem postopku upoštevajo tista, ki so
za kandidata ugodnejša.
20. člen
Dokazila za študente, ki se vpisujejo po pravilih za
vzporedni študij, za vpis v višji letnik in za diplomante na enovitih
magistrskih študijskih programih, določi pristojni organ univerze oziroma
samostojnega visokošolskega zavoda z razpisom.
21. člen
Kot dokazilo o izpolnjevanju vpisnih pogojev, ki jih morajo v
prijavnem postopku poslati kandidati in si jih ni mogoče pridobiti iz uradnih
evidenc, veljajo fotokopije listin iz 16., 17. in 18. člena tega
pravilnika:
-       
overjene pri notarju, uradni osebi upravne enote, in sicer ne glede na
bivališče osebe, ki zahteva overitev, ali
-       
preverjene na podlagi izvirne listine pri uradnih osebah visokošolske
prijavno-informacijske službe univerz in samostojnih visokošolskih zavodov.
Uradna oseba ugotovitev, ali se prepis oziroma kopija ujema z izvirnikom, zaznamuje
na fotokopiji listine.
4. Opravljanje preizkusov
22. člen
Preizkusi posebnih nadarjenosti, sposobnosti in spretnosti (v
nadaljnjem besedilu: preizkusi) se opravljajo na visokošolskem zavodu.
23. člen
(1) Visokošolska prijavno-informacijska služba v
sodelovanju s pristojnimi službami univerz in njihovih članic ter samostojnih
visokošolskih zavodov ugotovi, ali prijavljeni kandidati izpolnjujejo pogoje za
vpis. Kandidate, za katere se ugotovi, da morajo opraviti preizkuse, se pisno
ali po elektronski pošti na elektronski naslov, naveden v prijavi za vpis,
seznani s področji, iz katerih jih morajo opravljati, ter z roki in krajem
opravljanja teh preizkusov. Obvestila o preizkusih pošilja visokošolski zavod
po elektronski pošti na elektronski naslov kandidata, naveden v prijavi za
vpis.
(2) O kraju, času in načinu opravljanja preizkusa
kandidate pisno ali po elektronski pošti na elektronski naslov, naveden v
prijavi za vpis, obvesti visokošolski zavod najpozneje pet dni pred preizkusom
v prvem prijavnem roku ter dva dni pred preizkusom v drugem prijavnem roku.
24. člen
(1) Datumi za opravljanje preizkusov v prvem in drugem
roku se ob upoštevanju koledarja za splošno maturo oziroma koledarja za
poklicno maturo določijo z razpisom.
(2) Roki za opravljanje preizkusov morajo biti
razporejeni in medsebojno usklajeni tako, da jih kandidati lahko opravljajo za
vse v prijavah navedene študijske programe.
25. člen
(1) Visokošolski zavodi o opravljenih preizkusih
kandidatom izdajo potrdilo, podatke o uspehu pri preizkusih pa vnesejo tudi v
eVŠ.
(2) Potrdila o opravljenih preizkusih, ki se opravljajo
na visokošolskih zavodih, veljajo za čas, ki ga določi visokošolski zavod.
(3) Ne glede na določbo prejšnjega odstavka se preizkusi
lahko opravljajo večkrat. V izbirnem postopku se upošteva boljša ocena.
5. Roki za oddajo dokazil o izpolnjevanju pogojev
26. člen
(1) Dokazila o izpolnjevanju vpisnih pogojev se v prvem
in drugem roku predložijo pristojni visokošolsko prijavno-informacijski službi,
v primeru roka za zapolnitev še prostih vpisnih mest pa visokošolskim zavodom.
(2) Ne glede na določbo prejšnjega odstavka kandidatom,
ki so oziroma bodo opravljali splošno oziroma poklicno maturo v Republiki
Sloveniji v tekočem letu, v katerem oddajajo prijavo za vpis, ni treba pošiljati
spričeval o splošni oziroma poklicni maturi in spričeval o zadnjih dveh
zaključenih letnikih srednje šole. Te podatke po uradni dolžnosti posreduje
Državni izpitni center ministrstvu, pristojnemu za visoko šolstvo. Podatke o
ocenah, s katerimi Državni izpitni center ne razpolaga, pridobi pristojna
visokošolska prijavno-informacijska služba s pozivom za njihovo predložitev
neposredno od kandidata.
(3) Kandidati, ki so opravili zaključni izpit po
predpisih, ki so veljali pred uvedbo poklicne mature, predložijo spričevalo o
zaključnem izpitu ter spričevali 3. in 4. letnika skupaj s prijavo na razpis.
(4) Podatke iz diplom o mednarodni maturi (International
Baccalaureat – IB), ki si jih kandidati pridobijo na gimnazijah v Republiki
Sloveniji, pristojni visokošolsko prijavno-informacijski službi na podlagi
soglasja kandidata sporočijo te gimnazije, in sicer do roka, določenega z
razpisom za vpis.
(5) Zaključno spričevalo evropske mature (European
Baccalaureate Certificate), ki jo kandidati pridobijo v tujini, predložijo
pristojni visokošolski prijavno-informacijski službi oziroma visokošolskemu
zavodu do roka, določenega z razpisom za vpis.
(6) Visokošolski zavodi podatke o preizkusih posebnih
nadarjenosti, sposobnosti in spretnosti, ki so jih kandidati opravljali,
vnesejo v eVŠ do roka, določenega z razpisom.
27. člen
(1) Državljani Republike Slovenije in državljani članic
Evropske unije ter Slovenci brez slovenskega državljanstva, ki končajo srednjo
šolo v tujini v šolskem letu, v katerem oddajajo prijavo na razpis, pristojni
visokošolski prijavno-informacijski službi predložijo vsa dokazila za prvi
prijavni rok najpozneje do 1. avgusta, za drugi prijavni rok pa najpozneje
do 5. septembra.
(2) Roke za oddajo dokazil za tujce, ki končajo srednjo
šolo v tujini v šolskem letu, v katerem oddajajo prijavo za vpis, določijo
pristojni organi univerz in samostojnih visokošolskih zavodov in jih objavijo v
razpisu.
(3) Kandidati, ki so v času oddaje prijave že zaključili
srednješolsko izobraževanje ter imajo dokazila o izpolnjevanju vpisnih pogojev
in teh ni mogoče pridobiti iz uradnih evidenc, jih predložijo pristojni
visokošolski prijavno-informacijski službi oziroma visokošolskemu zavodu skupaj
s prijavo oziroma najpozneje do konca prijavnega roka, v katerem oddajajo
prijavo za vpis.
6. Omejitev vpisa
28. člen
(1) Če število prijavljenih kandidatov za vpis v
dodiplomske študijske programe in enovite magistrske študijske programe v prvih
prijavah, navedenih na prvem mestu, presega število razpisanih mest za manj kot
10 %, lahko pristojni organ univerze ali samostojnega visokošolskega zavoda ob
določitvi vsebine razpisa ali najpozneje v petih tednih po izteku roka za
prijavo sprejme sklep o omejitvi vpisa.
(2) Če število prijavljenih kandidatov za vpis v
dodiplomske študijske programe in enovite magistrske študijske programe v prvih
prijavah, navedenih na prvem mestu, presega število razpisanih mest za 10 % ali
več, mora pristojni organ univerze ali samostojnega visokošolskega zavoda ob
določitvi vsebine razpisa ali najpozneje v petih tednih po izteku roka za
prijavo sprejeti sklep o omejitvi vpisa oziroma o povečanju števila razpisanih
mest.
(3) K sklepu o omejitvi vpisa in povečanju števila
razpisanih mest mora univerza oziroma samostojni visokošolski zavod najpozneje
v devetih tednih po izteku roka za prijavo pridobiti soglasje Vlade Republike
Slovenije.
29. člen
Če število prijavljenih kandidatov, navedenih na prvem mestu
v drugih prijavah za vpis v dodiplomske študijske programe in enovite
magistrske študijske programe, presega število razpisanih mest, so kandidati
izbrani ob upoštevanju meril za izbiro ob omejitvi vpisa, določenih s
študijskim programom. Enako velja tudi pri obravnavi prijav za vpis v roku za
zapolnitev še prostih vpisnih mest.
7. Izbirni postopek
A) Prvi rok
30. člen
(1) Kandidati, ki so v prvi prijavi na prvem mestu
navedli študijski program, za katerega ni bil sprejet sklep o omejitvi vpisa,
so v ta program sprejeti, če izpolnjujejo splošne pogoje za vpis.
(2) Kandidati, ki so v prijavi na prvem mestu navedli
študijski program, za katerega je bil sprejet sklep o omejitvi vpisa, ali
študijski program, za katerega se ugotavlja posebna nadarjenost, sposobnost
oziroma spretnost, so v ta ali v naslednja v prijavi navedena študijska
programa z omejenim vpisom sprejeti, če izpolnjujejo splošne pogoje za vpis in
so dosegli zadostno število točk, na še prosta mesta pri študijskih programih z
neomejenim vpisom pa, če izpolnjujejo splošne pogoje za vpis.
(3) Če je za še prosta mesta pri študijskem programu z
neomejenim vpisom prijavljenih preveč kandidatov, ki so ta program v prijavi
navedli na drugem ali tretjem mestu, se za izbiro teh kandidatov uporabljajo
merila, ki so s študijskim programom določena ob omejitvi vpisa.
(4) Na način, določen v prejšnjih dveh odstavkih, se v
študijska programa, v prijavi navedena na drugem ali tretjem mestu, razvrščajo
tudi kandidati, ki ne izpolnjujejo pogojev za vpis v program, v prijavi naveden
na prvem mestu.
(5) Na seznam sprejetih se uvrstijo tudi kandidati z
enakim številom točk, kot jih je dosegel zadnji uvrščeni glede na število
prostih vpisnih mest, določenih s sklepom o omejitvi vpisa.
31. člen
Izbirni postopek opravi Visokošolska prijavno-informacijska
služba Univerze v Ljubljani do roka, določenega z razpisom. Visokošolske
prijavno-informacijske službe pošljejo sezname sprejetih kandidatov
visokošolskim zavodom in vsakega kandidata pisno seznanijo z rezultati
izbirnega postopka.
32. člen
(1) Na seznam sprejetih kandidatov iz 31. člena
tega pravilnika se naknadno uvrstijo:
1.     
kandidati, ki splošno ali poklicno maturo zaradi upravičenih razlogov v
skladu z odločitvijo organov, pristojnih za splošno oziroma poklicno maturo,
opravljajo v dveh delih;
2.     
kandidati, za katere Državni izpitni center sporoči spremenjene podatke
(ugovor splošne in poklicne mature);
3.     
kandidati, ki v skladu z odločitvijo pristojnega organa univerze ali
samostojnega visokošolskega zavoda v jesenskem izpitnem roku opravljajo
preizkuse posebnih nadarjenosti, sposobnosti ali spretnosti;
4.     
kandidati, državljani Republike Slovenije in državljani članic Evropske
unije ter Slovenci brez slovenskega državljanstva, ki so srednjo šolo končali v
tujini in zanje postopek priznavanja v skladu z zakonom, ki ureja vrednotenje
in priznavanje izobraževanja, še ni bil končan;
5.     
kandidati, za katere je bilo tako odločeno v pritožbenem postopku ali v
postopku z izrednimi pravnimi sredstvi.
(2) Ti kandidati se uvrstijo med sprejete kandidate, če
imajo najmanj toliko točk kot zadnji uvrščeni kandidat s seznama iz
31. člena tega pravilnika oziroma če so se prijavili za vpis v študijski
program brez omejitve vpisa.
(3) Na seznam naknadno sprejetih kandidatov se uvrstijo
tudi kandidati s posebnimi potrebami in posebnim statusom, ki so si ta status
pridobili v prijavno-sprejemnem postopku, se v rednem izbirnem postopku niso
nikamor uvrstili, izpolnjujejo pogoje za vpis v študijski program in dosežejo
najmanj 90 % minimuma točk, potrebnih za uvrstitev. O dodelitvi tega statusa na
podlagi individualne prošnje kandidata in ustreznih dokazil odloči pristojni
organ univerze oziroma samostojnega visokošolskega zavoda.
(4) Status kandidata s posebnimi potrebami v
prijavno-sprejemnem postopku se lahko dodeli kandidatu, ki prošnji priloži
listine, ki dokazujejo posebne potrebe, ki so nastale do zaključka srednje
šole. Kandidati s posebnimi potrebami so slepi in slabovidni kandidati oziroma
kandidati z okvaro vidne funkcije, gluhi in naglušni kandidati, kandidati z
govornojezikovnimi motnjami, gibalno ovirani kandidati, dolgotrajno bolni
kandidati, kandidati z avtističnimi motnjami ter kandidati s čustvenimi in
vedenjskimi motnjami.
(5) Status kandidata s posebnim statusom v
prijavno-sprejemnem postopku se lahko dodeli kandidatu, ki prošnji priloži
listine, ki dokazujejo status vrhunskega športnika, priznanega umetnika, ter
drugim kandidatom, ki se udeležujejo (področnih) mednarodnih tekmovanj v
obdobju, ki se upošteva za sprejem (3. ali 4. letnik srednje šole oziroma
zaključek srednje šole). Kot udeležba na (področnih) mednarodnih tekmovanjih
šteje izjemen dosežek, ki ga je kandidat dosegel. Kandidati s posebnim statusom
so tudi tisti, ki v času oddaje prijave postanejo starši ali so to že postali v
3. ali 4. letniku srednje šole oziroma ob zaključku srednje šole.
(6) Na seznam naknadno sprejetih kandidatov se na mesta
za tujce lahko na podlagi prošnje, poslane visokošolski prijavno-informacijski
službi, uvrstijo še kandidati, ki so tujci in so končali program mednarodne
mature, če dosegajo potrebne točke za vpis, ki veljajo za sprejem za kandidate
državljane Republike Slovenije in državljane članic Evropske unije.
33. člen
Visokošolske prijavno-informacijske službe kandidate iz
32. člena tega pravilnika in visokošolske zavode, na katere so se
uvrstili, pisno seznanijo z rezultati izbirnega postopka najpozneje do
20. septembra.
34. člen
Visokošolski zavodi odločitev o še prostih vpisnih mestih za
drugi rok sporočijo ministrstvu, pristojnemu za visoko šolstvo, ki jih objavi
na spletnem portalu eVŠ, in Visokošolski prijavno-informacijski službi Univerze
v Ljubljani.
B) Drugi rok
35. člen
(1) Kandidati, ki so v drugi prijavi na prvem mestu
navedli študijski program, za katerega se ni prijavilo več kandidatov, kot je
prostih vpisnih mest, so v ta program sprejeti, če izpolnjujejo splošne pogoje
za vpis.
(2) Če število prijav za študijski program, ki je v
drugi prijavi naveden na prvem mestu, preseže število prostih vpisnih mest, so
kandidati izbrani po postopku iz drugega do petega odstavka 30. člena tega
pravilnika in ob upoštevanju meril, ki so s študijskim programom določena ob
omejitvi vpisa.
36. člen
(1) Izbirni postopek se opravi najpozneje do
25. septembra.
(2) Seznami sprejetih kandidatov se pošljejo
visokošolskim zavodom, vsak kandidat pa je z rezultatom tudi pisno seznanjen.
37. člen
Na seznam sprejetih kandidatov iz 36. člena tega
pravilnika se naknadno uvrstijo:
-       
kandidati iz 2. in 5. alineje prvega odstavka 32. člena tega
pravilnika in
-       
kandidati iz tretjega in šestega odstavka 32. člena tega
pravilnika.
C) Rok za zapolnitev še prostih vpisnih mest
38. člen
(1) Visokošolski zavodi odločitev o razpisu roka za
zapolnitev še prostih vpisnih mest in prosta vpisna mesta objavijo na svojih
spletnih straneh in na spletnem portalu eVŠ. V tem roku prijave kandidatov
sprejemajo in izvedejo prijavo-sprejemni postopek visokošolski zavodi.
(2) Status kandidata s posebnimi potrebami in posebnim
statusom, dodeljen v prvem ali drugem prijavnem roku, se upošteva tudi v tem
prijavnem roku.
(3) Izbirni postopek se opravi najpozneje do roka,
določenega z razpisom, kandidata pa z rezultatom pisno ali po elektronski pošti
na elektronski naslov, naveden v prijavi za vpis, seznani visokošolski zavod,
na katerega se je prijavil.
Č) Pritožba
39. člen
(1) Zaradi kršitve prijavno-sprejemnega postopka je
dovoljena pritožba pristojnemu organu univerze oziroma samostojnega
visokošolskega zavoda. Rok za pritožbo se določi v sklepu o rezultatu izbirnega
postopka.
(2) Če pristojni organ na podlagi predloženih dokumentov
ugotovi, da je bila pritožba utemeljena in da je zaradi nepravilnosti v postopku
prišlo do napačne razvrstitve, visokošolski prijavno-informacijski službi
naloži, da kandidata naknadno obravnava in uvrsti na seznam sprejetih, če
izpolnjuje pogoje za vpis.
(3) Odločitev pristojnega organa je dokončna.
8. Vpis v dodiplomske in enovite magistrske študijske
programe
40. člen
(1) Kandidati za redni in izredni dodiplomski študij in
enoviti magistrski študij, sprejeti v prvem roku, se morajo vpisati do roka,
določenega z razpisom, najpozneje pa do 31. avgusta. Do 30. septembra
se morajo vpisati kandidati, ki so se v skladu z 32. členom tega
pravilnika naknadno uvrstili na seznam sprejetih v prvem roku, in kandidati,
sprejeti v drugem roku. Kandidati iz 37., 38. in 39. člena tega pravilnika
se morajo vpisati takoj po končanem pritožbenem postopku, najpozneje pa do
30. oktobra.
(2) Vpis kandidatov, sprejetih na razpisih zasebnih
visokošolskih zavodov, se opravi do roka, določenega z razpisom, najpozneje pa
do 30. septembra, iz upravičenih razlogov, ki jih določi pristojni organ
visokošolskega zavoda, pa najpozneje do 30. oktobra, če tako na podlagi
prošnje kandidata odloči pristojni organ visokošolskega zavoda.
(3) Za študenta, ki se po prvem vpisu v 1. letnik
dodiplomskega ali enovitega magistrskega študija izpiše do 15. oktobra v
študijskem letu, v katerem se je vpisal, se šteje, da se v ta študijski program
ni vpisal.
41. člen
(1) Študenti se vpisujejo v naslednje letnike oziroma
semestre, če so izpolnili s statutom in študijskim programom določene
obveznosti. Če ima študijski program v naslednjem letniku izbirne dele, študent
navede, v katerem delu bo nadaljeval študij.
(2) V skladu s statutom in študijskim programom se v
ustrezen letnik ali semester vpisujejo tudi študenti, ki lahko ponavljajo
letnik ali se prepišejo v drugi študijski program oziroma smer.
42. člen
(1) Vpis študentov iz 41. člena tega pravilnika v
dodiplomske študijske programe in enovite magistrske študijske programe se
opravi najpozneje do 30. septembra.
(2) Vpis študentov, ki napredujejo hitreje, kot je
predvideno s študijskim programom, se opravi v skladu z določili statuta
visokošolskega zavoda.
43. člen
Študentom in kandidatom, ki se iz upravičenih razlogov, ki
jih določi pristojni organ visokošolskega zavoda, niso mogli vpisati v rednih
rokih, lahko pristojni organ visokošolskega zavoda na podlagi prošnje dovoli
vpis tudi po preteku teh rokov, vendar najpozneje do 30. oktobra.
44. člen
Vpis se opravi na podlagi izpolnjenega vpisnega lista.
III. MAGISTRSKI ŠTUDIJSKI PROGRAMI
1. Razpis za vpis v magistrske študijske programe
45. člen
(1) Razpis v magistrske študijske programe vsebuje:
1.     
ime visokošolskega zavoda in njegov naslov;
2.     
ime študijskega programa;
3.     
kraj izvajanja študijskega programa;
4.     
trajanje študija;
5.     
pogoje za vpis ter merila in postopek za izbiro kandidatov v primeru
omejitve vpisa;
6.     
predvideno število prostih vpisnih mest, skupaj za državljane Republike
Slovenije in državljane članic Evropske unije, ločeno za redni in izredni
študij oziroma e-študij;
7.     
predvideno število prostih vpisnih mest za Slovence brez slovenskega
državljanstva, ločeno za redni in izredni študij;
8.     
predvideno število prostih vpisnih mest za tujce, ločeno za redni in
izredni študij;
9.     
predvideno število prostih vpisnih mest za študijske programe, ki jih
visokošolski zavod ponuja v okviru izvajanja transnacionalnega izobraževanja v
tujini, ločeno za redni in izredni študij;
10.  
postopke in roke za prijavo na razpis in za izvedbo vpisa;
11.  
navedbo spletne strani, na kateri je objavljen študijski program oziroma
zbornik študijskega programa;
12.  
postopke in roke za prijavo na razpis za študente, ki želijo zamenjati
študijski program in te pravice oziroma pravice do ponavljanja še niso
izkoristili, oziroma za študente, ki želijo izkoristiti pravico do vzporednega
študija;
13.  
predvideno število mest za kandidate, ki se vpisujejo na podlagi
sklenjenih sporazumov;
14.  
druga podrobnejša navodila in informacije, pomembne za izbiro študija.
(2) Z razpisom se objavi tudi število prostih vpisnih
mest, ločeno za vpis v prvi letnik, za študente, ki želijo izkoristiti pravico
do vzporednega študija in za vpis v višji letnik (po merilih za prehode oziroma
pod pogoji za hitrejše napredovanje).
(3) Pri skupnih študijskih programih je lahko število
vpisnih mest skupno za vse kandidate.
46. člen
(1) Prosta vpisna mesta iz šeste alinee prvega odstavka
45. člena tega pravilnika so namenjena tudi tujcem, ki imajo stalno
prebivališče v Republiki Sloveniji in so sami ali vsaj eden od njihovih staršev
ali skrbnikov do začetka izbirnega postopka rezidenti Republike Slovenije za
davčne namene.
(2) Za redni in izredni študij po magistrskih študijskih
programih se za tujce lahko razpiše dodatno število prostih vpisnih mest,
vendar to praviloma ne sme presegati števila prostih vpisnih mest iz šeste
alinee prvega odstavka 45. člena tega pravilnika za 20 % v primeru rednega
študija in 50 % v primeru izrednega študija.
(3) Če vpisna mesta za redni ali izredni študij iz šeste
alinee prvega odstavka 45. člena tega pravilnika po vpisnem roku pred
zadnjim prijavnim rokom ostanejo nezasedena, se Slovenci brez slovenskega
državljanstva in tujci v zadnjem prijavnem roku lahko vpisujejo tudi na ta
mesta. Razpoložljiva mesta najprej zasedejo državljani Republike Slovenije in
državljani članic Evropske unije, nato Slovenci brez slovenskega državljanstva
in šele nato tujci.
47. člen
Ne glede na določbo šeste alinee prvega odstavka
45. člena in določbe 46. člena tega pravilnika se lahko državljani
članic Evropske unije, Slovenci brez slovenskega državljanstva in tujci za
določen čas vpisujejo na visokošolske zavode v Republiki Sloveniji, če gre za
študentske izmenjave na podlagi mednarodnih sporazumov oziroma sporazumov med
visokošolskimi zavodi.
48. člen
(1) Visokošolski zavodi z razpisom za vpis v magistrske
študijske programe lahko določijo izjemo za obravnavo prijav kandidatov s
posebnimi potrebami in posebnim statusom, ki se lahko uvrstijo na seznam
naknadno sprejetih kandidatov, pri čemer morajo izpolnjevati pogoje za vpis in
doseči najmanj 90 % minimuma točk, potrebnih za uvrstitev. O dodelitvi tega
statusa kandidata na podlagi individualne prošnje in ustreznih dokazil odloči
pristojni organ univerze ali članice univerze oziroma samostojnega
visokošolskega zavoda.
(2) Status kandidata s posebnimi potrebami in status
kandidata s posebnim statusom, kot ju za študente opredeljuje zakon, ki ureja
visoko šolstvo, se v prijavno- sprejemnem postopku lahko dodeli kandidatu, ki
prošnji priloži listine, s katerimi dokazuje ta status v skladu z razpisom za
vpis.
49. člen
(1) Vsebino razpisa določi pristojni organ univerze oziroma
samostojnega visokošolskega zavoda.
(2) Univerza oziroma samostojni visokošolski zavod lahko
objavi razpis le za tiste javnoveljavne študijske programe, za katerih
izvajanje izpolnjuje pogoje, določene z zakonom, statutom in študijskim
programom.
(3) Študijski programi oziroma zborniki študijskih
programov, za katere se objavlja razpis, morajo biti pred razpisom javno
objavljeni na spletni strani univerze oziroma samostojnega visokošolskega
zavoda.
50. člen
(1) Javni in koncesionirani visokošolski zavodi za
koncesionirane študijske programe morajo razpis za magistrske študijske
programe vnesti v eVŠ najpozneje do 1. februarja, vsi drugi visokošolski
zavodi s sedežem v Republiki Sloveniji, ki nameravajo razpisati javnoveljavne
magistrske študijske programe, pa najmanj 30 dni pred prvim prijavnim
rokom, vendar najpozneje do 31. marca.
(2) Javni in koncesionirani visokošolski zavod si mora k
vsebini razpisa pred njegovo objavo pridobiti soglasje Vlade Republike
Slovenije.
(3) Visokošolski zavodi iz prejšnjega odstavka morajo
sklepe o razpisu v magistrske študijske programe za prihodnje študijsko leto
poslati najpozneje do 1. februarja ministrstvu, pristojnemu za visoko
šolstvo.
2. Prijava v magistrske študijske programe
51. člen
(1) Kandidati za vpis v magistrske študijske programe v
enem ali več rokih, določenih z razpisom, oddajo elektronsko prijavo prek
spletnega portala eVŠ. Kandidat lahko odda eno ali več prijav, kot je določeno
z razpisom.
(2) Če se kandidat prijavlja s kvalificiranim digitalnim
potrdilom, se natisnjen obrazec po pošti ne pošilja. Kot pravočasna se upošteva
prijava, ki je bila izpolnjena in elektronsko podpisana ter oddana s
kvalificiranim digitalnim potrdilom v eVŠ do roka, določenega z razpisom.
(3) Če se kandidat prijavlja brez kvalificiranega
digitalnega potrdila (z uporabniškim imenom in geslom), mora obrazec prijave
poslati elektronsko v eVŠ do roka, določenega z razpisom, nato ga mora
natisniti, podpisati in priporočeno poslati po pošti ali osebno dostaviti v
roku in na naslov, ki sta določena z razpisom. Kot pravočasna se šteje vloga,
ki je bila izpolnjena v eVŠ do roka, določenega z razpisom, natisnjena v istem
besedilu, kot je besedilo v zadnjem oddanem obrazcu v eVŠ, ter podpisana in
priporočeno poslana pristojni instituciji v roku, določenem z razpisom, ki je
lahko največ pet dni po roku, določenem za pošiljanje obrazca prijave
elektronsko v eVŠ.
(4) Če se kandidat prijavlja z AAI-računom, se natisnjen
obrazec po pošti ne pošilja. Kot pravočasna se upošteva prijava, ki je bila izpolnjena
z AAI-računom in poslana v eVŠ do roka, določenega z razpisom.
(5) Ne glede na način prijave kandidat pošlje priloge k
prijavi na način, določen z razpisom.
3. Omejitev vpisa v magistrske študijske programe
52. člen
(1) Če število prijavljenih kandidatov presega število
razpisanih mest, so kandidati izbrani ob upoštevanju meril, ki so s študijskim
programom določena ob omejitvi vpisa.
(2) Če število prijavljenih kandidatov za vpis v
magistrske študijske programe presega število razpisanih mest za manj kot 10 %,
lahko pristojni organ univerze, članice ali samostojnega visokošolskega zavoda
odloča o tem, ali bo omejil vpis ali ne.
4. Vpis v magistrske študijske programe
53. člen
(1) Vpis v magistrske študijske programe se na podlagi
izpolnjenega vpisnega lista opravi do roka, določenega z razpisom, najpozneje
pa do 30. septembra. Iz upravičenih razlogov, ki jih določi pristojni
organ visokošolskega zavoda, pa najpozneje do 30. oktobra, če tako na
podlagi prošnje kandidata odloči pristojni organ visokošolskega zavoda.
(2) Za študenta, ki se po prvem vpisu v prvi letnik
magistrskega študijskega programa izpiše do 15. oktobra v študijskem letu,
v katerem se je vpisal, se šteje, da se v ta študijski program ni vpisal.
IV. DOKTORSKI ŠTUDIJSKI PROGRAMI
1. Razpis za vpis v doktorske študijske programe
54. člen
(1) Razpis v doktorske študijske programe vsebuje:
1.     
ime visokošolskega zavoda in njegov naslov;
2.     
ime študijskega programa;
3.     
kraj izvajanja študijskega programa;
4.     
trajanje študija;
5.     
pogoje za vpis;
6.     
predvideno število prostih vpisnih mest za državljane Republike
Slovenije in državljane članic Evropske unije, Slovence brez slovenskega
državljanstva in tujce, ločeno za redni in izredni študij;
7.     
predvideno število prostih vpisnih mest za študijske programe, ki jih visokošolski
zavod ponuja v okviru izvajanja transnacionalnega izobraževanja v tujini,
ločeno za redni in izredni študij;
8.     
postopke in roke za prijavo na razpis in za izvedbo vpisa;
9.     
navedbo spletne strani, na kateri je objavljen študijski program oziroma
zbornik študijskega programa;
10.  
predvideno število mest za kandidate, ki se vpisujejo na podlagi
sklenjenih sporazumov;
11.  
druga podrobnejša navodila in informacije, pomembne za izbiro študija.
(2) Pri pogojih za vpis se skladno s študijskim
programom navedejo tudi merila in postopek za izbiro kandidatov v primeru
omejitve vpisa.
(3) Z razpisom se objavi tudi število prostih vpisnih
mest za vpis v višji letnik (po merilih za prehode oziroma pod pogoji za
hitrejše napredovanje).
(4) Pri skupnih študijskih programih je lahko število
vpisnih mest skupno za vse kandidate.
55. člen
Ne glede na določbo šeste alinee prvega odstavka
54. člena tega pravilnika se državljani članic Evropske unije, Slovenci
brez slovenskega državljanstva in tujci lahko za določen čas vpisujejo na
visokošolske zavode v Republiki Sloveniji, če gre za študentske izmenjave na
podlagi mednarodnih sporazumov oziroma sporazumov med visokošolskimi zavodi.
56. člen
(1) Vsebino razpisa določi pristojni organ univerze
oziroma samostojnega visokošolskega zavoda.
(2) Univerza oziroma samostojni visokošolski zavod lahko
objavi razpis le za tiste javnoveljavne študijske programe, za katerih
izvajanje izpolnjuje pogoje, določene z zakonom, statutom in študijskim
programom.
(3) Študijski programi oziroma zborniki študijskih
programov, za katere se objavlja razpis, morajo biti pred razpisom javno
objavljeni na spletni strani univerze oziroma samostojnega visokošolskega
zavoda.
57. člen
(1) Javni visokošolski zavodi morajo razpis za doktorske
študijske programe vnesti v eVŠ najpozneje do 1. februarja, vsi ostali
visokošolski zavodi s sedežem v Republiki Sloveniji, ki nameravajo razpisati
javnoveljavne doktorske študijske programe, pa najmanj 30 dni pred prvim
prijavnim rokom, vendar najpozneje do 31. marca.
(2) Javni visokošolski zavod si mora k vsebini razpisa
pred njegovo objavo pridobiti soglasje Vlade Republike Slovenije.
(3) Visokošolski zavodi iz prejšnjega odstavka morajo
sklepe o razpisu v doktorske študijske programe za prihodnje študijsko leto
poslati najpozneje do 1. februarja ministrstvu, pristojnemu za visoko
šolstvo.
2. Prijava v doktorske študijske programe
58. člen
(1) Kandidati za vpis v doktorske študijske programe v
enem ali več rokih, določenih z razpisom, oddajo elektronsko prijavo prek
spletnega portala eVŠ. Z razpisom je določeno, ali kandidat lahko odda eno ali
več prijav.
(2) Če se kandidat prijavlja s kvalificiranim digitalnim
potrdilom, se natisnjen obrazec po pošti ne pošilja. Kot pravočasna se upošteva
prijava, ki je bila izpolnjena in elektronsko podpisana ter oddana s
kvalificiranim digitalnim potrdilom v eVŠ do roka, določenega z razpisom.
(3) Če se kandidat prijavlja brez kvalificiranega
digitalnega potrdila (z uporabniškim imenom in geslom), mora obrazec prijave
poslati elektronsko v eVŠ do roka, določenega z razpisom, nato ga mora
natisniti, podpisati in priporočeno poslati po pošti ali osebno dostaviti v
roku in na naslov, ki sta določena z razpisom. Kot pravočasna se šteje vloga,
ki je bila izpolnjena v eVŠ do roka, določenega z razpisom, natisnjena v istem
besedilu, kot je besedilo v zadnjem oddanem obrazcu v eVŠ, ter podpisana in
priporočeno poslana pristojni instituciji v roku, določenem z razpisom, ki je
lahko največ pet dni po roku, določenem za pošiljanje obrazca prijave elektronsko
v eVŠ.
(4) Če se kandidat prijavlja z AAI-računom, se natisnjen
obrazec po pošti ne pošilja. Kot pravočasna se upošteva prijava, ki je bila
izpolnjena z AAI-računom in poslana v eVŠ do roka, določenega z razpisom.
(5) Ne glede na način prijave kandidat pošlje priloge k
prijavi na način, določen z razpisom.
3. Omejitev vpisa v doktorske študijske programe
59. člen
(1) Če število prijavljenih kandidatov presega število
razpisanih mest, so kandidati izbrani ob upoštevanju meril, ki so s študijskim
programom določena ob omejitvi vpisa.
(2) Visokošolski zavod, na katerega se je kandidat
prijavil, obvesti kandidata z rezultatom izbirnega postopka pisno.
4. Vpis v doktorske študijske programe
60. člen
(1) Vpis v doktorske študijske programe se na podlagi
izpolnjenega vpisnega lista opravi do roka, določenega z razpisom, najpozneje
pa do 30. septembra. Iz upravičenih razlogov, ki jih določi pristojni
organ visokošolskega zavoda pa najpozneje do 30. oktobra, če tako na
podlagi prošnje kandidata odloči pristojni organ visokošolskega zavoda.
(2) Za študenta, ki se po prvem vpisu v prvi letnik
doktorskega študijskega programa izpiše do 15. oktobra v študijskem letu,
v katerem se je vpisal, se šteje, da se v ta študijski program ni vpisal.
V. DODATNI RAZPIS ZA VPIS ŠTUDENTOV ŠTUDIJSKEGA PROGRAMA, KI
MU AKREDITACIJA NI BILA PODALJŠANA
61. člen
(1) Za študente, vpisane v študijski program, ki mu svet
Nacionalne agencije Republike Slovenije za kakovost v visokem šolstvu ni
podaljšal akreditacije, se dodatni razpis lahko objavi do 15. oktobra
tekočega študijskega leta. Razpis za vpis v dodiplomske študijske programe in
enovite magistrske študijske programe javno objavi ministrstvo, pristojno za
visoko šolstvo, razpis za vpis v podiplomske študijske programe pa univerze in
samostojni visokošolski zavodi.
(2) Dodatni razpis vsebuje:
1.     
ime visokošolskega zavoda in njegov naslov;
2.     
ime študijskega programa;
3.     
kraj izvajanja študijskega programa;
4.     
trajanje študija;
5.     
pogoje za vpis ter merila in postopek za izbiro kandidatov ob omejitvi
vpisa;
6.     
predvideno število prostih vpisnih mest za študente, vpisane v študijski
program, ki mu svet Nacionalne agencije Republike Slovenije za kakovost v
visokem šolstvu ni podaljšal akreditacije, ločeno za redni in izredni študij
oziroma e-študij;
7.     
predvideno število prostih vpisnih mest in postopek za vpis po merilih
za prehode študentov, vpisanih v študijski program, ki mu svet Nacionalne
agencije Republike Slovenije za kakovost v visokem šolstvu ni podaljšal
akreditacije, ločeno za redni in izredni študij oziroma e-študij;
8.     
postopke in roke za prijavo na razpis in za izvedbo vpisa;
9.     
navedbo spletne strani, na kateri je objavljen študijski program oziroma
zbornik študijskega programa;
10.  
druga podrobnejša navodila in informacije, pomembne za izbiro študija.
(3) Vsebino razpisa določi pristojni organ univerze
oziroma samostojnega visokošolskega zavoda s sklepom, ki ga mora poslati
ministrstvu, pristojnemu za visoko šolstvo, najpozneje do 30. septembra.
Univerza oziroma samostojni visokošolski zavod lahko objavi razpis le za tiste
javnoveljavne študijske programe, za katerih izvajanje izpolnjuje pogoje,
določene z zakonom, statutom in študijskim programom. Javni in koncesionirani
visokošolski zavod mora k vsebini razpisa pred njegovo objavo pridobiti
soglasje Vlade Republike Slovenije.
(4) Univerza oziroma samostojni visokošolski zavod iz
prejšnjega odstavka mora razpis vsaj tri dni pred prijavnim rokom vnesti v eVŠ.
62. člen
Kandidati se za vpis prijavijo v roku, določenem z razpisom,
in sicer z elektronsko prijavo prek spletnega portala eVŠ v skladu z določbami
13. člena tega pravilnika. V prijavi kandidat navede en študijski program,
v katerega se želi vpisati in za katerega izpolnjuje pogoje za vpis. Kandidat
lahko pošlje več prijav, pri čemer je vsaka prijava za različen študijski
program. Prijave kandidatov sprejemajo visokošolski zavodi.
63. člen
(1) Preizkusi posebnih nadarjenosti, sposobnosti in
spretnosti se opravljajo na visokošolskem zavodu.
(2) Kraj, čas in način opravljanja preizkusa so določeni
v razpisu.
64. člen
(1) Če število prijav preseže število prostih vpisnih
mest, so kandidati izbrani ob upoštevanju meril, ki so določena s študijskim
programom za primer omejitve vpisa. Izbirni postopek se opravi najpozneje do
25. oktobra, kandidata pa z rezultatom pisno seznani visokošolski zavod,
na katerega se je kandidat prijavil.
(2) Vpis v študijski program se na podlagi popolno
izpolnjenega vpisnega lista opravi do roka, določenega z razpisom, najpozneje
pa do 30. oktobra.
VI. PREHODNA IN KONČNA DOLOČBA
65. člen
Z dnem uveljavitve tega pravilnika preneha veljati Pravilnik
o razpisu za vpis in izvedbi vpisa v visokem šolstvu (Uradni list RS,
št. 4/16, 3/17, 4/18, 3/19 in 26/20).
66. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-145/2021/19
Ljubljana, dne 13. januarja 2022
EVA 2021-3330-0104
Prof. dr. Simona Kustec
ministrica
za izobraževanje, znanost in šport