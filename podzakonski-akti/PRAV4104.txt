I. SPLOŠNE DOLOČBE
1. člen
Ta pravilnik določa pogoje, način in
postopek pridobitve in odvzema dovoljenja za delo v dejavnosti prirejanja
posebnih iger na srečo (v nadaljnjem besedilu: licenca), sestavo in naloge
posebne komisije za izdajo licenc in način vodenja registra licenc.
2. člen
Posamezni pojmi, uporabljeni v tem
pravilniku, imajo naslednji pomen:
-      
vodja igralnice je oseba, ki zastopa, načrtuje, organizira, vodi,
razporeja, koordinira ali nadzira delo igralnice oziroma igralnega salona (npr.
direktor igralnice, namestnik direktorja igralnice, pomočnik direktorja
igralnice);
-      
krupje je oseba, ki neposredno vodi, izvaja ali sodeluje pri izvajanju
posebnih iger na srečo (npr. krupje, delivec kart, vodja igralne mize);
-      
vodja iger je oseba, ki vodi ali organizira delo na področju izvajanja
iger na igralnih napravah (npr. vodja oziroma pomočnik oddelka igralnih miz ali
igralnih avtomatov);
-      
interni nadzornik je oseba, ki organizira ali izvaja nadzor nad procesi
v igralnici oziroma igralnem salonu, v zvezi z izvajanjem posebnih iger na
srečo (npr. inšpektor iger, inšpektor na igralnih avtomatih, vodja video
kontrole, video kontrolor);
-      
glavni ali pomožni blagajnik je oseba, ki organizira ali izvaja
blagajniška dela v zvezi z gotovinskim, negotovinskim ali žetonskim poslovanjem
v igralnici oziroma igralnem salonu (npr. vodja blagajniškega poslovanja,
glavni blagajnik, blagajnik, vodja trezorja).
Osebe iz prejšnjega odstavka morajo za delo
v dejavnosti prirejanja posebnih iger na srečo imeti licenco.
II. POGOJI ZA PRIDOBITEV LICENCE
3. člen
Za delo, ki ga opravljajo osebe iz 2. člena
tega pravilnika, se zahteva izpolnjevanje pogojev, ki so opredeljeni v
Igralniškem standardu za osebe, ki morajo za delo v dejavnosti prirejanja posebnih
iger na srečo imeti dovoljenje – licenco (Uradni list RS, št. 19/02; v
nadaljnjem besedilu: igralniški standard).
4. člen
Oseba iz 2. člena tega pravilnika, ki želi
pridobiti licenco, mora izpolnjevati tudi dodatne pogoje in zahteve, ki jih
določi koncesionar ali koncesionar za igralni salon (v nadaljnjem besedilu:
koncesionar).
Koncesionar mora vsako spremembo pogojev in
zahtev iz prejšnjega odstavka posredovati komisiji za izdajo licenc iz 16.
člena tega pravilnika, v roku osem dni od spremembe.
5. člen
Oseba iz 2. člena tega pravilnika, ki želi
pridobiti licenco, ne sme biti pravnomočno obsojena na zaporno kazen zaradi
kaznivega dejanja zoper življenje in telo, človekovo zdravje, premoženje,
gospodarstvo, pravni promet, uradno dolžnost in javna pooblastila ali javni red
in mir.
III. POSTOPEK PRIDOBITVE IN ODVZEMA LICENCE
6. člen
Postopek za pridobitev licence se začne na
predlog osebe, ki želi pridobiti licenco (v nadaljnjem besedilu: kandidat) z
vlogo, ki jo vloži pri nadzornemu organu.
7. člen
Kandidat mora v vlogi navesti sledeče
podatke:
-      
ime in priimek;
-      
datum in kraj rojstva;
-      
stalno ali začasno prebivališče;
-      
državljanstvo;
-      
izobrazba.
K vlogi mora koncesionar za kandidata
predložiti overjena dokazila, da kandidat izpolnjuje pogoje iz 3. člena tega
pravilnika ter originalno dokazilo, da kandidat ni bil pravnomočno obsojen na
zaporno kazen zaradi kaznivih dejanj zoper življenje in telo, človekovo
zdravje, premoženje, gospodarstvo, pravni promet, uradno dolžnost in javna
pooblastila ali javni red in mir. Izjemoma lahko koncesionar za osebo iz 2.
člena tega pravilnika, razen za vodjo igralnice, namesto dokazil o znanju
tujega jezika predloži izjavo, da kandidat izpolnjuje pogoj, ki se nanaša na
znanje tujega jezika.
Koncesionar mora k vlogi predložiti pisno
izjavo, da kandidat izpolnjuje pogoje iz 4. člena tega pravilnika, v kateri
mora navesti tudi vrsto delovnega mesta iz 2. člena tega pravilnika, ki ga bo
zasedal kandidat.
8. člen
O vlogi za izdajo licence odloča komisija
za izdajo licenc (v nadaljnjem besedilu: komisija).
Če komisija ugotovi, da vloga za izdajo
licence ni popolna, pisno pozove kandidata, da jo dopolni v roku 15 dni.
Če kandidat vloge v navedenem roku ne
dopolni, jo komisija zavrže.
9. člen
Komisija lahko pred izdajo odločbe, za
razjasnitev vseh okoliščin, opravi razgovor s kandidatom, ki želi pridobiti
licenco ali z imetnikom licence, ki je v postopku odvzema licence.
Komisija v postopku pridobitve in odvzema
licence poleg določb tega pravilnika uporablja tudi določbe zakona, ki ureja splošni
upravni postopek.
10. člen
Če komisija ugotovi, da so izpolnjeni vsi
pogoji za pridobitev licence, izda odločbo o dodelitvi licence. Odločba o
dodelitvi licence mora vsebovati naslednje podatke o osebi, ki je pridobila
licenco:
-      
ime in priimek;
-      
datum in kraj rojstva;
-      
delovno mesto, ki ga bo oseba zasedla;
-      
evidenčna številka;
-      
datum začetka veljavnosti licence.
Odločba iz prejšnjega odstavka se opremi s
pečatom komisije ter podpisom predsednika komisije. Kopijo odločbe prejmeta
nadzorni organ in koncesionar.
11. člen
Na podlagi odločbe iz prejšnjega člena tega
pravilnika mora koncesionar osebi, ki je pridobila licenco, izdati
plastificirano priponko, opremljeno s fotografijo imetnika licence, evidenčno
številko iz odločbe, na podlagi katere je bila pridobljena licenca, pečatom
oziroma logotipom koncesionarja ter besedo »LICENCA«.
Priponka ima na levi strani fotografijo
imetnika licence v velikosti najmanj 3 × 2,5 cm. Na desno stran priponke se
vpiše beseda “LICENCA” v velikosti pisave najmanj 16, spodaj pa evidenčna
številka iz odločbe, na podlagi katere je bila pridobljena licenca v velikosti
pisave najmanj 14. Vsi podatki na priponki morajo biti napisani razločno,
ozadje oziroma drugi elementi priponke ne smejo slabšati vidljivosti podatkov.
Priponka ni prenosljiva.
12. člen
Osebe iz 2. člena tega pravilnika morajo v
času izvajanja del in nalog na vidnem mestu nositi priponko iz prejšnjega člena
tega pravilnika.
13. člen
Licenca velja, dokler imetnik licence
izpolnjuje pogoje iz 3., 4. in 5. člena tega pravilnika.
Če koncesionar ugotovi, da imetnik licence
ne izpolnjuje več pogojev iz prejšnjega odstavka oziroma imetnik licence
preneha opravljati delo v dejavnosti prirejanja posebnih iger na srečo, za
katero je potrebna licenca, mora koncesionar v osmih dneh pisno obvestiti
komisijo. V obvestilu predlaga odvzem licence ter navede razloge za odvzem.
Za prenehanje opravljanja dela iz
prejšnjega odstavka se šteje vsaka prekinitev opravljanja dela pri
koncesionarju, ki je daljša od enega leta.
Če komisija ugotovi, da so razlogi za
odvzem licence upravičeni, izda odločbo o odvzemu licence, zoper katero je
dovoljena pritožba v roku 15 dni na ministrstvo, pristojno za finance. Kopijo
odločbe prejmeta nadzorni organ in koncesionar.
Če imetnik licence želi opravljati delo, za
katero že ima licenco, pri drugem koncesionarju, mora pridobiti novo licenco v
skladu s tem pravilnikom.
14. člen
Koncesionar mora za imetnika licence vsako
spremembo podatkov, ki so navedeni v vlogi za pridobitev licence, v roku 15
dni, ko izve za nastalo spremembo, sporočiti nadzornemu organu.
15. člen
Imetnik licence mora na zahtevo komisije v
roku 30 dni predložiti dokazilo, da še vedno izpolnjuje pogoj za pridobitev
licence iz 5. člena tega pravilnika, ki ne sme biti starejše od 60 dni.
Če imetnik licence brez opravičenega
razloga ne predloži dokazila iz prejšnjega odstavka, komisija licenco lahko
odvzame.
IV. KOMISIJA
16. člen
Komisija je sestavljena iz treh članov.
Dva člana imenuje minister, pristojen za
finance, enega pa Odbor za igralništvo pri Gospodarski zbornici Slovenije.
Člani komisije se imenujejo za dobo štirih let, pri čemer so lahko ponovno
imenovani.
17. člen
Komisija:
-      
proučuje in obravnava vloge za pridobitev licenc;
-      
proučuje vprašanja ter podaja strokovna mnenja v zvezi s pridobitvijo in
odvzemom licenc;
-      
izdaja odločbe o dodelitvi oziroma odvzemu licenc.
Komisija pri svojem delu vodi zapisnik.
Kopijo zapisnika seje predsednik komisije posreduje nadzornemu organu.
18. člen
Delo komisije vodi njen predsednik, če
njega ni pa njegov namestnik.
Predsednik komisije sklicuje sestanke
najmanj 7 dni pred sejo.
Komisija lahko odloča, če sta prisotna
najmanj dva člana. Odločitev je sprejeta z večino glasov.
Komisija lahko sprejme poslovnik, s katerim
podrobneje uredi način svojega dela.
Članom komisije ne pripada sejnina.
V. ZBIRKA PODATKOV
19. člen
Zbirko podatkov o osebah, ki so pridobile
licenco (v nadaljnjem besedilu: register), vodi nadzorni organ.
20. člen
V registru se vodijo naslednji podatki o
osebi, ki je pridobila licenco:
-      
ime in priimek;
-      
datum in kraj rojstva;
-      
stalno ali začasno prebivališče;
-      
državljanstvo;
-      
izobrazba;
-      
datum pričetka veljavnosti licence;
-      
delovno mesto.
21. člen
Za osebo, ki ji je bila izdana licenca, se
vodi tudi zbirka listin iz 7. člena tega pravilnika, katere sestavni del so
tudi druge listine, izdane oziroma pridobljene v postopku pridobitve oziroma
odvzema licence.
Zbirka listin se vodi po osebi, vpisani v
register.
Zbirko listin hrani nadzorni organ.
22. člen
Podatki o osebi, ki ji je bila izdana
licenca, se v primeru prenehanja veljavnosti licence izbrišejo iz registra po
preteku enega leta od pravnomočnosti odločbe o odvzemu licence.
V roku iz prejšnjega odstavka se uniči tudi
zbirka listin iz prejšnjega člena tega pravilnika.
23. člen
Za varovanje osebnih podatkov pri vodenju
registra se uporabljajo določbe zakona, ki ureja varstvo osebnih podatkov.

Pravilnik o licencah za delo v dejavnosti
prirejanja posebnih iger na srečo (Uradni list RS, št. 45/02)
vsebuje naslednje prehodne in končno določbo:
»VI. PREHODNE IN KONČNA DOLOČBA
24. člen
Oseba, ki na dan uveljavitve tega
pravilnika ne izpolnjuje pogojev glede predpisane stopnje izobrazbe, ki so
navedeni v igralniškem standardu in ima sklenjeno delovno razmerje pri
koncesionarju v dejavnosti prirejanja posebnih iger na srečo, lahko pridobi
licenco, če izpolnjuje vse ostale pogoje za pridobitev licence.
Oseba iz prejšnjega odstavka mora v šestih
letih od pridobitve licence pridobiti ustrezno stopnjo izobrazbe.
Osebi, ki v roku iz prejšnjega odstavka
komisiji ne predloži dokazila o pridobljeni izobrazbi, se licenca odvzame.
25. člen
Koncesionar, ki ima ob uveljavitvi tega
pravilnika koncesijo za prirejanje posebnih iger na srečo, mora komisiji
najkasneje v roku šestih mesecev od uveljavitve tega pravilnika posredovati
dodatne pogoje in zahteve iz 4. člena tega pravilnika.
Družba, ki pridobi koncesijo za prirejanje
posebnih iger na srečo, mora dodatne pogoje in zahteve iz 4. člena tega
pravilnika predložiti komisiji najkasneje do sklenitve koncesijske pogodbe.
26. člen
Člani komisije morajo biti imenovani v roku
30 dni od uveljavitve tega pravilnika.
27. člen
Določbe tega pravilnika se začnejo
uporabljati v igralnicah od 30. 10. 2003, v igralnih salonih pa z dnem
uveljavitve tega pravilnika.
28. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi pravilnika o licencah za
delo v dejavnosti prirejanja posebnih iger na srečo (Uradni list RS, št. 77/02) spreminja 24. člen pravilnika
tako, da se glasi:
»24. člen
Oseba, ki na dan uveljavitve tega
pravilnika ne izpolnjuje pogojev glede predpisane stopnje izobrazbe, ki so
navedeni v igralniškem standardu in ima sklenjeno delovno razmerje pri
koncesionarju v dejavnosti prirejanja posebnih iger na srečo ali
prireditelju, ki prireja posebne igre na srečo na igralnih avtomatih zunaj
igralnic, lahko pridobi licenco, če izpolnjuje vse ostale
pogoje za pridobitev licence.
Oseba iz prejšnjega odstavka mora v šestih
letih od pridobitve licence pridobiti ustrezno stopnjo izobrazbe.
Osebi, ki v roku iz prejšnjega odstavka
komisiji ne predloži dokazila o pridobljeni izobrazbi, se licenca odvzame.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o licencah
za delo v dejavnosti prirejanja posebnih iger na srečo (Uradni list RS, št. 109/12) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.