I. SPLOŠNE DOLOČBE
1. člen
(1) Ta sklep določa vrste in sheme računovodskih ter
konsolidiranih računovodskih izkazov zavarovalnic in pozavarovalnic (v
nadaljnjem besedilu: zavarovalnica), podrobnejšo vsebino letnega poročila in
konsolidiranega letnega poročila zavarovalnic ter način in roke poročanja.
(2) Ta sklep določa tudi vrste in sheme trimesečnih
računovodskih izkazov ter način in roke poročanja.
(3) Določila tega sklepa se na podlagi šestega in
sedmega odstavka 580. člena Zakona o zavarovalništvu (Uradni list RS, št.
93/15, 9/19 in 49/20 – ZIUZEOP; v nadaljnjem besedilu: ZZavar-1) in prvega
odstavka 338.b člena Zakona o pokojninskem in invalidskem zavarovanju (Uradni
list RS, št. 96/12, 39/13, 99/13 – ZSVarPre-C, 101/13 – ZIPRS1415, 44/14 –
ORZPIZ206, 85/14 – ZUJF-B, 95/14 – ZUJF-C, 90/15 – ZIUPTD, 23/17, 40/17, 65/17,
28/19, 75/19, 36/20 – ZIUJP in 49/20 – ZIUZEOP; v nadaljnjem besedilu: ZPIZ-2)
uporabljajo tudi za pokojninske družbe.
(4) Določila tega sklepa se smiselno uporabljajo tudi za
zavarovalne in pozavarovalne pool-e in za Slovensko zavarovalno združenje, GIZ
v delu, ki se nanaša na poslovanje škodnega sklada in odškodninskega urada.
2. člen
(1) Letno oziroma konsolidirano letno poročilo
zavarovalnice obsega računovodsko poročilo in poslovno poročilo. Vsebuje podatke
in pojasnila v obsegu, ki je predpisan z zakonom, ki ureja poslovanje
gospodarskih družb, z mednarodnimi standardi računovodskega poročanja,
določenimi z Uredbo (ES) št. 1606/2002 Evropskega parlamenta in Sveta z
dne 19. julija 2002 o uporabi mednarodnih računovodskih standardov (UL L
št. 243 z dne 11. septembra 2002, str. 609) ter Uredbo Komisije (ES)
št. 1126/2008 z dne 3. novembra 2008 o sprejetju nekaterih
mednarodnih računovodskih standardov v skladu z Uredbo (ES) št. 1606/2002
Evropskega parlamenta in Sveta (UL L št. 320 z dne 29. novembra 2008,
str. 1), s spremembami (v nadaljnjem besedilu: mednarodni standardi
računovodskega poročanja) in tem sklepom.
(2) V poslovno poročilo oziroma konsolidirano poslovno
poročilo revidiranega letnega oziroma konsolidiranega letnega poročila zavarovalnica
vključi izjavo o upravljanju družbe in, kadar izpolnjuje merila predpisana z
zakonom, ki ureja poslovanje gospodarskih družb, tudi izjavo o nefinančnem
poslovanju oziroma konsolidirano izjavo o nefinančnem poslovanju.
(3) Pokojninska družba v dodatku k letnemu poročilu opiše
podlage in metode, ki jih uporablja pri izračunu matematičnih rezervacij.
(4) Letno poročilo oziroma konsolidirano letno poročilo
zavarovalnice in njegove sestavne dele s podpisom potrdijo vsi člani uprave
oziroma upravnega odbora.
II. RAČUNOVODSKO POROČILO
3. člen
(1) Računovodsko poročilo obsega računovodske izkaze in
pojasnila k računovodskim izkazom.
(2) Pojasnila k računovodskim izkazom obsegajo pomembne
računovodske usmeritve in druge pojasnjevalne informacije, vključno s
primerjalnimi informacijami v zvezi s predhodnim obdobjem.
(3) Zavarovalnica skupaj s pomembnimi računovodskimi
usmeritvami in drugimi pojasnili poleg presoj, ki temeljijo na ocenah, razkrije
tudi presoje, ki jih je pripravila v procesu uresničevanja računovodskih
usmeritev in ki najpomembneje vplivajo na denarne zneske, pripoznane v
računovodskih izkazih.
(4) Zavarovalnica v računovodskem poročilu vsako bistveno
skupino, sestavljeno iz podobnih postavk, predstavi ločeno.
(5) Zavarovalnica predstavi v računovodskem poročilu postavke
različne narave ali vloge posebej, razen če so nebistvene.
1. Vrste in sheme računovodskih izkazov
4. člen
(1) Letne računovodske izkaze zavarovalnic, ki so
vključeni v letno računovodsko poročilo, sestavljajo:
1.1  
bilanca stanja,
1.2  
izkaz poslovnega izida,
1.3  
izkaz vseobsegajočega donosa,
1.4  
izkaz denarnih tokov,
1.5  
izkaz sprememb lastniškega kapitala.
(2) Zavarovalnice letne računovodske izkaze izdelajo po
shemah iz Priloge 1, ki je sestavni del tega sklepa (v nadaljnjem besedilu:
Priloga 1). Zavarovalnica glede na to, ali
uporablja mednarodni računovodski standard 39 ali mednarodni standard
računovodskega poročanja 9, v svojih letnih računovodskih izkazih iz 1.1., 1.2.
in 1.3. prejšnjega odstavka izkaže samo tiste postavke, ki ustrezajo računovodskemu
standardu, ki ga uporablja.
(3) Zavarovalnice po stanju na zadnji dan obdobij,
navedenih v nadaljevanju, sestavljajo računovodske izkaze, ki jih predložijo
Agenciji za zavarovalni nadzor (v nadaljnjem besedilu: trimesečni računovodski
izkazi), in sicer od 1. januarja do 31. marca, od 1. januarja do
30. junija, od 1. januarja do 30. septembra in od
1. januarja do 31. decembra.
(4) Trimesečni računovodski izkazi obsegajo:
1.     
bilanco stanja, ki jih zavarovalnice izdelajo po shemi 1.1. Bilanca
stanja iz Priloge 1 ter
2.     
izkaz poslovnega izida in
3.     
izkaz vseobsegajočega donosa, ki jih zavarovalnice izdelajo po
predpisani shemi 2.1. iz Priloge 2, ki je priloga in sestavni del tega sklepa
(v nadaljnjem besedilu: Priloga 2).
(5) Pri izdelavi bilance
stanja iz prejšnjega odstavka zavarovalnice upoštevajo določila drugega
odstavka tega člena. Zavarovalnice, ki s 1. januarjem 2018 prehajajo na
uporabo mednarodnega standarda računovodskega poročanja 9, morajo postavke v
izkazu iz 2. in 3. točke prejšnjega odstavka smiselno razvrstiti v predpisano
shemo 2.1. iz Priloge 2.
(6) Zavarovalnice k revidiranemu letnemu poročilu
zavarovalnice priložijo tudi predlog uporabe bilančnega dobička oziroma
obravnavanja bilančne izgube in poročilo o razmerjih z obvladujočo družbo, kot samostojna
dokumenta, ki nista sestavna dela letnega poročila zavarovalnice.
(7) Zavarovalnica k računovodskim izkazom iz prvega odstavka
tega člena predstavi tudi bilanco stanja na prvi dan predhodnega obdobja, kadar
zavarovalnica uporabi računovodsko usmeritev za nazaj ali postavke v
računovodskih izkazih preračuna za nazaj ali postavke v računovodskih izkazih
prerazvrsti in imajo uporaba za nazaj, preračun za nazaj ali prerazvrstitev
pomemben vpliv na informacije v bilanci stanja na prvi dan predhodnega obdobja.
2. Sestavljanje računovodskih izkazov
2.1. Sestavljanje računovodskih izkazov
5. člen
(splošne določbe)
(1) V računovodskih izkazih se v stolpce za zneske
predhodnega leta vnašajo podatki iz revidiranih računovodskih izkazov. Denarni
zneski se v računovodskih izkazih izkazujejo zaokroženi na en euro.
(2) Kadar zavarovalnica uporabi računovodsko usmeritev za
nazaj, oziroma preračuna ali prerazvrsti posamezne postavke v računovodskih
izkazih, ustrezno prilagodi tudi zneske prejšnjega leta oziroma zgodnejših let
na način, da so primerljivi z zneski obravnavanega obdobja. V tem primeru za
stolpcem prejšnjega leta oziroma zgodnejšega leta doda tudi stolpec za začetek
prvega primerjalnega obdobja, na katerega se zadevna sprememba nanaša in v
pojasnilih k izkazu doda ustrezno obrazložitev.
(3) Zavarovalnica v računovodskih izkazih prikaže
dodatno vrstično postavko, naslov in vmesen seštevek, če je takšna predstavitev
koristna za razumevanje računovodskih izkazov.
(4) Zavarovalnica lahko v računovodskih izkazih za
stolpcem »znesek prejšnjega leta« doda stolpce za zgodnejša poslovna leta in v
pojasnilih k računovodskim izkazom tudi pojasnila za ta primerjalna obdobja.
(5) Zavarovalnica se mora pri pomembnejših postavkah v
bilanci stanja, izkazu poslovnega izida, izkazu vseobsegajočega donosa, izkazu
denarnih tokov ter izkazu sprememb lastniškega kapitala sklicevati na ustrezno
informacijo v pojasnilih.
(6) Zavarovalnici v računovodskih izkazih ni potrebno
prikazati postavk, katerih znesek je enak nič, razen če je to potrebno zaradi
primerjave z zneskom teh postavk v prejšnjem poslovnem letu.
(7) Za sestavljanje izkazov po tem sklepu se za
premoženjska zavarovanja štejejo zavarovanja iz 1. točke četrtega odstavka
7. člena ZZavar-1, za življenjska zavarovanja pa zavarovanja iz 2. točke
četrtega odstavka 7. člena ZZavar-1.
6. člen
(statusne spremembe)
Zavarovalnica v primeru združitve ali delitve sestavi bilanco
stanja, izkaz poslovnega izida in izkaz vseobsegajočega donosa po stanju na dan
pred vpisom združitve oziroma delitve v sodni register. Zavarovalnica predloži
računovodska izkaza Agenciji za zavarovalni nadzor najpozneje v roku dveh
mesecev po vpisu združitve oziroma delitve v sodni register.
2.2. Sestavljanje letnih računovodskih izkazov
7. člen
(bilanca stanja)
(1) Zavarovalnica sestavi bilanco stanja na podlagi
podatkov iz knjigovodskega stanja računov, predpisanih s kontnim okvirom za
zavarovalnice.
(2) Postavke v bilanci stanja se izkazujejo ločeno za
premoženjska, življenjska in dopolnilna zdravstvena zavarovanja ter skupno za
zavarovalnico kot celoto.
(3) Znotraj razdelitve, navedene v drugem odstavku tega
člena, se ločeno prikažejo podatki tekočega in predhodnega poslovnega leta.
8. člen
(izkaz poslovnega izida)
(1) Zavarovalnica sestavi izkaz poslovnega izida na
podlagi knjigovodskih podatkov o prihodkih in odhodkih v obdobju, za katerega
se sestavljajo računovodski izkazi.
(2) Postavke v izkazu poslovnega izida se izkazujejo
ločeno za premoženjska, življenjska in dopolnilna zdravstvena zavarovanja ter skupno
za zavarovalnico kot celoto.
(3) Znotraj razdelitve, navedene v drugem odstavku tega
člena, se ločeno prikažejo podatki tekočega in predhodnega poslovnega leta.
9. člen
(izkaz vseobsegajočega donosa)
(1) V izkazu vseobsegajočega donosa zavarovalnica
prikaže čisti dobiček ali izgubo obdobja ter postavke drugega vseobsegajočega
donosa v obdobju, ki morajo biti ločene na:
a)    
postavke, ki pozneje ne bodo prerazvrščene v poslovni izid in
b)    
postavke, ki bodo pozneje lahko prerazvrščene v poslovni izid.
(2) Zavarovalnica sestavi izkaz vseobsegajočega donosa
ločeno za premoženjska, življenjska in dopolnilna zdravstvena zavarovanja ter
skupno za zavarovalnico kot celoto.
(3) Znotraj razdelitve, navedene v drugem odstavku tega
člena, se ločeno prikažejo podatki tekočega poslovnega leta in podatki
predhodnega poslovnega leta.
10. člen
(izkaz denarnih tokov)
(1) Zavarovalnica poroča o denarnih tokovih iz
poslovanja v izkazu denarnih tokov tako, da uporabi posredno metodo.
(2) Izkaz denarnih tokov je računovodski izkaz, v
katerem so prikazane spremembe stanja denarnih sredstev in njihovih ustreznikov
za poslovno leto ali medletna obdobja, za katera se sestavlja.
(3) Podatki v izkazu denarnih tokov se zaradi primerjave
prikazujejo v dveh stolpcih, pri čemer se v prvem stolpcu izkažejo uresničeni
podatki v obravnavanem poslovnem letu obdobju, v drugem stolpcu pa uresničeni
podatki v prejšnjem poslovnem obdobju.
11. člen
(izkaz sprememb lastniškega kapitala)
Zavarovalnica sestavi izkaz sprememb lastniškega kapitala za
predhodno in tekoče poslovno leto v obliki sestavljene razpredelnice, v katero
vnese stanja posameznih sestavin kapitala predhodnega poslovnega leta, zneske
sprememb posameznih sestavin kapitala v poslovnem letu, vključno z uporabo
čistega dobička in pokrivanjem izgube v poslovnem letu ter stanja posameznih
sestavin kapitala na koncu poslovnega leta.
2.3. Sestavljanje trimesečnih računovodskih izkazov
12. člen
(bilanca stanja)
(1) Zavarovalnica po stanju na zadnji dan vsakega
trimesečja sestavi bilanco stanja po shemi 1.1. iz Priloge 1, v skladu s
7. členom tega sklepa.
(2) Postavke bilance stanja se izkazujejo v treh
stolpcih, pri čemer se v prvem stolpcu izkažejo podatki na zadnji dan obdobja,
za katerega se sestavljajo računovodski izkazi, v drugem stolpcu podatki na
zadnji dan prejšnjega poslovnega leta, v tretjem stolpcu pa indeks rasti.
13. člen
(izkaz poslovnega izida)
(1) Zavarovalnica za vsako trimesečno obdobje, določeno
s tretjim odstavkom 4. člena sestavi izkaz poslovnega izida po shemi 2.1.
iz Priloge 2, v skladu z 8. členom tega sklepa.
(2) Zavarovalnica prenese donos naložb (prihodki od
naložb zmanjšani za odhodke od naložb) v višini, ki ne pripada
zavarovalno-tehničnim rezervacijam življenjskih zavarovanj, iz izkaza izida iz
življenjskih zavarovanj v izračun čistega izida zavarovalnice.
(3) Zavarovalnica prenese donos naložb, ki pripada
zavarovalno-tehničnim rezervacijam premoženjskih zavarovanj, iz izračuna
čistega izida zavarovalnice v izkaz izida iz premoženjskih zavarovanj.
14. člen
(izkaz vseobsegajočega donosa)
Zavarovalnica za vsako trimesečno obdobje, določeno s tretjim
odstavkom 4. člena sestavi izkaz vseobsegajočega donosa po shemi 2.1. iz
Priloge 2, v skladu z 9. členom tega sklepa.
3. Pojasnila k računovodskim izkazom
15. člen
(splošne določbe)
(1) Zavarovalnica v pojasnilih k letnim računovodskim
izkazom razkrije uporabljene temeljne računovodske usmeritve, pojasni posamezne
rešitve in uporabljene metode vrednotenja postavk v računovodskih izkazih,
morebitne spremembe računovodskih usmeritev in vrednotenja z oceno vpliva na
sredstva, obveznosti do virov sredstev, poslovni izid in finančni položaj
zavarovalnice, pomembnejše dogodke po datumu bilance stanja, ki vplivajo na
izdelane računovodske izkaze ter davčne obveznosti zavarovalnice.
(2) Zavarovalnica v pojasnilih k letnim računovodskim
izkazom razkrije vse informacije, ki jih predpisuje zakon, ki ureja poslovanje
gospodarskih družb, ter vsa razkritja, ki jih za posamezne postavke
računovodskih izkazov kot potrebna razkritja navajajo mednarodni standardi
računovodskega poročanja, in ta sklep.
(3) Zavarovalnica v pojasnilih k letnim računovodskim
izkazom razkrije seznam vseh skladov, ki jih vodi ločeno, najmanj pa omejene,
notranje iz tretjega odstavka 239. člena ZZavar-1, z naložbenim tveganjem,
za dodatno pokojninsko zavarovanje v času izplačevanja rent in pokojninske
sklade, oblikovane kot kritni sklad ali skupina kritnih skladov, (v nadaljnjem
besedilu: skladi, ki jih vodi ločeno) ter vzajemne pokojninske sklade in krovne
pokojninske sklade in druge podatke, ki so pomembni za razumevanje
računovodskih izkazov.
(4) Zavarovalnica v pojasnilih k letnim računovodskim izkazom
razkrije v zvezi s skladi, ki jih vodi ločeno, pomembne računovodske usmeritve
pri predstavljanju sredstev, obveznosti in poslovnih izidov skladov v
računovodskih izkazih zavarovalnice.
16. člen
(pojasnila k bilanci stanja)
Zavarovalnica v pojasnilih k posameznim postavkam bilance stanja
vsako poslovno leto prikaže vsa razkritja, ki so opredeljena v zakonu, ki ureja
poslovanje gospodarskih družb in mednarodnih standardih računovodskega
poročanja, poleg teh pa razkrije še:
1.     
delež finančnih naložb, ki pri izdajatelju predstavljajo podrejene
instrumente;
2.     
celotne dolgove zavarovalnice, pokrite z vrednostnimi papirji, ki jih je
zavarovalnica dala kot jamstvo, z navedbo vrste vrednostnega papirja; ti
podatki se razkrijejo ločeno za vsako postavko dolgov;
3.     
podatke o podrejenih obveznostih, in sicer za vsako novo zadolžitev,
znesek zadolžitve, valuto, v kateri je obveznost nominirana, obrestno mero,
datum zapadlosti, pogoje podrejenosti ter obstoj kakršnihkoli določb za
konverzijo podrejene obveznosti v kapital ali v kakšno drugo obveznost;
4.     
rezervacije za že nastale, a še ne prijavljene škode, ki so vključene v
škodnih rezervacijah;
5.     
podatke o kosmatih zavarovalno-tehničnih rezervacijah za življenjska
zavarovanja in podatke o pozavarovalnem delu zavarovalno-tehničnih rezervacij
za življenjska zavarovanja, ločeno za vsak sklad, ki ga vodi ločeno;
6.     
prikaz sredstev in obveznosti za vsak sklad, ki ga vodi ločeno, izdelan
po shemah, predpisanih v Prilogi 2, v točki 2.2. Prikaz sredstev in obveznosti,
ki se vodijo ločeno, razen za pokojninski sklad, oblikovan kot kritni sklad
oziroma skupina kritnih skladov; pri tem
zavarovalnica v izkazu 2.2.b) Prikaz sredstev in obveznosti notranjega sklada,
glede na to, ali uporablja mednarodni računovodski standard 39 ali mednarodni
standard računovodskega poročanja 9, izkaže samo tiste postavke, ki ustrezajo
računovodskemu standardu, ki ga uporablja;
7.     
prikaz sredstev in obveznosti pokojninskega sklada, oblikovanega kot
kritni sklad oziroma skupine kritnih skladov, izdelan po predpisani shemi iz
podzakonskega predpisa, ki ureja letno poročilo in medletne računovodske izkaze
pokojninskega sklada, oblikovanega kot kritni sklad ter skupine kritnih
skladov;
8.     
terjatve iz naslova upravljanja vzajemnega pokojninskega sklada in
obveznosti za plačilo razlike do zajamčenega donosa vzajemnega pokojninskega
sklada;
9.     
podatek o seštevku vseh sredstev oziroma obveznosti vzajemnega
pokojninskega sklada in krovnega pokojninskega sklada v bilanci stanja,
izdelani po predpisani shemi iz podzakonskega predpisa, ki ureja letno poročilo
vzajemnega pokojninskega sklada;
10.  
pojasnila k ostalim zunajbilančnim postavkam.
17. člen
(pojasnila k izkazom poslovnega izida in vseobsegajočega
donosa)
(1) Zavarovalnica v pojasnilih k posameznim postavkam
izkaza poslovnega izida in izkaza vseobsegajočega donosa prikaže vsa razkritja,
ki so opredeljena v zakonu, ki ureja poslovanje gospodarskih družb in mednarodnih
standardih računovodskega poročanja, poleg tega pa razkrije tudi:
1.     
prihodke in odhodke ter finančni rezultat poslovnih enot v tretjih
državah;
2.     
izkaz izida za vsak sklad, ki ga vodi ločeno, izdelan po shemah,
predpisanih v Prilogi 2, v točki 2.3. Izkazi izida skladov, ki se vodijo
ločeno, razen za pokojninski sklad, oblikovan kot kritni sklad oziroma skupina
kritnih skladov;
3.     
izkaz izida pokojninskega sklada, oblikovanega kot kritni sklad oziroma
skupine kritnih skladov, izdelan po predpisani shemi iz podzakonskega predpisa,
ki ureja letno poročilo in medletne računovodske izkaze pokojninskega sklada,
oblikovanega kot kritni sklad ter skupine kritnih skladov;
4.     
prihodke in odhodke iz naslova upravljanja vzajemnih pokojninskih
skladov, ki jih je zavarovalnica prikazala v izračunu čistega izida
zavarovalnice.
(2) Zavarovalnica, ki opravlja zavarovalne posle
sklepanja in izvrševanja pogodb o premoženjskem in življenjskem pozavarovanju v
skladu s petim odstavkom 118. člena ZZavar-1, prikaže ločeno tudi kosmate
obračunane premije iz pozavarovalnih poslov, razvrščene na zavarovalne posle
premoženjskih in življenjskih zavarovanj.
(3) Pozavarovalnica prikaže kosmate obračunane premije, razvrščene
na zavarovalne posle premoženjskih in življenjskih zavarovanj.
18. člen
(trimesečni računovodski izkazi s pojasnili)
(1) Zavarovalnica za poročanje o trimesečnih
računovodskih izkazih prikaže poleg trimesečnih izkazov za zavarovalnico v
skladu s četrtim odstavkom 4. člena tega sklepa še izkaz sredstev in
obveznosti ter izkaz izida za sklade, ki jih vodi ločeno.
(2) Zavarovalnica k polletnim računovodskim izkazom
dodatno priloži tudi pojasnila, predpisana z mednarodnim računovodskim standardom
34.
III. POSLOVNO POROČILO ZAVAROVALNICE
1. Vsebina poslovnega poročila zavarovalnice
19. člen
(1) Poslovno poročilo mora vsebovati uravnoteženo in
celovito analizo razvoja in izidov poslovanja zavarovalnice ter njenega
finančnega položaja, ki ustreza obsegu in kompleksnosti njenega poslovanja.
(2) Poslovno poročilo zavarovalnice mora vsebovati
poročilo o poslovanju zavarovalnice za poslovno leto ter izbrane računovodske
in finančne kazalnike poslovanja.
2. Poročilo o poslovanju zavarovalnice za poslovno
leto 
20. člen
(1) Poročilo o poslovanju zavarovalnice obsega zlasti
opis splošnega gospodarskega okolja, poslovne usmeritve, pregled poslovanja,
finančni rezultat, finančni položaj, opis glavnih tveganj, s katerimi se
zavarovalnica sooča, podatke o delniškem kapitalu in delničarjih oziroma
kapitalu in številu članov družbe za vzajemno zavarovanje, opis dosedanjega
razvoja in pričakovani razvoj zavarovalnice, druge podatke, ki so pomembni za
njeno delovanje in podatke oziroma opis vseh pomembnejših dogodkov, ki so
nastopili po koncu poslovnega leta.
(2) Zavarovalnica v opisu splošnega gospodarskega okolja
oriše glavne dejavnike, ki so posredno ali neposredno vplivali na uspešnost
poslovanja. Če zavarovalnica posluje v pomembnejšem obsegu tudi v državah
članicah in tretjih državah, potem predstavi tudi značilnosti gospodarskih
gibanj v teh državah in njihov vpliv na posle zavarovalnice.
(3) V okviru poslovnih usmeritev zavarovalnica predstavi
dolgoročne cilje poslovne strategije in navede načrtovane aktivnosti za
doseganje poslovnih usmeritev v naslednjem letu. Zavarovalnica navede, v
kolikšni meri so se predvidevanja v poslovnem letu uresničila.
(4) V pregledu poslovanja zavarovalnica podrobno oriše
posamezne zavarovalne vrste ter navede število zavarovancev in število
sklenjenih zavarovanj v okviru zavarovalne vrste.
(5) V predstavitvi finančnega rezultata zavarovalnica
razčleni prihodke in odhodke poslovnega leta po zavarovalnih vrstah.
(6) Zavarovalnica prikaže finančni položaj s strukturo
aktive in pasive bilance stanja po posameznih vrstah sredstev oziroma kapitala
in obveznosti ter pojasni spremembe posameznih postavk v primerjavi s
predhodnim letom. Zavarovalnica pojasni tudi vse pomembnejše zunajbilančne
postavke.
(7) V opisu glavnih tveganj s katerimi se sooča,
zavarovalnica prikaže izpostavljenost tržnim, kreditnim, likvidnostnim in
operativnim tveganjem, ostalim pa, če je to pomembno za presojo premoženja in
obveznosti zavarovalnice, njenega finančnega položaja ter poslovnega izida.
Poleg tega zavarovalnica v tem opisu prikaže tudi ukrepe in cilje na področju
upravljanja s temi tveganji.
(8) Zavarovalnica, ki je organizirana kot delniška
družba, prikaže podatke o glavnih delničarjih, njihovem deležu in številu
izdanih delnic, družba za vzajemno zavarovanje pa prikaže število zavarovalnih
pogodb, ki jih imajo člani z družbo.
(9) Nadalje zavarovalnica v poročilu o poslovanju opiše
svoj dosedanji in pričakovani razvoj ter podatke o investicijskih vlaganjih.
(10) Zavarovalnica v poročilu o poslovanju prikaže tudi
druge podatke, ki so pomembni za njeno delovanje, kot so organizacijska shema,
podatki o poslovni mreži in shematičen prikaz poslovne mreže, aktivnosti
podružnic zavarovalnice v državah članicah in tretjih državah, podatki o zaposlenih
in izobrazbeni strukturi, podatki o članih uprave in članih nadzornega sveta
oziroma upravnega odbora, podatki o informacijski podpori, informacije povezane
z varstvom okolja, predloži izjavo o skladnosti s kodeksom upravljanja ter
druge podatke, za katere ocenjuje, da prispevajo k boljši predstavitvi.
(11) Zavarovalnica v poročilu o poslovanju prikaže tudi
vse pomembnejše dogodke, ki so nastopili po koncu poslovnega leta.
(12) Zavarovalnica hkrati z letnim poročilom posreduje
tudi poročilo o razmerjih s povezanimi družbami kot določa zakon, ki ureja
gospodarske družbe, s pisnim poročilom revizorja na poročilo zavarovalnice o
razmerjih s povezanimi družbami.
3. Izbrani računovodski in finančni kazalniki
poslovanja
21. člen
(1) Zavarovalnica prikaže najmanj naslednje kazalnike
poslovanja:
-       
rast kosmate obračunane premije (indeks),
-       
čista obračunana zavarovalna premija v % od kosmate obračunane
zavarovalne premije,
-       
gibanje (indeks) kosmatih obračunanih odškodnin,
-       
škodni rezultat,
-       
stroški poslovanja v % od kosmate obračunane zavarovalne premije,
-       
stroški pridobivanja zavarovanj v % od kosmate obračunane zavarovalne
premije,
-       
čisti škodni kazalnik,
-       
sestavljeni škodni kazalnik,
-       
stroškovni kazalnik,
-       
kazalnik koristnosti,
-       
učinki naložb v % od povprečnega stanja naložb (iz stanja na začetku in
koncu leta),
-       
čiste škodne rezervacije v % od čistih prihodkov od zavarovalnih premij,
-       
kosmati dobiček oziroma izguba tekočega leta v % od čiste obračunane
premije,
-       
kosmati dobiček oziroma izguba tekočega leta v % od povprečnega
kapitala,
-       
kosmati dobiček oziroma izguba tekočega leta v % od povprečne aktive,
-       
kosmati dobiček oziroma izguba tekočega leta na delnico,
-       
terjatve iz pozavarovanja in zavarovalno-tehnične rezervacije, ki
odpadejo na pozavarovatelje v % od kapitala zavarovalnice,
-       
čista obračunana zavarovalna premija glede na povprečno stanje kapitala
in povprečno stanje zavarovalno-tehničnih rezervacij,
-       
povprečno stanje čistih zavarovalno-tehničnih rezervacij glede na čiste
prihodke od zavarovalnih premij,
-       
kapital glede na obveznosti do virov sredstev,
-       
čiste zavarovalno-tehnične rezervacije glede na obveznosti do virov
sredstev,
-       
čiste zavarovalno-tehnične rezervacije za življenjska zavarovanja glede
na čiste zavarovalno-tehnične rezervacije,
-       
kosmata obračunana zavarovalna premija glede na število redno
zaposlenih.
(2) V poslovnem poročilu se prikažejo kazalniki za
zadnje zaključeno poslovno leto in predhodno poslovno leto.
(3) Izračun kazalnikov je sestavni del tega sklepa
(Priloga 3).
IV. KONSOLIDIRANO LETNO POROČILO
1. Konsolidirano letno poročilo
22. člen
(1) Konsolidirano letno poročilo je sestavljeno iz
konsolidiranega računovodskega poročila in konsolidiranega poslovnega poročila
družb, ki so vključene v konsolidacijo.
(2) Za pripravo konsolidiranega letnega poročila je zadolžena
zavarovalnica, ki je nadrejena družba eni ali več družbam (v nadaljevanju:
nadrejena zavarovalnica).
2. Konsolidirano računovodsko poročilo
23. člen
(1) Konsolidirano računovodsko poročilo sestoji iz
konsolidiranih računovodskih izkazov, sestavljenih po shemah, predpisanih s
Prilogo 1, in pojasnil h konsolidiranim računovodskim izkazom. Zavarovalnica v
bilanci stanja doda vrstici, v katerih prikaže podatek o kapitalu lastnikov
obvladujoče družbe in neobvladujočih deležih v okviru lastniškega kapitala. V
izkazu poslovnega izida zavarovalnica doda vrstici, v katerih razkrije podatek
o poslovnem izidu obravnavanega obdobja, ki se nanaša na neobvladujoči delež
oziroma na lastnike obvladujoče družbe. V izkazu vseobsegajočega donosa
zavarovalnica doda vrstice, v katerih razkrije čiste dobičke ali izgube, ki
izhajajo iz pretvorbe računovodskih izkazov družb, katerih funkcijska valuta ni
euro, kot tudi prilagoditev te sestavine zaradi prerazvrstitve in podatek o
vseobsegajočem donosu poslovnega leta, ki se nanaša na neobvladujoči delež
oziroma na lastnike obvladujoče družbe. V izkazu sprememb lastniškega kapitala
zavarovalnica doda stolpec za rezerve iz naslova prevedbe računovodskih izkazov
družb v tujini, stolpec za namen razkritja kapitala lastnikov obvladujoče
družbe, stolpec za namen razkritja kapitala lastnikov neobvladujočega deleža,
ter vrstico za namen razkritja spremembe deležev v lastniškem kapitalu odvisnih
podjetjih, ki ne povzročijo izgube obvladovanja.
(2) Pri sestavljanju konsolidiranih računovodskih
izkazov nadrejena zavarovalnica upošteva določbe zakona, ki ureja gospodarske
družbe, določila mednarodnih standardov računovodskega poročanja in tega
sklepa.
(3) Nadrejena zavarovalnica je dolžna poskrbeti, da vse
zavarovalnice in druge družbe v skupini uporabljajo enotne računovodske
usmeritve za podobne poslovne dogodke, enake metode vrednotenja postavk, in da
so postavke v ločenih računovodskih izkazih vseh zavarovalnic in drugih družb v
skupini enako formalno predstavljene oziroma da v nasprotnem primeru odvisne in
pridružene zavarovalnice in druge družbe v skupini, sestavijo posebne
računovodske izkaze za potrebe uskupinjenja, ki se razlikujejo od njihovih
uradnih računovodskih izkazov.
3. Priloga s pojasnili h konsolidiranim računovodskim
izkazom
24. člen
(1) Zavarovalnica v pojasnilih h konsolidiranim
računovodskim izkazom razkrije pomembnejše računovodske smernice, na katerih so
zasnovani računovodski izkazi skupine, pomembne ocene in presoje pri
konsolidaciji ter pomembne metode in postopke konsolidacije.
(2) Zavarovalnica v pojasnilih h konsolidiranim
računovodskim izkazom zagotovi dodatna pojasnila za vse postavke v
konsolidiranih računovodskih izkazih. Za vsebino in obseg pojasnil se smiselno
uporabljajo določbe od 15. do 17. člena tega sklepa. Poleg pojasnil, ki so
zahtevana v omenjenih členih, zavarovalnica navede še:
1.     
podatke o nazivu in sedežu zavarovalnice in družb, ki so vključene v
konsolidacijo, deležih v kapitalu zavarovalnice in družb ter nominalnih zneskih
kapitalskih deležev v zavarovalnicah in družbah, vključenih v konsolidiranje;
2.     
podatke o nazivu in sedežu družb, ki niso vključene v konsolidiranje in
deležih v kapitalu ter nominalnih zneskih kapitalskih deležev v teh družbah z
utemeljitvijo, zakaj niso vključene v konsolidiranje;
3.     
celotni znesek, ki je v konsolidirani bilanci stanja prikazan kot dolg,
pokrit z vrednostnimi papirji, ki so jih družbe dale kot jamstvo, vključene v
konsolidacijo, z navedbo vrednostnega papirja;
4.     
celotni znesek vseh finančnih obveznosti, ki niso vključene v
konsolidirano bilanco stanja, tako da so podatki v pomoč pri ocenjevanju
finančnega stanja družb, vključenih v konsolidacijo;
5.     
podatke o zneskih izplačil, ki so bila med poslovnim letom odobrena
članom uprave, in nadzornih svetov oziroma upravnih odborov nadrejene
zavarovalnice za opravljanje njihovih nalog v nadrejeni zavarovalnici in
podrejenih družbah;
6.     
povprečno število zaposlenih v poslovnem letu ter število zaposlenih na
zadnji dan leta, glede na stopnjo izobrazbe, v družbah, vključenih v konsolidacijo.
4. Konsolidirano poslovno poročilo
25. člen
(1) Konsolidirano poslovno poročilo mora vsebovati vsaj
pošten pregled razvoja in poslovne usmeritve družb, vključenih v konsolidacijo
ter predstavitev poslovanja skupine in njenega položaja, z opisom temeljnih
tveganj, ki jim je skupina izpostavljena. Kolikor je potrebno za razumevanje
takega razvoja, uspešnosti ali položaja, analiza vključuje finančne, in kjer je
to ustrezno tudi nefinančne kazalnike uspešnosti.
(2) V okviru navedenega mora nadrejena zavarovalnica
predstaviti tudi osnovne podatke o družbah v skupini. Podatki o družbah v
skupini morajo obsegati shematski prikaz, firmo družbe, vrsto dejavnosti, delež
v kapitalu in delež glasovalnih pravic, nominalno vrednost kapitalskega deleža
po stanju na zadnji dan poslovnega leta in organe upravljanja.
V. ROKI IN NAČIN POROČANJA
26. člen
(1) Zavarovalnice predložijo nerevidirane letne
računovodske izkaze za poslovno leto v obsegu, predpisanem s tem sklepom, razen
prikaza uporabe bilančnega dobička ali bilančne izgube in izbranih kazalcev
poslovanja iz 21. člena tega sklepa, najkasneje v dveh mesecih po preteku
poslovnega leta.
(2) Zavarovalnice predložijo izbrane kazalnike
poslovanja iz 21. člena tega sklepa v okviru revidiranega letnega poročila
v roku, določenem z 257. členom ZZavar-1. Prikaz uporabe bilančnega
dobička oziroma obravnavanja bilančne izgube predložijo zavarovalnice
najkasneje v roku osmih dni po sprejemu sklepov na seji skupščine. K
revidiranemu letnemu poročilu in revizijskemu poročilu morajo predložiti mnenje
pristojnega organa v roku osmih dni po prejemu tega mnenja, oziroma najkasneje
v štirih mesecih po izteku poslovnega leta.
(3) Nadrejena zavarovalnica v skupini predloži
nerevidirane konsolidirane računovodske izkaze v treh mesecih po preteku
poslovnega leta.
(4) Zavarovalnice predložijo trimesečne računovodske
izkaze za prvo trimesečje do 30. aprila, za polletje do 31. julija in
za devet mesecev do 31. oktobra tekočega leta, za celo leto skupaj pa
najkasneje v dveh mesecih po preteku poslovnega leta.
(5) Zavarovalnica posreduje Agenciji za zavarovalni
nadzor računovodske izkaze, izdelane po predpisani shemi:
-       
iz Priloge 2 – vsako trimesečje,
-       
iz Priloge 1 – vsako trimesečje bilanco stanja,
-       
iz Priloge 1 – v okviru letnega poročila, v elektronski obliki,
združljivi z informacijskim sistemom Agencije za zavarovalni nadzor.
(6) Polletno poročilo in revidirano letno poročilo
oziroma revidirano konsolidirano letno poročilo skupaj z zahtevanimi poročili,
zavarovalnica pošlje v rokih, določenih v prejšnjih odstavkih tega člena, v
elektronski »pdf« obliki v informacijski sistem Agencije za zavarovalni nadzor.
(7) Zavarovalnica mora revidirano letno oziroma
revidirano konsolidirano letno poročilo objaviti na svoji spletni strani v
petnajstih dneh po tem, ko ga sprejme pristojni organ oziroma najkasneje v
šestih mesecih po koncu poslovnega leta.
(8) Ne glede na roke, določene z 257. členom ZZavar-1, lahko
pokojninska družba predloži Agenciji za zavarovalni nadzor revidirano letno
poročilo, izbrane kazalnike poslovanja iz 21. člena tega sklepa v okviru
revidiranega letnega poročila in mnenje pristojnega organa k revidiranemu
letnemu poročilu in revizijskemu poročilu v rokih, določenih z drugim odstavkom
338.b člena ZPIZ-2.

Priloga
1: Računovodski izkazi 
Priloga
2: Računovodski izkazi in donosi
Priloga
3: Izračun kazalnikov

Sklep o letnem poročilu in trimesečnih
računovodskih izkazih zavarovalnic (Uradni list RS, št. 1/16) vsebuje naslednje prehodne in
končne določbe:
»VI. PREHODNE IN KONČNE DOLOČBE
27. člen
Določila tega sklepa se smiselno uporabljajo tudi za Kritni
sklad Sklada obveznega dodatnega pokojninskega zavarovanja do njegove
likvidacije v skladu z 38. členom Zakona o spremembah in dopolnitvah
Zakona o pokojninskem in invalidskem zavarovanju (Uradni list RS,
št. 102/15).
28. člen
Računovodske izkaze v skladu s tem sklepom je potrebno prvič
izdelati za prvo trimesečje leta 2016.
29. člen
(1) Ta sklep začne veljati petnajsti dan po objavi v
Uradnem listu Republike Slovenije.
(2) Ne glede na določbe prvega odstavka tega člena
zavarovalnice izdelajo letno poročilo za poslovno leto 2015 v skladu z
določbami Sklepa o letnem poročilu in trimesečnih računovodskih izkazih
zavarovalnic – SKL 2009 (Uradni list RS, št. 47/09, 57/09, 99/10, 47/11,
62/13 in 89/14).«.

Sklep o spremembah in dopolnitvah Sklepa o
letnem poročilu in trimesečnih računovodskih izkazih zavarovalnic (Uradni list
RS, št. 85/16) vsebuje naslednjo končno določbo:
»6. člen
Ta sklep začne veljati naslednji dan po objavi v Uradnem
listu Republike Slovenije, velja pa že za izdelavo letnega poročila za leto
2016.«.

Sklep o spremembah in dopolnitvah Sklepa o
letnem poročilu in trimesečnih računovodskih izkazih zavarovalnic (Uradni list
RS, št. 12/18) vsebuje naslednjo prehodno in
končno določbo:
»12. člen
Zavarovalnice računovodske izkaze v skladu s tem sklepom
prvič izdelajo za prvo trimesečje leta 2018.
13. člen
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
letnem poročilu in trimesečnih računovodskih izkazih zavarovalnic (Uradni list
RS, št. 82/20) vsebuje naslednjo končno določbo:
»11. člen
Ta sklep začne veljati petnajsti dan po objavi v Uradnem
listu Republike Slovenije.«.