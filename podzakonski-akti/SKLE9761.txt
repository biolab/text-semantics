I. UVODNE DOLOČBE
1. člen
(vsebina sklepa)
Ta sklep določa:
-       
podrobnejšo vsebino letnega poročila ter medletnih računovodskih izkazov
pokojninskega sklada, ki je oblikovan kot kritni sklad (v nadaljnjem besedilu:
kritni sklad), in skupine kritnih skladov,
-       
sheme računovodskih izkazov kritnega sklada,
-       
vsebino priloge s pojasnili k računovodskim izkazom kritnega sklada in
skupine kritnih skladov ter
-       
način in roke poročanja o podatkih iz predhodnih alinej.
2. člen
(opredelitve vsebine pojmov)
Pojmi, uporabljeni v tem sklepu, imajo
naslednji pomen:
-       
kritni sklad: kritni sklad prostovoljnega dodatnega pokojninskega zavarovanja,
kot je opredeljen v 323. členu Zakona o pokojninskem in invalidskem zavarovanju
(Uradni list RS, št. 96/12 in 39/13; v nadaljnjem besedilu: ZPIZ‑2);
-       
skupina kritnih skladov: skupina treh kritnih skladov za izvajanje
naložbene politike življenjskega cikla člana, v skladu s 324. členom ZPIZ‑2;
-       
upravljavec kritnega sklada oziroma skupine kritnih skladov:
zavarovalnica, ki ima dovoljenje za opravljanje poslov v zavarovalni skupini
življenjskih zavarovanj v skladu z zakonom, ki ureja zavarovalništvo, in
pokojninska družba.
II. LETNO POROČILO KRITNEGA SKLADA
3. člen
(vsebina letnega poročila kritnega sklada)
(1) Letno poročilo kritnega sklada
sestavljajo:
a)     računovodski izkazi kritnega sklada, skupaj s pojasnili k
računovodskim izkazom in
b)     poslovno poročilo kritnega sklada.
(2) Upravljavec kritnega sklada mora
pripraviti letno poročilo v skladu s ZPIZ‑2, tem sklepom in z drugimi predpisi,
izdanimi na podlagi ZPIZ‑2 ter z mednarodnimi standardi računovodskega
poročanja, določenimi z Uredbo (ES) št. 1606/2002 Evropskega parlamenta in
Sveta z dne 19. julija 2002 o uporabi mednarodnih računovodskih standardov
(UL L št. 243 z dne 11. septembra 2002, str. 609) in Uredbo Komisije (ES)
št. 1126/2008 z dne 3. novembra 2008 o sprejetju nekaterih mednarodnih
računovodskih standardov v skladu z Uredbo (ES) št. 1606/2002 Evropskega
parlamenta in Sveta (UL L št. 320 z dne 29. novembra 2008, str. 1), s
spremembami (v nadaljnjem besedilu: MSRP).
(3) Letno poročilo kritnega sklada
morajo s svojim podpisom potrditi vsi člani uprave oziroma upravnega odbora
upravljavca kritnega sklada.
(4) Če kritni sklad izvaja kolektivno
dodatno zavarovanje, mora letno poročilo kritnega sklada vsebovati tudi mnenje
Odbora pokojninskega sklada.
II. 1. RAČUNOVODSKI IZKAZI KRITNEGA SKLADA
1.1. Vrste in sheme računovodskih
izkazov
4. člen
(vrste in sheme)
(1) Letne računovodske izkaze kritnega
sklada sestavljajo:
a)     bilanca stanja,
b)     izkaz poslovnega izida,
c)     izkaz pripisa dobička,
d)     izkaz denarnih tokov in
e)     izkaz premoženja.
(2) Računovodski izkazi iz točke a),
b), c) in d) prejšnjega odstavka morajo biti izdelani po predpisanih shemah iz
Priloge 1 tega sklepa.
1.2. Sestavljanje računovodskih
izkazov
5. člen
(splošna pravila za pripravo računovodskih
izkazov)
(1) Upravljavec kritnega sklada mora
pri razčlenjevanju postavk v računovodskih izkazih upoštevati osnovno razčlenjevanje
za zunanje poslovno poročanje, kot ga določajo ta sklep in MSRP. Upravljavec, ki za merjenje finančnih
instrumentov uporablja Mednarodni računovodski standard 39, pri izdelavi izkazov
iz 4. člena tega Sklepa, razvrstitev finančnih instrumentov, glede na
izbran način vrednotenja, smiselno prilagodi shemam iz Priloge 1.
(2) V računovodskih izkazih iz točk
a), b) in d) prvega odstavka 4. člena tega sklepa se izkazujejo podatki
tekočega poslovnega leta, podatki predhodnega poslovnega leta ter indeksi
rasti.
(3) V računovodskih izkazih se v
stolpce za zneske predhodnega leta vnašajo podatki iz revidiranih računovodskih
izkazov. Denarni zneski se zaokrožijo na en euro.
(4) Kadar se uporabi računovodsko
usmeritev za nazaj, oziroma preračuna ali prerazvrsti posamezne postavke v
računovodskih izkazih, se ustrezno prilagodijo tudi zneski prejšnjega leta,
oziroma zgodnejših let, na način, da so primerljivi z zneski obravnavanega
obdobja. V tem primeru se za stolpcem prejšnjega leta oziroma zgodnejšega leta
doda tudi stolpec za začetek prvega primerjalnega obdobja, na katerega se
sprememba nanaša, ter v pojasnilih k izkazu doda ustrezna obrazložitev.
(5) Upravljavec kritnega sklada lahko
v računovodskih izkazih kritnega sklada prikaže dodatno vrstično postavko,
naslov in vmesen seštevek, če je takšna predstavitev koristna za razumevanje
računovodskih izkazov.
(6) Upravljavec kritnega sklada lahko
v računovodskih izkazih kritnega sklada, za stolpcem »Znesek prejšnjega leta«,
doda stolpce za zgodnejša poslovna leta, v pojasnilih k računovodskim izkazom
kritnega sklada pa tudi pojasnila za ta primerjalna obdobja.
(7) Upravljavec kritnega sklada mora
zagotoviti, da je pri vsaki postavki v bilanci stanja in izkazu poslovnega
izida kritnega sklada dodano sklicevanje na ustrezno informacijo, prikazano v
prilogi s pojasnili k računovodskim izkazom kritnega sklada. V izkazu denarnih
tokov se upravljavec sklicuje na ustrezno informacijo iz priloge s pojasnili k
računovodskim izkazom kritnega sklada le pri pomembnejših postavkah.
6. člen
(izkaz pripisa dobička)
(1) Upravljavec, ki izvaja pokojninske
načrte, za katere izračunava odkupno vrednost na podlagi sorazmernega deleža
člana v dobičku kritnega sklada, izkaže pripis dobička obračunskega obdobja na
matematične rezervacije do članov kritnega sklada, in sicer:
1.     
matematične rezervacije za zajamčen donos, ki je v skladu s pokojninskim
načrtom pripisan osebnim računom članom,
2.     
matematične rezervacije za donos nad zajamčenim, ki je v skladu s
pokojninskim načrtom pripisan osebnim računom članom in
3.     
spremembo matematičnih rezervacij iz donosa nad zajamčenim, ki v skladu
s pokojninskim načrtom niso pripisane osebnim računom članom.
(2) Upravljavec, ki izvaja pokojninske
načrte, za katere izračunava odkupno vrednost na podlagi čiste vrednosti
sredstev in vrednosti enote premoženja kritnega sklada, mora izdelati izkaz
gibanja vrednosti enote premoženja in izkaz gibanja števila enot premoženja.
7. člen
(izkaz premoženja kritnega sklada)
(1) Premoženje kritnega sklada
sestavljajo vsa sredstva kritnega sklada, izkazana v bilanci stanja kritnega
sklada iz točke a) prvega odstavka 4. člena tega sklepa.
(2) Izkaz premoženja kritnega sklada
vsebuje zbirni prikaz naložb kritnega sklada, razvrščenih v skladu s pravili
pokojninskega načrta in naložbeno politiko kritnega sklada, in sicer:
-       
v zbirnih vrednostih,
-       
v odstotku od vseh sredstev kritnega sklada in
-       
glede na omejitve posameznih vrst naložb, kot jih določajo pravila
pokojninskega načrta in naložbena politika.
II. 2. PRILOGA S POJASNILI K RAČUNOVODSKIM
IZKAZOM
8. člen
(splošno)
Priloga s pojasnili k računovodskim izkazom
kritnega sklada iz točke a) prvega odstavka 3. člena tega sklepa mora obsegati
povzetek pomembnih računovodskih usmeritev in politik, navedbo uporabljenih
metod vrednotenja postavk v računovodskih izkazih, vpliv sprememb računovodskih
usmeritev in vrednotenja z oceno njihovega vpliva na finančni položaj in
poslovni izid kritnega sklada ter navedbo pomembnih dogodkov po datumu
obračunskega obdobja, ki vplivajo na izdelane računovodske izkaze.
9. člen
(pojasnila k bilanci stanja)
Pojasnila k bilanci stanja morajo obsegati
najmanj:
a)     opis glavnih tveganj in negotovosti, s katerimi se kritni sklad
sooča, in sicer najmanj tržnih, kreditnih, likvidnostnih in operativnih
tveganj,
b)     prikaz čiste vrednosti sredstev kritnega sklada (vrednost sredstev
kritnega sklada, ki so na voljo za izplačila dodatnih pokojnin ali drugih
pravic članov, določenih v pokojninskem načrtu) v naslednji tabelarični obliki:
I. SREDSTVA
II.B. Finančne obveznosti
II.C. Poslovne obveznosti
II.D. Druge obveznosti
III. Čista vrednost sredstev (I. – II.B. –
II.C. – II.D.),
c)     prikaz izpostavljenosti iz naslova naložb kritnega sklada na dan
bilance stanja na način, ki je predpisan v 12. členu tega sklepa,
d)     opis vrste in lokacije naložbenih nepremičnin,
e)     pojasnila o zastavi in posojanju premoženja kritnega sklada v
poslovnem letu in na dan bilance stanja,
f)      v primeru pokojninskega načrta z vnaprej določenimi rentami, razkritja
oziroma opis pomembnih aktuarskih predpostavk in metod izračunavanja aktuarske
sedanje vrednosti obljubljenih pokojnin in aktuarsko sedanjo vrednost
obljubljenih pokojnin,
g)     vrednosti obveznosti do članov v mirovanju na zadnji dan leta, za
katerega se poročilo sestavlja in
h)     terjatev do upravljavca iz naslova nedoseganja zajamčene donosnosti
in morebitna vplačila upravljavca iz tega naslova.
10. člen
(pojasnila k izkazu poslovnega izida)
Pojasnila k izkazu poslovnega izida, morajo
obsegati najmanj:
a)     roke in način pripisovanja doseženega dobička kritnega sklada
osebnim računom članov v skladu s pokojninskim načrtom,
b)     opis poslov in učinkov poslov z upravljavcem, skrbnikom in
povezanimi osebami v poslovnem letu,
c)     vrednosti vplačanih premij za posamezne vrste pravic dodatnega
pokojninskega zavarovanja v letu, za katerega se poročilo sestavlja,
d)     izplačane odkupne vrednosti zaradi rednega oziroma izrednega
prenehanja članstva,
e)     prenose premoženja na druge pokojninske sklade in iz drugih
pokojninskih skladov v poslovnem letu, in sicer ločeno
za prenose na oziroma od drugih upravljavcev ter prenose na oziroma od drugih
pokojninskih skladov istega upravljavca, in 
f)      rezultat poslovanja s sredstvi članov kritnega sklada ter doseganje
dejanskega in zajamčenega donosa v poslovnem letu.
11. člen
(pojasnila k izkazu premoženja)
(1) Če ima kritni sklad več kot 20
odstotkov svojih sredstev naloženih v enote odprtih investicijskih skladov, se
prikaže tudi informacije o višini upravljavske provizije vsakega investicijskega
sklada, v enote katerega ima kritni sklad naloženih več kot 5 odstotkov svojih
sredstev.
(2) Prikažejo se informacije o višini
sredstev naloženih v enote posameznega alternativnega investicijskega sklada in
kratek opis njegove naložbene politike.
12. člen
(pojasnila o izpostavljenosti iz naslova
naložb)
(1) Upravljavec kritnega sklada mora v
posebnem pregledu prikazati seznam izdajateljev, do katerih je kritni sklad
izpostavljen z več kot 5 odstotki vrednosti sredstev in sestavo te
izpostavljenosti po posameznih naložbah (v odstotkih od čiste vrednosti
sredstev kritnega sklada), pri čemer se za istega izdajatelja štejeta tudi dve
ali več oseb, ki so med seboj povezane tako, da za kritni sklad predstavljajo
eno samo tveganje. Med te osebe štejemo tudi dve ali več oseb, povezanih v
skupino, ki morajo v skladu z MSRP pripraviti konsolidirane računovodske
izkaze.
(2) Ne glede na določbo prejšnjega
odstavka se ločeno prikaže tudi izpostavljenost:
a)     do posameznega delodajalca in z njim povezanih oseb, ki financirajo
pokojninski načrt kolektivnega dodatnega zavarovanja,
b)     do upravljavca in z njim povezanih oseb,
c)     do skrbnika in z njim povezanih oseb in
d)     iz naslova naložb v tvegani kapital.
(3) Pri prikazu izpostavljenosti do
skrbnika in z njim povezanih oseb se posebej prikažeta znesek in odstotek čiste
vrednosti sredstev kritnega sklada, skupaj naloženih v depozite, instrumente
denarnega trga in druge vrednostne papirje, katerih izdajatelj je skrbnik in z njim
povezane osebe.
II. 3. POSLOVNO POROČILO KRITNEGA SKLADA
13. člen
(vsebina poslovnega poročila kritnega
sklada)
Poslovno poročilo kritnega sklada iz točke
b) prvega odstavka 3. člena tega sklepa mora vsebovati:
a)     poročilo o poslovanju kritnega sklada za poslovno leto in
b)     izbrane računovodske in finančne kazalnike poslovanja.
14. člen
(poročilo o poslovanju kritnega sklada)
(1) Poročilo o poslovanju kritnega
sklada za poslovno leto mora, poleg podatkov in pojasnil, ki veljajo za velike
gospodarske družbe po zakonu, ki ureja poslovanje gospodarskih družb, vsebovati
tudi:
a)     navedbo imena oziroma naziv kritnega sklada in upravljavca kritnega
sklada, ter v primeru kolektivnega zavarovanja tudi navedbo imen članov Odbora
pokojninskega sklada,
b)     navedbo spletne strani, kjer so objavljeni podatki in informacije
iz 253. člena ZPIZ 2,
c)     opis glavnih značilnostih pokojninskega načrta kritnega sklada ter
datum vpisa pokojninskega načrta v register in opis učinkov sprememb
pokojninskega načrta v poslovnem letu,
d)     opis naložbenih ciljev, strategije in naložbene politike, ter
doseganje teh ciljev v poslovnem letu glede na preteklo obdobje,
e)     lomljeni graf ustvarjenega donosa na zadnji dan posameznega
četrtletja v odstotkih, za obdobje od oblikovanja kritnega sklada do 31. 12.
zadnjega poslovnega leta,
f)      dejanski in zajamčeni donos po posameznih poslovnih letih, za
obdobje od oblikovanja kritnega sklada do 31. 12. zad­njega poslovnega leta,
g)     podatke o številu ter spremembah v številu in sestavi članstva med
letom, za katerega se poročilo sestavlja, in sicer o:
- 
številu članov kritnega sklada po spolu in starosti (v razponu petih
let) na prvi in zadnji dan leta, za katerega se poročilo sestavlja,
- 
številu članov, ki so zadržali pravice iz vplačanih sredstev na svojem
osebnem računu, na zadnji dan leta, za katerega se poročilo sestavlja,
- 
številu novih članov v letu, za katerega se poročilo sestavlja ter o
številu rednih in izrednih prenehanj članstva v kritnem skladu v tem letu,
- 
številu članov kritnega sklada, ki so v letu, za katerega se poročilo
sestavlja, prenesli sredstva v drug pokojninski sklad,
- 
številu članov kritnega sklada, ki so v poslovnem letu v kritni sklad
prenesli sredstva iz drugega pokojninskega sklada,
h)     opis pomembnih aktivnosti upravljavca kritnega sklada v poslovnem
letu ter učinkov sprememb v pogojih in okolju delovanja kritnega sklada,
i)       prikaz obrestne mere, izražene v odstotkih, ki jo je upravljavec
upošteval v izračunu sorazmernega deleža člana v donosu kritnega sklada na
letnem nivoju in prikaz deleža rezervacij, ki še niso pripisane članu,
izraženega kot odstotek zavarovalno‑tehničnih rezervacij, namenjenih za
zajamčeno izplačilo za vsak kritni sklad, če upravljavec kritnega sklada
izračunava odkupno vrednost police prostovoljnega dodatnega pokojninskega
zavarovanja na podlagi sorazmernega deleža zavarovanca v donosu kritnega
sklada,
j)       prikaz vrednosti enote premoženja na začetku poslovnega leta,
vrednosti enote premoženja na koncu poslovnega leta ter odstotek spremembe v
poslovnem letu za vsak kritni sklad, če upravljavec izračunava odkupno vrednost
police prostovoljnega dodatnega pokojninskega zavarovanja z uporabo enot
premoženja kritnega sklada,
k)     podatke o višini vstopnih in izstopnih stroškov, do katerih je
upravičen upravljavec, o načinu njihovega izračuna ter plačila višine provizije
za upravljanje kritnega sklada, do katere je upravičen upravljavec in o načinu
izračuna ter obračuna te provizije,
l)       podatke o vrsti drugih stroškov, do povrnitve katerih je, v breme
premoženja kritnega sklada, upravičen upravljavec in o vrsti drugih stroškov,
ki neposredno bremenijo kritni sklad,
m)    podatke in pojasnila o višini provizije, do katere je upravičen
skrbnik, in o načinu obračuna te provizije in
n)     podatke in pojasnila o morebitnih drugih stroških, do povrnitve
katerih je, v breme premoženja kritnega sklada, upravičen skrbnik.
(2) Če so podatki in pojasnila iz
prejšnjega odstavka tega člena vsebovani v računovodskih izkazih kritnega
sklada, se lahko v poslovnem poročilu navede sklic na ustrezne podatke in
pojasnila v računovodskih izkazih.
15. člen
(izbrani računovodski in finančni
kazalniki poslovanja)
(1) Upravljavec kritnega sklada
izračunava in prikaže kazalnike iz Priloge 2 tega sklepa v poslovnem poročilu
kritnega sklada, in sicer za zadnje zaključeno poslovno leto in predhodno
poslovno leto.
(2) Upravljavec kritnega sklada poda
tudi kratka pojasnila k izbranim računovodskim in finančnim kazalnikom
poslovanja.
III. LETNO POROČILO SKUPINE KRITNIH SKLADOV
16. člen
(vsebina letnega poročila skupine kritnih
skladov)
(1) Letno poročilo skupine kritnih
skladov sestavljajo:
a)     zbirna bilanca stanja,
b)     zbirni izkaz poslovnega izida,
c)     pojasnila k zbirnim računovodskim izkazom iz točk a) in b) tega
odstavka in
d)     letno poročilo iz prvega odstavka 3. člena tega sklepa, za vsak
kritni sklad iz skupine kritnih skladov posebej.
(2) Zbirna bilanca stanja je seštevek
postavk posameznih bilanc stanja kritnih skladov iz skupine kritnih skladov.
(3) Zbirni izkaz poslovnega izida je
seštevek postavk posameznih izkazov poslovnega izida kritnih skladov iz skupine
kritnih skladov.
(4) Letno poročilo skupine kritnih
skladov morajo s svojim podpisom potrditi vsi člani uprave oziroma upravnega
odbora upravljavca skupine kritnih skladov.
(5) Če skupina kritnih skladov izvaja
kolektivno dodatno zavarovanje, mora letno poročilo skupine kritnih skladov vsebovati
tudi mnenje Odbora pokojninskega sklada.
17. člen
(priloga s pojasnili k računovodskim
izkazom skupine kritnih skladov)
Priloga s pojasnili k računovodskim izkazom
skupine kritnih skladov mora obsegati najmanj:
a)     naziv skupine kritnih skladov, ki izvajajo politiko življenjskega
cikla in naziv upravljavca, v primeru kolektivnega zavarovanja pa tudi imena
članov Odbora pokojninskega sklada,
b)     imena posameznih kritnih skladov iz skupine kritnih skladov,
vključno z navedbo ciljne starostne skupine (v letih), ki ji je namenjen
posamezni kritni sklad iz skupine kritnih skladov,
c)     navedbo spletne strani, kjer so objavljeni podatki in informacije
iz 253. člena ZPIZ 2,
d)     opis postopka prenosa sredstev člana iz določenega kritnega sklada
v kritni sklad, namenjen višji starostni skupini člana ter navedba načina in
časa obveščanja tega člana,
e)     opredelitev, kateri stroški bodo bremenili vse kritne sklade iz
skupine kritnih skladov, z opisom načinom opisa oziroma metodologije delitve
skupnih stroškov med posamezne kritne sklade iz skupine kritnih skladov,
f)      prikaz vseh medsebojnih razmerij med posameznimi kritnimi skladi iz
skupine kritnih skladov,
g)     skupno izpostavljenost skupine kritnih skladov do upravljavca in z
njim povezanih oseb, in
h)     skupno izpostavljenost skupine kritnih skladov do skrbnika ter z
njim povezanih oseb.
IV. MEDLETNI RAČUNOVODSKI IZKAZI
18. člen
(medletni računovodski izkazi)
(1) Upravljavec kritnega sklada
sestavlja tudi medletne računovodske izkaze, in sicer:
a)     bilanco stanja kritnega sklada in
b)     izkaz poslovnega izida kritnega sklada.
(2) Upravljavec skupine kritnih
skladov sestavlja računovodske izkaze iz predhodnega odstavka za vsak kritni
sklad iz skupine kritnih skladov.
(3) Računovodski izkazi iz prvega
oziroma drugega odstavka tega člena morajo biti izdelani po predpisanih shemah
iz Priloge 1 tega sklepa. Pri sestavi navedenih izkazov se uporabljajo splošna
pravila za pripravo računovodskih izkazov iz 5. člena tega sklepa.
V. POROČANJE
19. člen
(roki in način poročanja)
(1) Nerevidirano letno poročilo
kritnega sklada in skupine kritnih skladov v obsegu, predpisanem s tem sklepom,
predložijo upravljavci kritnega sklada Agenciji za zavarovalni nadzor (v
nadaljnjem besedilu: Agencija), najkasneje v treh mesecih po preteku koledarskega
leta, revidirano pa v šestih mesecih po preteku koledarskega leta.
(2) Upravljavec kritnega sklada
oziroma skupine kritnih skladov pošlje Agenciji medletne računovodske izkaze,
po stanju na koncu vsakega trimesečja, in sicer za prvo trimesečje najkasneje
do 30. 4., za polletje najkasneje do 31. 7. in za tretje trimesečje najkasneje
do 31. 10. tekočega leta.
(3) Upravljavec kritnega sklada
oziroma skupine kritnih skladov posreduje Agenciji računovodske izkaze v sistem
elektronskega poročanja Agencije.
(4) Letno poročilo kritnega sklada in
letno poročilo skupine kritnih skladov, ki ga podpišejo odgovorne osebe upravljavca,
upravljavec kritnega sklada oziroma skupine kritnih skladov predloži Agenciji v
papirni obliki in ga posreduje v sistem elektronskega poročanja Agencije v pdf
formatu.

Priloga1:
Bilanca stanja
Priloga
2: Izbrani računovodski in finančni kazalniki poslovanja

Sklep o letnem poročilu in medletnih
računovodskih izkazih pokojninskega sklada, oblikovanega kot kritni sklad ter
skupine kritnih skladov (Uradni list RS, št. 79/13) vsebuje naslednje prehodne in
končne določbe:
»VI. PREHODNE IN KONČNE DOLOČBE
20. člen
(prehodne
določbe)
(1) Z dnem začetka veljavnosti tega
sklepa se preneha uporabljati točka 2. 4.d) iz Priloge 2 Sklepa o letnem
poročilu in trimesečnih računovodskih izkazih zavarovalnic – SKL 2009 (Uradni
list RS, št. 47/09, 99/10, 47/11). Ne glede na navedeno, se točka 2. 4.d) iz
Priloge 2, v predhodnem stavku imenovanega sklepa, uporablja do prvega
poročanja po določbah tega sklepa.
(2) Letno poročilo kritnega sklada in
letno poročilo skupine kritnih skladov mora upravljavec v skladu s tem sklepom
prvič izdelati za poslovno leto 2013. Ne glede na četrti odstavek 3. člena in
peti odstavek 16. člena tega sklepa mora letno poročilo kritnega sklada ali letno
poročilo skupine kritnih skladov za leto 2013 vsebovati mnenje Odbora
pokojninskega sklada le, če je Odbor pokojninskega sklada na dan izdelave
letnega poročila že oblikovan.
(3) Medletne računovodske izkaze v
skladu s tem sklepom je potrebno prvič izdelati za prvo četrtletje 2014 in jih
Agenciji predložiti do 31. 5. 2014.
21. člen
(začetek
veljavnosti)
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
letnem poročilu in medletnih računovodskih izkazih pokojninskega sklada,
oblikovanega kot kritni sklad ter skupine kritnih skladov (Uradni list RS, št. 12/18) vsebuje naslednjo končno določbo:
»8. člen
(1) Ta sklep začne veljati petnajsti
dan po objavi v Uradnem listu Republike Slovenije. 
(2) Zavezanci za poročanje poročajo po
tem sklepu prvič po stanju na dan 31. marec 2018.«.