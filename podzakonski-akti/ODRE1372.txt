1. člen
(namen)
Zaradi ugotavljanja navzočnosti, določitve območja in obsega
razširjenosti, preprečevanja širjenja z namenom obvladovanja rizomanije, ki jo
povzroča virus nekrotičnega rumenenja listnih žil pese – Beet necrotic yellow
vein furovirus (v nadaljnjem besedilu: rizomanija), se izvaja spremljanje
zdravstvenega stanja, nadzor in fitosanitarni ukrepi, določeni s to odredbo.
2. člen
(gostiteljske rastline)
Gostiteljske rastline za rizomanijo so: 
-       
vse gojene vrste Beta vulgaris: sladkorna pesa, rdeča pesa, krmna
pesa, mangold in špinača Spinacia oleracea (v nadaljnjem besedilu:
gojene gostiteljske rastline); 
-       
nekatere plevelne vrste iz družin Chenopodiaceae, Amaranthaceae,
Asteraceae, Convolvulaceae in druge vrste, ki so občutljive na rizomanijo.
3. člen
(ugotavljanje navzočnosti)
Navzočnost rizomanije se ugotavlja na gojenih gostiteljskih
rastlinah in v zemlji, kjer se rizomanija obdrži in širi s pomočjo talne glive Polymyxa
betae.
4. člen
(izrazi)
Za potrebe te odredbe se uporabljajo naslednji izrazi, ki
pomenijo: 
-       
njiva je enota kmetijskih zemljišč za pridelavo gojenih gostiteljskih
rastlin, ki jo sestavlja del parcele oziroma ena ali več parcel; 
-       
kmetijsko gospodarstvo je organizacijsko in poslovno zaokrožena
gospodarska celota, ki ima enotno vodstvo ter se ukvarja s kmetijsko
dejavnostjo; 
-       
semenski posevek je posevek gojenih gostiteljskih rastlin za pridelavo
semena; 
-       
rastna doba je obdobje aktivne rasti gostiteljskih rastlin na posameznem
območju; 
-       
nadzorovano območje je območje, na katerem so gojene gostiteljske
rastline, rastlinski proizvodi in drugi nadzorovani predmeti podvrženi
fitosanitarnim ukrepom z namenom preprečevanja širjenja rizomanije; 
-       
ogroženo območje je del nadzorovanega območja na katerem bi rizomanija
ob razširitvi povzročila gospodarsko škodo; 
-       
neokuženo mesto pridelave je kmetijsko gospodarstvo na katerem ni
rizomanije, kar je bilo uradno dokazano, in na katerem se tako stanje tudi
vzdržuje; 
-       
neokužena enota pridelave je njiva, na kateri ni rizomanije, kar je bilo
uradno dokazano, in na kateri se tako stanje tudi vzdržuje; 
-       
varovalni pas je območje, ki obdaja semenski posevek oziroma neokuženo
mesto ali neokuženo enoto pridelave semena gojenih gostiteljskih rastlin, v
katerem se izvajajo fitosanitarni ukrepi z namenom preprečevanja pojava oziroma
širjenja rizomanije
5. člen
(nadzorovano območje)
Območje Republike Slovenije je nadzorovano območje, na
katerem se vzdržujejo neokužena mesta in neokužene enote pridelave semenskega
materiala gojenih gostiteljskih rastlin.
6. člen
(ogroženo območje)
Ogrožena območja so območja iz Priloge 1, ki je objavljena
skupaj s to odredbo kot njen sestavni del.
7. člen
(spremljanje zdravstvenega stanja)
Spremljanje zdravstvenega stanja se izvaja na ogroženem
območju in vseh neokuženih mestih oziroma neokuženih enotah pridelave ter v
pripadajočih varovalnih pasovih semenskih posevkov. 
Spremljanje zdravstvenega stanja obsega vizualne preglede in
vzorčenje gostiteljskih rastlin v skladu z letnim programom iz 16. člena te
odredbe ter odrejanje ukrepov v primeru potrjene okužbe z rizomanijo.
8. člen
(znamenja okužbe)
Na okužbo z rizomanijo se sumi, če so na gostiteljskih
rastlinah vidna katera od naslednjih znamenj: 
-       
Listi so bledo zelene do rumene barve z nekrozami vzdolž listnih žil,
novo nastali listi so ožji, pokončni in bledo zeleni. Pogosto se okužbe kažejo
kot zaokrožene enote na posameznih delih njive, ki se širijo v smeri obdelave
zemlje. 
-       
V sušnih obdobjih (začetek julija) se pojavlja predčasna uvelost
gostiteljskih rastlin. 
-       
Pojavlja se bradatost korenov – koreni so ponavadi manjši, proti vrhu se
močno zožijo in oblikujejo številne stranske koreninice. Ob prečnem prerezu je
pogosto opaziti nekrozo prevodnih cevi. Pri nižji stopnji infekcije bradatost
korena ni vidna. 
Rizomanija lahko povzroča tudi latentne okužbe brez vidnih
simptomov.
9. člen
(pregledi gostiteljskih rastlin in laboratorijsko
testiranje)
Pregledi gostiteljskih rastlin se opravljajo vizualno. Če
fitosanitarni inšpektor ali strokovnjak organizacije, ki jo pooblasti minister,
pristojen za kmetijstvo (v nadaljnjem besedilu: minister), pri vizualnem
pregledu posumi, da gre za okužbo z rizomanijo, odvzame vzorce rastlin in jih
pošlje na testiranje v laboratorij, ki ga določi minister. 
Gostiteljske rastline in njiva se štejejo za okužene, če je
rezultat laboratorijskega testiranja pozitiven.
10. člen
(dolžnosti imetnikov zemljišč in mehanizacije)
Imetniki zemljišč na ogroženem območju, ki pridelujejo gojene
gostiteljske rastline, so dolžni: 
-       
gostiteljske rastline med rastno dobo redno pregledovati, in ob sumu, da
so okužene, o tem obvestiti strokovnjaka pooblaščene organizacije ali
fitosanitarnega inšpektorja; 
-       
ravnati po načelih dobrega gospodarja in redno zatirati plevele v
posevkih; 
-       
skrbeti za higieno njiv oziroma kmetijskih gospodarstev v smislu
zmanjševanja nevarnosti prenosa okužbe z rizomanijo z ostanki zemlje na
pridelku, orodju, mehanizaciji, zlasti na kolesih strojev in prevoznih sredstev
ter obutvi. 
Gojenje gostiteljskih rastlin na ogroženem območju v dveh
zaporednih rastnih dobah na isti njivi je prepovedano. 
Imetniki mehanizacije, ki opravljajo strojne usluge, so
dolžni: 
-       
skrbeti za redno čiščenje ostankov zemlje in rastlin s strojev zlasti
koles, v čim večji možni meri po vsaki uporabi; 
-       
mehanizacijo obvezno temeljito mehansko čistiti in oprati pred vsakim
premikom med ogroženimi območji.
11. člen
(dolžnosti predelovalca sladkorne pese)
Predelovalec sladkorne pese je dolžan skrbeti, da se prepreči
širjenje rizomanije na najmanjšo možno mero tako, da: 
-       
ostanke zemlje, ki ni toplotno ali kemično obdelana, odlaga na deponijo
na nekmetijski površini; 
-       
ob uvozu v predelovalni objekt zagotovi pranje oziroma razkuževanje
koles vozil; 
-       
redno kontrolira navzočnost spor Polymyxa betae v odpadnih vodah pri
predelavi. 
Fitosanitarni inšpektor lahko odredi tudi druge obveznosti
predelovalca.
12. člen
(semenski posevki)
Semenski posevki gojenih gostiteljskih rastlin ter njihov
varovalni pas ne smejo biti okuženi z rizomanijo.
Za semenske posevke gojenih gostiteljskih rastlin je obvezen
100 m širok varovalni pas. 
Ne glede na določbe pravilnika o kakovosti semena kmetijskih
rastlin (Uradni list SFRJ, št. 47/87, 60/87, 55/88 in 81/89), sme biti v partiji
semena gojenih gostiteljskih rastlin: 
-       
največ 1,0% inertne snovi pri kategoriji »elitno seme«; 
-       
največ 0,5% inertne snovi pri kategorijah »originalno seme« in »seme I.
sortne reprodukcije«. 
Za inertno snov se šteje vsa snov organskega ali mineralnega izvora,
razen semena.
13. člen
(okužen varovalni pas semenskega posevka)
Na neokuženih mestih oziroma neokuženih enotah pridelave
semena, kjer okužba z rizomanijo ni ugotovljena, ugotovljeni pa so viri okužbe
v varovalnem pasu, je prodaja semena dovoljena le na podlagi dovoljenja
ministra.
14. člen
(neokužena mesta in neokužene enote pridelave)
Pridelovalec semena gojenih gostiteljskih rastlin prijavi
lokacijo posevka fitosanitarni inšpekciji do 10. junija v letu pred setvijo. 
Fitosanitarni inšpektor dovoli setev, če tla na predvideni
lokaciji in v varovalnem pasu niso okužena.
15. člen
(okužene njive)
Na ogroženem območju fitosanitarni inšpektor v primeru
potrjene okužbe posevka sladkorne pese z rizomanijo odredi naslednje ukrepe: 
-       
prepoved pridelovanja semena gojenih gostiteljskih rastlin na isti
njivi; 
-       
dovoli setev delno odpornih sort sladkorne pese iz seznama, ki je kot
Priloga 2, objavljen skupaj s to odredbo kot njen sestavni del; 
-       
izvajanje dodatnih fitosanitarnih ukrepov.
16. člen
(evidence in letni program)
Ministrstvo, pristojno za kmetijstvo, vodi evidenco o obsegu
ugotovljene okužbe z rizomanijo in o okuženih mestih oziroma okuženih enotah
pridelave. Posamezna strokovna dela glede evidenc in nadzora lahko opravlja
tudi organizacija iz 9. člena te odredbe. 
Na podlagi raziskovalnih spoznanj, statističnih načel in
biologije rizomanije minister z letnim programom odobri število, izvor, način
in čas zbiranja vzorcev za ugotavljanje zdravstvenega stanja gostiteljskih
rastlin oziroma okužb z rizomanijo.
17. člen
(izjeme)
Ministrstvo lahko dovoli odstopanje od ukrepov, navedenih v
tej odredbi, zaradi raziskovalnih ali znanstvenih razlogov in žlahtnenja, pod
pogojem, da se izvedejo vsi ukrepi, ki zagotavljajo nadzor nad rizomanijo in
preprečujejo njeno širjenje.
18. člen
(veljavnost)
Ta odredba začne veljati naslednji dan po objavi v Uradnem
listu Republike Slovenije.
Št. 327-01-88/00
Ljubljana, dne 20. septembra 2000.
Ciril Smrkolj l. r. 
Minister 
za kmetijstvo, gozdarstvo in prehrano

Priloga 1: Upravne
enote
Priloga 2: Seznam
delno odpornih sort sladkorne pese