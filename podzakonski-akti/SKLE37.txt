I. STATUS ZAVODA
1. člen
Inštitut za geologijo, geotehniko in
geofiziko, ki ga je ustanovila Vlada Ljudske Republike Slovenije z uredbo št.
135 dne 7. 5. 1946 (Uradni list LRS, št. 34/46), se na predlog Ministrstva za
znanost in tehnologijo, Ministrstva za okolje in prostor in Ministrstva za
gospodarske dejavnosti v delu, ki opravlja s tem sklepom določeno dejavnost,
preoblikuje v javni raziskovalni zavod Geološki zavod Slovenije (v nadaljnjem
besedilu: zavod).
Kot premoženje javnega raziskovalnega
zavoda se izloči del premoženja Inštituta za geologijo, geotehniko in geofiziko
opredeljenega s sklepom Vlade Republike Slovenije št. 691-09/98-1 (N) z dne 10.
septembra 1998.
Ustanovitelj zavoda
je Republika Slovenija, ustanoviteljske pravice in obveznosti pa izvršuje Vlada
Republike Slovenije.
1.a člen
Izraz delavec, ki se v tem sklepu uporablja
za zaposlenega, ki je v delovnem razmerju v javnem raziskovalnem zavodu, pomeni
javnega uslužbenca skladno z določbami zakona, ki ureja javne uslužbence, in
zakona, ki ureja sistem plač v javnem sektorju.
II. IME IN SEDEŽ ZAVODA
2. člen
Ime javnega raziskovalnega zavoda je:
Geološki zavod Slovenije.
Skrajšano ime je: GeoZS.
Sedež
je: Ljubljana. Poslovni naslov je: Ljubljana, Dimičeva ulica 14.
Ime
zavoda v angleškem jeziku: Geological Survey of Slovenia.
III. DEJAVNOST ZAVODA
3. člen
Dejavnosti zavoda v skladu z Uredbo o
standardni klasifikaciji dejavnosti (Uradni list RS, št. 69/07 in 17/08) so:
09.100    Storitve za pridobivanje nafte in
zemeljskega plina,
09.900    Storitve za drugo rudarjenje,
18.130    Priprava za tisk in objavo, 
43.130    Testno
vrtanje in sondiranje,
46.490    Trgovina na debelo z drugimi izdelki široke
porabe,
47.890    Trgovina na drobno na stojnicah in tržnicah z
drugim blagom,
47.910    Trgovina na drobno po pošti ali po internetu,
47.990    Druga trgovina na drobno zunaj prodajaln, stojnic
in tržnic,
55.201       Počitniški domovi in letovišča,
58.110    Izdajanje knjig,
58.140       Izdajanje revij in druge periodike,
58.190    Drugo založništvo,
62.010    Računalniško
programiranje,
62.020    Svetovanje o računalniških napravah in programih,
63.110    Obdelava podatkov in s tem povezane dejavnosti,
63.120    Obratovanje spletnih portalov,
68.200       Oddajanje in obratovanje lastnih ali najetih
nepremičnin,
71.121       Geofizikalne meritve, kartiranje,
71.129       Druge inženirske dejavnosti in tehnično
svetovanje,
71.200       Tehnično preizkušanje in analiziranje,
72.190       Raziskovalna in razvojna dejavnost na drugih
področjih naravoslovja in tehnologije,
74.200    Fotografska dejavnost,
74.900       Drugje nerazvrščene strokovne in tehnične
dejavnosti,
82.300    Organiziranje razstav, sejmov, srečanj,
85.421    Višješolsko
izobraževanje,
85.422    Visokošolsko
izobraževanje,
85.590       Drugje nerazvrščeno izobraževanje, izpopolnjevanje
in usposabljanje,
85.600    Pomožne dejavnosti za izobraževanje,
91.011    Dejavnost
knjižnic,
91.012    Dejavnost arhivov.
Zavod kot multidisciplinarni javni
raziskovalni zavod, povezan z visokošolskimi organizacijami, v okviru Programa
dela zavoda izvaja kot javno službo raziskovalne
programe, ki predstavljajo zaokroženo področje raziskovalnega dela, za katerega
je pričakovati, da bo v svetu aktualen še v naslednjem desetletju in je hkrati
za Slovenijo tako pomembno, da obstaja državni interes, da se na tem področju
dolgoročno raziskuje. Zavod opravlja temeljno in
aplikativno raziskovanje ter skrbi za razvoj in delovanje infrastrukture v
okviru Raziskovalne in inovacijske strategije Slovenije.
Zavod opravlja rudarsko javno službo, v
okviru katere opravlja tudi naslednje naloge:
1.    
izdeluje strokovne podlage za državno rudarsko strategijo,
2.    
vodi in vzdržuje rudarsko knjigo,
3.    
prevzema vzorce, ki se jih pridobi ob raziskovanju mineralnih surovin in
rudarsko tehnično dokumentacijo, ki je bila pred zaprtjem rudnikov uporabljena
ob izkoriščanju mineralnih surovin.
Zavod v okviru svoje dejavnosti opravlja
naloge geološke strokovne službe v naslednjem obsegu:
-      
geološke raziskave nacionalnega pomena, zbira in posreduje geološke
podatke in dokumentacijo za namene splošne geološke evidence ter izdeluje
geološke karte in drugo geološko dokumentacijo v skladu s predpisi na področju
rudarstva, prostorskega načrtovanja in varstva okolja,
-      
pripravlja strokovne geološke podlage za namene podeljevanja rudarskih
pravic ter mnenja in soglasja k prostorskim načrtom s področja rudarstva v
skladu s predpisi o rudarstvu, izdeluje bilance stanja mineralnih surovin in
druge strokovne podlage kot podporo državi pri upravnih postopkih na področju
rudarstva,
-      
nudi podporo pri usklajevanju politik in zakonodaje na ravni Evropske
unije ter raziskovalnim projektom Evropske unije, sodeluje pri prenosu in
izvajanju direktiv Evropske unije,
-      
pripravlja strokovne podlage v zvezi s plazljivimi območji,
-      
pripravlja evidence podzemnih voda ter v zvezi s tem strokovne podlage
za načrte upravljanja z vodami, vodne pravice in varovanje podzemnih voda,
-      
vzpostavlja in vzdržuje geološki informacijski sistem.
Zavod se vključuje v domačo in mednarodno
znanstveno raziskovalno dejavnost in se v ta namen povezuje s sorodnimi
organizacijami doma in v svetu.
Zavod bo zagotavljal vsestransko dostopnost
ter uporabo znanja v družbi in gospodarstvu, prenos raziskovalnih dosežkov v
prakso, popularizacijo znanosti, širjenje znanstvene kulture in obveščanje
javnosti.
4. člen
Na zavodu se oblikujejo raziskovalne
skupine, ki predstavljajo posamezna raziskovalna področja. Člani raziskovalnih
skupin se za izvajanje javne službe na področju raziskovalne dejavnosti
povezujejo v programske skupine.
Zavod opravlja dejavnost tudi za druge
naročnike v obsegu in na način, določen z letnim
programom dela zavoda, ki je usklajen s Programom dela
zavoda.
Zavod opravlja naloge iz tretjega odstavka
in iz druge in tretje alineje četrtega odstavka 3.
člena tega sklepa v skladu z letnim programom, ki ga pripravi ministrstvo,
pristojno za rudarstvo. Zavod opravlja naloge geološke
strokovne službe iz četrte in pete alineje četrtega
odstavka 3. člena tega sklepa v skladu z letnim programom, ki ga pripravi
ministrstvo, pristojno za okolje in prostor. Zavod
opravlja naloge geološke strokovne službe iz prve in šeste alineje četrtega odstavka 3. člena tega sklepa v skladu z letnim
programom, ki ga pripravi ministrstvo, pristojno za okolje in prostor, za del
vsebin, ki se nanašajo na prostorsko načrtovanje in varstvo okolja in v skladu
z letnim programom, ki ga pripravi ministrstvo, pristojno za rudarstvo, za del
vsebin, ki se nanašajo na rudarstvo.
Izvajanje nalog iz programov iz prejšnjega
odstavka in medsebojna razmerja med zavodom in
posameznim ministrstvom se podrobneje uredijo s pogodbo.
5. člen
V okviru svoje dejavnosti lahko za potrebe
prenosa znanja in tehnologij zavod s soglasjem
ustanovitelja v skladu z zakonodajo ustanovi drug zavod.
6. člen
Organiziranost zavoda se določi s statutom.
IV. ORGANI ZAVODA
7. člen
Organ upravljanja zavoda je Upravni odbor.
Upravni odbor zavoda ima sedem članov, od katerih:
-      
tri člane imenuje ustanovitelj, in sicer enega člana na predlog
ministrstva, pristojnega za raziskovalno dejavnost, enega člana na predlog
ministrstva, pristojnega za okolje in prostor, in enega člana na predlog
ministrstva, pristojnega za rudarstvo;
-      
tri člane imenuje Znanstveni svet zavoda iz vrst uporabnikov zavoda, ki
imajo dolgoročen interes pri povezovanju raziskovalnih dejavnosti zavoda,
oziroma zainteresirane javnosti. Imenovani člani s strani uporabnikov ne smejo
prihajati iz iste institucije;
-      
enega člana izvolijo zaposleni delavci zavoda izmed sebe.
Predsednika Upravnega
odbora izvolijo člani Upravnega odbora izmed sebe.
Način imenovanja članov iz vrst uporabnikov
dejavnosti zavoda, ki imajo dolgoročen interes pri
povezovanju raziskovalnih dejavnosti zavoda, oziroma
zainteresirane javnosti in izmed zaposlenih delavcev na zavodu se podrobneje določi v statutu.
8. člen
Upravni odbor zavoda obravnava in sprejema:
-      
statut in druge splošne akte,
-      
Program dela zavoda,
-      
letna poročila o izvajanju Programa dela zavoda,
-      
petletno poročilo o izvajanju Programa dela zavoda,
-      
letni program dela in finančni načrt zavoda,
-      
(črtana),
-      
imenuje in razrešuje direktorja,
-      
(črtana),
-      
obravnava pobude Znanstvenega sveta in o njih sklepa,
-      
opravlja druge naloge v skladu s predpisi.
Upravni odbor zavoda s soglasjem ustanovitelja sprejema statut, Program dela zavoda ter imenuje in razrešuje direktorja.
9. člen
Mandat članov Upravnega
odbora zavoda je štiri leta.
Upravni odbor vsako leto poroča
ustanovitelju o delu zavoda.
Način dela Upravnega
odbora se določi s statutom oziroma poslovnikom o delu Upravnega odbora.
10. člen
Delo in poslovanje zavoda vodi direktor.
Direktorja imenuje in razrešuje Upravni odbor s soglasjem ustanovitelja.
Mandat direktorja je pet let.
11. člen
Število pomočnikov direktorja se določi s
statutom.
S statutom se določi tudi način določanja
zaposlenih, ki opravljajo naloge vodenja notranje organizacijske enote.
12. člen
Za obravnavanje in odločanje o vprašanjih s
področja znanstvenega in strokovnega dela zavoda se oblikuje Znanstveni svet.
Znanstveni svet v okviru pooblastil,
določenih v statutu:
-      
oblikuje strokovne podlage za pripravo raziskovalnih programov,
-      
vsebinsko usklajuje pripravo Programa dela zavoda,
-      
opravlja izvolitve raziskovalcev v raziskovalne nazive,
-      
daje mnenja in pobude glede organizacije in pogojev za razvoj
dejavnosti,
-      
opravlja druge naloge v skladu s statutom.
Direktor je član Znanstvenega
sveta po funkciji in ne more biti izvoljen za predsednika.
Za člana Znanstvenega sveta je lahko
imenovan znanstveni svetnik, strokovno-raziskovalni svetnik, razvojni svetnik,
višji znanstveni sodelavec, višji strokovno-raziskovalni sodelavec, višji
razvojni sodelavec, vodja programa in vodja raziskovalne skupine.
S statutom se določijo pristojnosti Znanstvenega sveta in način imenovanja članov.
V. VIRI, NAČIN IN POGOJI PRIDOBIVANJA SREDSTEV ZA DELO ZAVODA
13. člen
Sredstva, potrebna za izvajanje svojih
dejavnosti, zavod pridobiva:
-      
iz državnega proračuna za izvajanje javne službe in drugih nalog, ki se
sofinancirajo prek javnih razpisov,
-      
iz državnega proračuna za izvajanje nalog geološke strokovne službe,
-      
iz sredstev proračuna Evropske unije in
-      
s plačili naročnikov z opravljanjem dejavnosti za trg.
14. člen
Zavod pridobiva sredstva na podlagi
Programa dela zavoda, h kateremu je dala soglasje
Vlada Republike Slovenije. Program je pripravljen za obdobje petih let in
vsebuje:
-      
znanstveno-raziskovalno usmeritev,
-      
program raziskovalne dejavnosti, javne službe in dela za trg,
-      
opredelitev infrastrukturnih programov,
-      
fiksne stroške upravljanja javnega raziskovalnega zavoda,
-      
program investicij in investicijskega vzdrževanja ter pridobivanja
stvarnega premoženja,
-      
fiksne stroške za financiranje instrumentalnih centrov in zbirk ter
-      
sistemizacijo raziskovalnih, programskih in infrastrukturnih skupin.
Program dela zavoda pripravi direktor na
predlog vodij organizacijskih enot ter vodij raziskovalnih in programskih
skupin. Upravni odbor zavoda po predhodnem mnenju Znanstvenega sveta sprejme
Program dela zavoda.
Zavod pridobiva sredstva za izvajanje nalog
iz tretjega in četrtega odstavka 3. člena v skladu z merili ministrstva,
pristojnega za rudarstvo, in ministrstva, pristojnega za okolje in prostor.
VI. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO
15. člen
Presežek prihodkov nad odhodki zavod uporablja za izvajanje in razvoj svojih dejavnosti.
O načinu razpolaganja s presežkom prihodkov
nad odhodki odloča ustanovitelj na predlog Upravnega
odbora.
16. člen
Primanjkljaj prihodkov nad odhodki se krije
v skladu z zakonom in odločitvijo ustanovitelja na predlog Upravnega odbora.
Ustanovitelj ne krije primanjkljaja
prihodkov nad odhodki iz naslova izvajanja dejavnosti na trgu.
VII. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
17. člen
Zavod je pravna oseba, ki nastopa v pravnem
prometu v okviru svoje dejavnosti samostojno, z vsemi pravicami in obveznostmi
brez omejitev.
VIII. ODGOVORNOSTI USTANOVITELJA ZA OBVEZNOSTI ZAVODA
18. člen
Ustanovitelj prevzema odgovornost za
obveznosti zavoda iz naslova opravljanja dejavnosti,
ki je javna služba, do višine vrednosti premoženja, s katerim zavod upravlja. Za obveznosti zavoda iz lastne
dejavnosti jamči zavod s prihodki iz lastne
dejavnosti.

Sklep o
preoblikovanju dela Inštituta za geologijo, geotehniko in geofiziko v javni
raziskovalni zavod Geološki zavod Slovenije (Uradni list RS, št. 66/98)
vsebuje naslednje prehodne in končne določbe:
»IX. PREHODNE IN KONČNE DOLOČBE
19. člen
Svet inštituta nadaljuje z delom do
konstituiranja upravnega odbora, ki se konstituira najkasneje v 45 dneh po
uveljavitvi tega sklepa.
Vršilca dolžnosti direktorja imenuje Vlada
Republike Slovenije s posebnim sklepom.
20. člen
Način in pogoji za pridobivanje sredstev za
delo inštituta, ki so določeni v 13. in 14. členu tega sklepa, se začnejo
izvajati takoj po sprejetju tega sklepa.
21. člen
Statut mora biti sprejet v roku 90 dni po
uveljavitvi tega sklepa. Imenovanje vodilnih delavcev, izvolitev ostalih
organov in imenovanje vodilnih raziskovalnih delavcev se izvede takoj po
sprejetju statuta inštituta.
22. člen
Ta sklep začne veljati naslednji dan po
objavi v Uradnem listu RS.«.

Sklep o spremembi sklepa o preoblikovanju dela
Inštituta za geologijo, geotehniko in geofiziko v javni raziskovalni zavod
Geološki zavod Slovenije (Uradni list RS, št. 65/99)
vsebuje naslednji prehodni in končno določbo:
»9. člen
Dosedanji v.d. direktorja opravlja funkcijo
do 31. 12. 1999.
10. člen
Inštitut mora v roku 180 dni po uveljavitvi
tega sklepa, uskladiti statut.
11. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah sklepa o
preoblikovanju dela Inštituta za geologijo, geotehniko in geofiziko v javni
raziskovalni zavod Geološki zavod Slovenije (Uradni list RS, št. 88/02)
vsebuje naslednjo končno določbo:
»7. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah sklepa o
preoblikovanju dela Inštituta za geologijo, geotehniko in geofiziko v javni
raziskovalni zavod Geološki zavod Slovenije (Uradni list RS, št. 49/03)
vsebuje naslednjo končno določbo:
»6. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
preoblikovanju dela Inštituta za geologijo, geotehniko in geofiziko v javni
raziskovalni zavod Geološki zavod Slovenije (Uradni list RS, št. 11/06)
vsebuje naslednjo prehodno in končno določbo:
»6. člen
Do imenovanja oziroma izvolitve novega
upravnega odbora inštituta nadaljuje z delom dosedanji upravni odbor inštituta.
Novi upravni odbor inštituta se imenuje
oziroma izvoli v roku, določenem z zakonom.
Inštitut mora uskladiti statut in druge
splošne akte v roku, določenem z zakonom.
7. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
preoblikovanju dela Inštituta za geologijo, geotehniko in geofiziko v javni
raziskovalni zavod Geološki zavod Slovenije (Uradni list RS, št. 47/11)
vsebuje naslednjo prehodno in končno določbo:
»13. člen
Inštitut mora uskladiti statut in druge
splošne akte s tem sklepom do 26. junija 2011.
14. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
preoblikovanju dela Inštituta za geologijo, geotehniko in geofiziko v javni
raziskovalni zavod Geološki zavod Slovenije (Uradni list RS, št. 54/17)
spreminja 19. člen sklepa tako, da se glasi:
»19. člen
Svet zavoda
nadaljuje z delom do konstituiranja Upravnega odbora,
ki se konstituira najkasneje v 45 dneh po uveljavitvi tega sklepa.
Vršilca dolžnosti direktorja imenuje Vlada
Republike Slovenije s posebnim sklepom.«;
spreminja 20. člen sklepa tako, da se glasi:
»20. člen
Način in pogoji za pridobivanje sredstev za
delo zavoda, ki so določeni v 13. in 14. členu tega sklepa, se začnejo izvajati takoj po sprejetju tega sklepa.«;
spreminja 21. člena sklepa tako, da se glasi:
»21. člen
Statut mora biti sprejet v roku 90 dni po
uveljavitvi tega sklepa. Imenovanje vodilnih delavcev, izvolitev ostalih
organov in imenovanje vodilnih raziskovalnih delavcev se izvede takoj po
sprejetju statuta zavoda.«;
ter vsebuje naslednjo prehodno in končno
določbo:
»9. člen
Zavod uskladi statut in druge splošne akte
s tem sklepom v šestih mesecih od uveljavitve tega sklepa.
10. člen
Ta sklep začne veljati naslednji dan po
objavi v Uradnem listu Republike Slovenije.«.