1. člen
Ta uredba določa pogoje za uvoz blaga, ki se v letu 2002
uvaža v Republiko Slovenijo in je po poreklu iz Republike Hrvaške.
2. člen
Za namene te uredbe izraz ‘uvoz’ pomeni sprostitev blaga v
prosti promet, kakor tudi katerikoli drug carinski postopek, pri katerem
nastane carinski dolg.
3. člen
Za industrijske izdelke, ki se uvažajo v Republiko Slovenijo
in so po poreklu iz Republike Hrvaške, se uporablja carinska stopnja »prosto«.
Za industrijske izdelke v smislu prejšnjega odstavka se
štejejo izdelki, uvrščeni v 25. do 97. poglavje kombinirane nomenklature, razen
izdelkov, navedenih v prilogi 1 k tej uredbi, ki je njen sestavni del.
4. člen
Za kmetijske in živilske izdelke po poreklu iz Republike
Hrvaške, ki so navedeni v prilogah 2 in 3 k tej uredbi, ki sta njen sestavni
del, se pri uvozu v Republiko Slovenijo plačuje carina po znižanih carinskih
stopnjah in v okviru carinskih kvot, določenih v teh prilogah. Posebna uvozna
dajatev se ne plačuje.
Za kmetijske in živilske izdelke po poreklu iz Republike
Hrvaške, ki so navedeni v prilogi 5 k tej uredbi, ki je njen sestavni del, se
pri uvozu v Republiko Slovenijo uporablja carinska stopnja “prosto“. Posebna
uvozna dajatev se ne plačuje.
Za kmetijske in živilske izdelke po poreklu iz Republike
Hrvaške, ki so navedeni v prilogi 6 k tej uredbi, ki je njen sestavni del, se
pri uvozu v Republiko Slovenijo plačuje carina po znižanih carinskih stopnjah,
določenih v tej prilogi. Posebna uvozna dajatev se ne plačuje.
Za kmetijske in živilske izdelke po poreklu iz Republike
Hrvaške, ki so navedeni v prilogi 7 k tej uredbi, ki je njen sestavni del, se
pri uvozu v Republiko Slovenijo plačuje uvozna dajatev po stopnjah, določenih v
tej prilogi.
Uvozna dajatev iz prejšnjega odstavka predstavlja seštevek
znižane carinske stopnje in znižane posebne uvozne dajatve, izražene v
odstotku, v skladu z Dodatnim protokolom št. 1 k Sporazumu o prosti trgovini
med Republiko Slovenijo in Republiko Hrvaško.
5. člen
Količine blaga v okviru posamezne carinske kvote iz priloge 2
k tej uredbi se razdelijo po metodi dražbe pravic do uvoza blaga v okviru
carinskih kvot, iz priloge 3 k tej uredbi pa po metodi prednostne obravnave po
vrstnem redu prispelih zahtevkov. Ti metodi sta določeni z uredbo o načinu
delitve količin blaga v okviru carinskih kvot (Uradni list RS, št. 107/01).
6. člen
Pri uveljavljanju preferencialne carinske obravnave pri uvozu
blaga po 3. oziroma 4. členu te uredbe je treba carinskemu organu poleg drugih
dokumentov predložiti tudi dokazilo o poreklu blaga, ki je izdano ali izdelano
v državi izvoza v skladu s preferencialnimi pravili o poreklu blaga, določenimi
v prilogi 4 k tej uredbi, ki je njen sestavni del.
Carinski organi Republike Slovenije potrjujejo dokazila o
poreklu blaga za izvoz blaga iz Republike Slovenije v Republiko Hrvaško, če gre
za izvoz blaga, ki v skladu s Sporazumom o prosti trgovini med Republiko
Slovenijo in Republiko Hrvaško ter Sklepom št. 3 Skupnega odbora po Sporazumu o
prosti trgovini med Republiko Slovenijo in Republiko Hrvaško uživa
preferencialno obravnavo, in če so izpolnjeni pogoji, določeni s preferencialnimi
pravili o poreklu blaga iz prejšnjega odstavka.
7. člen
Pri uvozu blaga po določbah te uredbe se v enotno carinsko
listino (ECL) v skladu s 94. členom uredbe za izvajanje carinskega zakona
(Uradni list RS, št. 46/99, 103/99, 112/00 in 40/01) v polje 39 vpiše naslednje
štirimestne šifre:
-       
9202 za izdelke iz 3. člena te uredbe;
-       
9201 za izdelke iz prilog 2 in 3 k tej uredbi;
-       
9203 za izdelke iz priloge 5 k tej uredbi;
-       
9204 za izdelke iz priloge 6 k tej uredbi;
-       
9205 za izdelke iz priloge 7 k tej uredbi.

Priloga
1: Hrvaška
Priloga
2: Hrvaška
Priloga
3: Hrvaška
Priloga
4: Protokol 3; O opredelitvi pojma "izdelki s poreklom" in načinih
upravnega sodelovanja
Priloga
5: Hrvaška
Priloga
6: Hrvaška
Priloga
7: Hrvaška

Uredba o izvajanju sporazuma o prosti trgovini
med Republiko Slovenijo in Republiko Hrvaško ter začasni uporabi sklepa št. 5
skupnega odbora po sporazumu o prosti trgovini med Republiko Slovenijo in
Republiko Hrvaško (Uradni list RS, št. 110/01) vsebuje naslednjo končno določbo:
»8. člen
Ta uredba začne veljati 1. januarja 2002.«.

Uredba o spremembah in dopolnitvah uredbe o
izvajanju sporazuma o prosti trgovini med Republiko Slovenijo in Republiko
Hrvaško ter začasni uporabi sklepa št. 5 skupnega odbora po sporazumu o prosti
trgovini med Republiko Slovenijo in Republiko Hrvaško (Uradni list RS, št. 57/02) vsebuje naslednjo končno določbo:
»7. člen
Ta uredba začne veljati 1. julija 2002.«.