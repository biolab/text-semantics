I. SPLOŠNE DOLOČBE
1. člen
(namen pravilnika)
Ta pravilnik v skladu z Direktivo Komisije 2005/61/ES z dne
30. septembra 2005 o izvajanju Direktive Evropskega parlamenta in Sveta
2002/98/ES glede zahtev po sledljivosti in obveščanju o hudih neželenih
reakcijah in dogodkih (UL L št. 256 z dne 1. 10. 2005, str. 32) določa način in
postopke pri transfuzijskih preiskavah ter postopke pri naročanju in dajanju
transfuzij bolniku.
2. člen
(področje pravilnika)
(1) Zagotoviti je treba varnost in učinkovitost vseh preiskav
in postopkov ob transfuziji. 
(2) Laboratoriji, ki opravljajo transfuzijske preiskave,
morajo imeti dovoljenje za delo Ministrstva za zdravje in morajo delovati v
skladu s Pravilnikom o pogojih, ki jih morajo izpolnjevati laboratoriji za
izvajanje preiskav na področju laboratorijske medicine (Uradni list RS, št.
64/04). 
(3) Transfuzijske preiskave lahko izvajajo transfuzijski
laboratoriji v transfuzijskem zavodu, transfuzijskem centru ali bolnišnični
krvni banki. 
(4) Transfuzijski laboratorij mora imeti vzpostavljen sistem
kakovosti v skladu s Pravilnikom o pogojih, ki jih morajo izpolnjevati
laboratoriji za izvajanje preiskav na področju laboratorijske medicine. 
(5) Transfuzijski laboratorij mora zagotoviti uporabo
enotnega informacijskega sistema, ki omogoča sledljivost, varnost in kakovost
transfuzijskih preiskav in storitev. 
(6) Vse podatke o bolnikih, krvodajalcih in krvnih
pripravkih, ki jih transfuzijski laboratorij pridobi ali ustvari, mora
vpisovati v enotni transfuzijski informacijski sistem. 
(7) Transfuzijski laboratorij mora biti vključen v mrežo
transfuzijske telemedicine v Sloveniji, ki omogoča izmenjavo strokovnih mnenj
in jo vodi Zavod Republike Slovenije za transfuzijsko medicino. 
(8) Vsak zdravstveni zavod, ki izvaja transfuzije, mora imeti
določene postopke za izvajanje transfuzije in izdelan obrazec za vodenje
transfuzije (transfuzijski list) v papirni ali elektronski obliki.
II. TRANSFUZIJSKE PREISKAVE
3. člen
(naročanje transfuzijskih preiskav, storitev in izdelkov)
(1) Vse transfuzijske preiskave, storitve in pripravki iz
krvi se naročajo z naročilnico, ki jo v primeru potrebnih preiskav spremljajo
vzorci krvi bolnika. 
(2) Naročilnica iz prejšnjega odstavka in vzorec morata biti
označena z enako črtno kodo. 
(3) Vsaka naročilnica mora vsebovati vsaj naslednje podatke: 
-       
priimek in ime bolnika - preiskovanca, 
-       
datum rojstva, 
-       
identifikacijsko številko (EMŠO, matična številka bolnika, - če
obstajajo), 
-       
naročnik preiskav (naziv in naslov klinike oziroma ordinacije, oddelek
in lečeči zdravnik), 
-       
kontaktno telefonsko številko, 
-       
datum in čas naročanja, 
-       
razlog naročila (zdravniška diagnoza in indikacija), 
-       
zahtevane preiskave, storitve in naročeni krvni pripravki, 
-       
stopnja nujnosti preiskav, 
-       
podatke o prejšnjih transfuzijah in nosečnostih (če obstajajo), 
-       
ime naročnika in čitljiv podpis. 
(4) Naročila za navzkrižni preizkus (v nadaljnjem besedilu:
NP) morajo vsebovati količino zahtevane krvne komponente in predvideni čas
(datum in uro) transfuzije oziroma prevzema izvida preiskave. Navedene morajo
biti tudi eventualne dodatne zahteve (CMV-neg, filtriranje, obsevanje itd.). 
(5) Transfuzijski laboratorij mora imeti določena navodila za
sprejem vzorca za transfuzijske preiskave. Izoblikovan mora biti tudi način
dokumentiranja telefonskih in faksiranih naročil, ter beleženje popravkov in
sprememb pisnih naročil. 
(6) Telefonska in faksirana naročila lahko sprejema le
pooblaščena oseba, katere identiteta, kot tudi datum in ura naročila mora biti
zabeležena. Prejem faksiranega naročila mora biti potrjen. 
(7) Naročilnice so enake za vso državo in so lahko v papirni
ali elektronski obliki. Predstavljajo del obvezne dokumentacije, ki se
shranjuje. Oblika naročilnice je določena v skladu s Pravilnikom o vodeni
dokumentaciji o uporabi krvi, krvnih pripravkov in zdravil iz krvi, vključno z
biotehnološkimi nadomestki za kri (Uradni list RS, št. 70/03) in s Standardi za
preiskave in postopke ob transfuziji (v nadaljnjem besedilu: Standardi), ki jih
določi Razširjeni strokovni kolegij za transfuzijsko medicino.
4. člen
(identifikacija bolnika pred jemanjem vzorca za
transfuzijske preiskave)
(1) Podatke o bolniku je treba napisati na epruveto ob
postelji bolnika. 
(2) Priporočeno je, da so bolniki označeni s črtno kodo s
serijskimi številkami, nalepljeno na transfuzijsko zapestnico (rdeče barve). Ta
naj se nahaja na zapestju ali na gležnju. Bolnik je lahko označen tudi z
radiofrekvenčnim čipom (v nadaljnjem besedilu: RFID). 
(3) Za bolnike z neznano identiteto se uporabljajo enake
transfuzijske zapestnice s črtno kodo s serijskimi številkami, pri čemer morajo
za te primere obstajati posebna navodila za naročanje in jemanje vzorca. 
(4) Ob jemanju vzorca se preverijo podatki na epruveti z
identifikacijskimi podatki na bolniškem listu oziroma dokumentaciji. Bolnik
mora sam povedati svoje ime in rojstne podatke, ki jih nato primerjamo še z
njegovo dokumentacijo in bolnikovo bolnišnično zapestnico, če jo bolnik
uporablja. Taka identifikacija je potrebna tudi kadar je bolnik osebi, ki
jemlje vzorec krvi, poznan. 
(5) Sistem identifikacije (ročni, avtomatični ali
elektronski) mora povezati identitete bolnika ob postelji, osebe, ki jemlje
vzorec, vzorec in njegovo črtno kodo oziroma RFID ter naročilnico z izdano
krvno komponento in bolnikom, ki na koncu postopka krvno komponento prejme.
Poudarek mora biti na prepoznavanju in preprečevanju napak. 
(6) Kadar bolnik nima transfuzijske zapestnice s črtno kodo
in kadar vzorec krvi ni označen z isto kodo, oboje pa ni vnešeno v transfuzijski
informacijski sistem, je potrebna dodatna identifikacija bolnika pri odvzemu
vzorca, ki jo predstavlja orientacijska določitev krvne skupine (v nadaljnjem
besedilu: KS). Ta določitev je namenjena preprečevanju administrativnih napak.
Obvezna je v vseh primerih, kadar se naročajo komponente krvi ali transfuzijske
preiskave za bolnika. Rezultat orientacijske določitve KS je treba vnesti v
označeno polje naročilnice. 
(7) Če ima bolnišnica elektronski sistem identifikacije
bolnika s črtno kodo oziroma RFID sistemom ter označuje bolnike - prejemnike
transfuzije s transfuzijsko zapestnico (rdeče barve), orientacijska določitev
bolnikove KS ob naročilu ni potrebna. Če bolnik že ima veljaven izvid KS, je
treba pri naročanju v ustrezno polje naročilnice vpisati številko izvida
določitve KS ter rezultat določitve KS ABO; ponovna orientacijska določitev ob
jemanju vzorca ni potrebna.
5. člen
(vzorci za transfuzijske preiskave)
Vzorci krvi za transfuzijske preiskave morajo ustrezati
naslednjim merilom: 
1.     
Bolnikovi vzorci krvi morajo biti ustrezno etiketirani ob odvzemu. Če ob
prispetju v laboratorij niso označeni s črtno kodo, se jim ob sprejemu v
laboratorij doda laboratorijska identifikacijska številka s črtno kodo oziroma
RFID. 
2.     
Zahtevani podatki na vzorcu krvi so naslednji: priimek in ime bolnika,
datum rojstva, črtna koda vzorca, ki je enaka črtnim kodam na naročilnici in
transfuzijski zapestnici (rdeče barve) bolnika. Črtne kode so enotne za vso
državo in imajo tudi enotno serijsko številko. 
3.     
Preverjanje podatkov bolnika na vzorcu in na naročilnici se mora izvesti
pred transfuzijsko preiskavo. 
4.     
Za vzorce, ki niso ustrezno označeni, mora imeti transfuzijski
laboratorij izdelana pisna navodila za ravnanje. 
5.     
Vzorec za navzkrižni preizkus sme biti odvzet največ 4 dni pred
transfuzijo. Če je bolnik dobil transfuzijo v zadnjih 30 dnevih (ali gre za
nosečnico), sme biti vzorec odvzet največ 24 ur pred transfuzijo. 
6.     
Kadar bolniki ponavljajoče prejemajo transfuzijo, dnevni vzorec za NP ni
obvezen. Pri teh bolnikih se izvaja presejalno testiranje na klinično pomembna
eritrocitna protitelesa vsakih 72 Uradni 
7.     
Vzorec seruma vsakega preiskovanega vzorca, ki je bil uporabljen za NP
ali drugo transfuzijsko preiskavo, se po preiskavi shrani v volumnu vsaj 0.5
ml. Hrani se zamrznjen pri -20 stopinj Celzija za obdobje vsaj treh let.
6. člen
(osnovne in dodatne transfuzijske preiskave)
(1) Osnovne transfuzijske preiskave so: določitev KS sistema
ABO, RhD in Kell, NP ter določitev klinično pomembnih nepričakovanih
eritrocitnih protiteles z indirektnim antiglobulinskim oziroma Coombsovim
testom (v nadaljnjem besedilu: IAT ali ICT), direktnim antiglobulinskim ali
Coombsovim testom (DAT ali DCT) ter njihova specifikacija. 
(2) Pred transfuzijo so pri bolniku potrebne naslednje
transfuzijske preiskave za: 
-       
transfuzijo sveže zmrznjene plazme: določitev KS sistema ABO, RhD in
Kell, 
-       
transfuzijo trombocitov: določitev KS sistema ABO, RhD in Kell, 
-       
transfuzijo eritrocitov: določitev KS sistema ABO, RhD in Kell ter NP,
IAT (kadar je potreben), 
-       
transfuzijo granulocitov: določitev KS sistema ABO, RhD in Kell ter NP. 
(3) Vsi postopki, tehnike, izvedba, nadzori, interpretacija,
podpisovanje rezultatov in izvidov osnovnih transfuzijskih preiskav, postopki
pri neskladnostih, posebnih določitvah KS, dodatne serološke in
imunohematološke preiskave so opisane v Standardih. 
(4) Dodatne transfuzijske preiskave (npr. preiskave
eritrocitnih, trombocitnih in levkocitnih ter drugih protiteles in antigenov,
molekularne preiskave, biokemične preiskave in druge transfuzijske preiskave),
so navedene v Seznamu transfuzijskih preiskav, ki ga izdela in obnavlja
Razširjeni strokovni kolegij za transfuzijsko medicino. 
(5) Vse tehnike, načela, njihova natančna izvedba, nadzor
kakovosti, interpretacija, postopki pri neskladnostih, posebne določitve KS,
dodatne serološke in druge preiskave, fenotipizacija krvnih celic in sestavin
krvi, raziskovanje multireaktivnih vzorcev itd., so opisani v Standardih.
7. člen
(NP)
(1) NP je metoda določanja skladnosti med serumom bolnika in
eritrociti krvodajalca. Določitev skladnosti z NP je potrebna za vse
komponente, ki vsebujejo eritrocite. 
(2) Podlaga za NP sta pravilno določeni KS krvodajalca in
prejemnika. Če ima bolnik eritrocitna protitelesa, je obvezna izvedba popolnega
serološkega NP. Ta se naredi z enoto krvi, ki je za ustrezen antigen negativna.
NP se izvaja z ustrezno zanesljivo in validirano metodo, ki omogoča odkritje
nepričakovanih eritrocitnih protiteles. 
(3) Če bolnik nima nepričakovanih eritrocitnih protiteles in
če ni prejel transfuzije (ali bolnica ni bila noseča) v zadnjih 30 dneh, lahko
za zagotovitev skladnosti transfuzije namesto serološkega NP opravimo tudi
tipizacijo in presejalno testiranje (“type and screen”) z računalniškim NP. 
(4) Vse metode, tehnike in postopki v zvezi z NP kot tudi
postopek „type and screen“, računalniški NP in stopnje nujnosti NP, so natančno
opisani v Standardih.
8. člen
(transfuzijske preiskave in storitve pri nosečnicah in
novorojenčkih ter preventiva hemolitične bolezni novorojenčkov)
(1) Osnovne imunohematološke preiskave med nosečnostjo in po
porodu so: določitev KS sistema ABO, RhD (vključno z določitvijo variant RhD),
Kell in ICT. Pri tem se:
-       
določi KS in opravi preiskava ICT vsaki nosečnici (RhD-negativni in
RhD-pozitivni) do 12. tedna nosečnosti;
-       
RhD negativni nosečnici določi plodov genotip RhD v 25. do 26. tednu
nosečnosti. Če je plod RhD pozitiven, se opravi preiskava ICT in, če
protitelesa anti-D niso prisotna ali so posledica preventivne aplikacije
imunoglobulina anti-D, se nosečnici injicira preventivni odmerek imunoglobulina
anti-D do 30. tedna nosečnosti;
-       
po porodu vsaki RhD negativni otročnici, pri kateri je bilo med
nosečnostjo z genotipizacijo RhD ploda ugotovljeno, da nosi RhD pozitiven plod,
ponovi preiskava ICT, novorojenčku pa se določita KS sistema ABO, RhD, Kell in
opravi preiskava DCT. Če je novorojenček RhD-pozitiven in otročnica nima
prisotnih protitetles anti-D, se otročnici injicira preventivni odmerek
imunoglobulina anti-D;
-       
po porodu vsaki RhD negativni otročnici, ki je rodila RhD-pozitivnega
otroka, določi obseg fetomaternalne krvavitve (v nadaljnjem besedilu: FMK) in
se ji po potrebi injicira dodatna količina imunoglobulina anti-D.
(2) Dodatne preiskave med nosečnostjo in po porodu: 
-       
Če se pri nosečnici dokaže prisotnost nepričakovanih eritrocitnih
protiteles, jih je treba identificirati in ovrednotiti njihov klinični pomen.
-       
Če so protitelesa klinično pomembna, se redno spremlja titer oziroma
agresivnost prisotnih protiteles. Priporoča se tudi določitev ustreznih
eritrocitnih antigenov pri partnerju za ugotovitev njegove zigotnosti.
-       
Priporoča se tudi določitev plodovega genotipa iz venske krvi nosečnice
oziroma iz amnijske tekočine.
-       
Po porodu se novorojenčku senzibilizirane otročnice poleg KS sistema
ABO, RhD in Kell določi še ustrezne dodatne eritrocitne antigene.
(3) Vse metode in tehnike transfuzijskih preiskav in storitev
pri nosečnicah in novorojenčkih ter pri preventivi hemolitične bolezni novorojenčkov
so opisane v Standardih.
(4) Zavod Republike Slovenije za transfuzijsko medicino vodi
register senzibiliziranih nosečnic in pripravlja redno letno poročilo o številu
in vrsti fetomaternalnih senzibilizacij.
9. člen
(postopki pri senzibilizaciji na antigene krvnih celic)
(1) Za diagnostiko senzibilizacije na antigene krvnih celic
mora transfuzijski laboratorij preskrbeti ustrezne diagnostične preiskave. 
(2) Bolnikom, senzibiliziranim na trombocitne antigene HPA in
HLA antigene I. razreda ter na granulocitne antigene HNA, je treba zagotoviti
komponente, skladne v navedenih antigenih, če so ti na voljo. 
(3) Za pridobitev skladnih enot krvnih komponent za
transfuzijo, kot tudi za pridobitev ustreznih celičnih panelov in dednine za
diagnostiko senzibilizacij na antigene krvnih celic vodi Zavod Republike
Slovenije za transfuzijsko medicino register tipiziranih krvodajalcev. 
(4) Tehnike, načini in natančne vsebine trombocitnih in levkocitnih
preiskav so opisani v Standardih.
10. člen
(transfuzijske preiskave pri nujnih naročilih)
(1) V nujnih primerih se lahko izvedejo hitre transfuzijske
preiskave. V tem primeru se je treba zavedati, da se na račun hitrosti
zmanjšata občutljivost in specifičnost, kar poveča tveganje, da pride do
neželenih učinkov transfuzije. Taki primeri so opravičljivi samo takrat, kadar
bi bile posledice odloga transfuzije večje, kot pa so posledice morebitne
transfuzijske reakcije. 
(2) Transfuzijski laboratoriji morajo imeti izdelana pisna
navodila za ravnanje v primerih nujnih naročil iz prejšnjega odstavka.
11. člen
(odčitavanje, interpretacija, podpisovanje, pošiljanje in
shranjevanje izvidov)
(1) Odčitavanje, interpretacijo, podpisovanje, pošiljanje in
shranjevanje izvidov izvaja zdravstveni delavec, ki je za to ustrezno
usposobljen in pooblaščen. Licence za samostojno delo na državni ravni izdaja
Zavod Republike Slovenije za transfuzijsko medicino. 
(2) Na izvidu transfuzijske preiskave se nahajajo imena oseb,
ki so opravile preiskave, odčitavanje in interpretacijo. Vsebovati mora tudi
podpis odgovorne osebe transfuzijskega laboratorija. 
(3) Natančno vsebino izvidov transfuzijske preiskave določa
predpis o vodenju dokumentacije. 
(4) Transfuzijski laboratorij mora imeti za odčitavanje,
interpretacijo, podpisovanje, pošiljanje in hrambo izvidov izdelana navodila.
Izdelana mora imeti tudi navodila o izdaji, veljavnosti in ravnanju z dvojniki
izvidov in navodila o njihovi veljavnosti.
12. člen
(nadzor kakovosti in referenčni laboratorij)
(1) Transfuzijski laboratorij je vključen v nacionalno shemo
obveznega zunanjega nadzora kakovosti za transfuzijske preiskave. 
(2) Nacionalno shemo zunanjega nadzora kakovosti vodi Zavod
Republike Slovenije za transfuzijsko medicino z referenčnim laboratorijem, ki
tudi zbira in analizira podatke in o njih poroča.
III. POSTOPKI OB TRANSFUZIJI
13. člen
(transport in shranjevanje komponent krvi na bolnišničnem
oddelku)
(1) Komponente krvi prenašajo usposobljene in pooblaščene
osebe v nadzorovanih pogojih, ki ustrezajo vrsti komponente krvi. 
(2) Prevzem komponente krvi na bolnišničnem oddelku mora biti
zabeležen. Zapis mora vsebovati: 
-       
ime in priimek osebe, ki je kri sprejela, 
-       
čas in datum sprejema, 
-       
podpis prejemnika. 
(3) Komponente krvi se morajo na bolnišničnem oddelku
shraniti v ustrezno nadzorovanih in validiranih pogojih. 
(4) Za transport, prevzem in shranjevanje komponent krvi mora
imeti bolnišnica izdelana pisna navodila in določeno odgovorno osebo.
14. člen
(bolnikovo soglasje in izvajalec transfuzije)
(1) Preden prejme kri ali krvni pripravek, mora bolnik pisno
potrditi, da je bil obveščen o transfuziji in njenih morebitnih posledicah ter
da je dal soglasje zanjo. 
(2) Za naročanje in izvedbo transfuzije je odgovoren bolnikov
lečeči zdravnik. 
(3) Za vse postopke ob transfuziji mora bolnišnica izdelati
pisna navodila. 
(4) Vse podrobnosti in tehnični postopki ob transfuziji so
opisani v Standardih.
15. člen
(dokumentiranje transfuzije)
(1) Zdravnik, ki pri zdravljenju uporablja kri, vodi
dokumentacijo o vsaki uporabljeni enoti krvi in krvnih pripravkov, vključno z
biotehnološkimi nadomestki za kri. 
(2) Dokumentacija mora vsebovati pisno soglasje bolnika,
izvid določitve KS, izvide opravljenih transfuzijskih preiskav in zapis o
pozitivnih učinkih ter morebitnih neželenih škodljivih učinkih po transfuziji.
16. člen
(varnostni in preventivni ukrepi ob transfuziji)
(1) Zdravstveni delavec, ki daje bolniku transfuzijo, je
odgovoren za preverjanje bolnikove identitete in ostale varnostne ukrepe ob
transfuziji. Identifikacijo bolnika izvaja tako, da ga vpraša za ime in priimek
ter rojstne podatke, jih nato dodatno preveri na bolnišnični zapestnici, ki je
pripeta na zapestju bolnika v skladu s posebnimi dokumentiranimi postopki. 
(2) Če komunikacija iz prejšnjega odstavka z bolnikom ni
možna, preveri samo identiteto na bolnikovi zapestnici in dokumentacijo. 
(3) Zdravstveni delavec pred pričetkom transfuzije preveri
ali je zanjo uporabljen ustrezen transfuzijski set, ki se po odprtju ne sme
uporabljati več kot 6 ur. Preveriti se mora tudi komponenta krvi, če na njej
obstajajo vidne spremembe ali poškodbe. 
(4) Ostali varnostni in preventivni ukrepi so opisani v
Standardih.
17. člen
(nadzor skladnosti med bolnikom in enoto krvi)
Nadzor skladnosti med bolnikom in enoto krvi se opravi tako,
da se: 
-       
primerjajo podatki o identiteti, ki jih je dal bolnik, s podatki na
njegovi dokumentaciji in na njegovi bolnišnični ali rdeči transfuzijski
zapestnici (če obstajata) in s podatki na laboratorijskem izvidu NP; 
-       
preveri bolnikovo KS, navedeno na originalnem izvidu KS in KS, označeno
na etiketi enote krvi; 
-       
preveri številke (ali presvetli črtne kode s čitalcem) na izvidu NP in
na enotah krvi; 
-       
preveri, da enoti krvi ni potekel rok uporabnosti; 
-       
če ima bolnišnica elektronski sistem identifikacije bolnika s črtno kodo
ali RFID sistemom, se preveri črtne kode na izvidu NP, na bolnikovi
transfuzijski zapestnici (rdeče barve) in na komponenti krvi in se jih
presvetli s čitalcem črtne kode.
18. člen
(orientacijska določitev KS ob postelji bolnika)
(1) Orientacijska določitev KS ob postelji bolnika (bedside
test) je del identifikacije bolnika, ki preprečuje usodne zamenjave in
administrativne napake. Izvaja jo zdravnik ali od njega pooblaščen usposobljen
zdravstveni delavec pod njegovim nadzorom. 
(2) Če ima bolnišnica elektronski sistem identifikacije
bolnika s črtno kodo ali RFID sistemom ter označuje bolnike-prejemnike
transfuzije s transfuzijsko zapestnico (rdeče barve), na kateri je nalepljena
enaka črtna koda kot na vzorcih za NP in na naročilnicah za kri, orientacijska
določitev bolnikove KS ob naročilu ni potrebna in se komponento krvi lahko
transfundira na podlagi negativnega izvida NP. 
(3) Vse tehnike, postopki in metode orientacijske določitve
KS sistema ABO ob postelji bolnika pred transfuzijo so opisani v Standardih.
19. člen
(klinični nadzor in hitrost transfuzije)
(1) Pred transfuzijo je treba zabeležiti osnovne vitalne
znake bolnika v transfuzijski list, kot so telesna temperatura, tlak, pulz in
frekvenca dihanja. 
(2) Med transfuzijo komponent krvi je treba bolnika skrbno
opazovati. To se še posebej nanaša na prvih 15 minut transfuzije, v katerih se
bolj pogosto pojavijo klinično pomembne reakcije na transfuzijo krvi in
komponent krvi. 
(3) Priporočeni so naslednji režimi transfundiranja: 
-       
vsi pripravki se transfundirajo skozi ustrezne filtre, 
-       
koncentrirani eritrociti (v nadaljnjem besedilu: KE): transfuzijo je
treba začeti najpozneje v 30 minutah po odvzemu iz hladilnika, 
-       
če gre za neurgentne primere, ki ne krvavijo, se transfundira le eno
enoto in ne več enot krvi hkrati, 
-       
čas transfundiranja ene enote KE je ponavadi okrog dve uri, izjemoma do
štiri ure, če gre za bolnika, ki mu grozi nevarnost volumske preobremenitve, 
-       
za ohlajene komponente krvi mora biti hitrost transfundiranja manjša kot
100 ml/h; 
-       
trombociti: transfuzijo je treba začeti v 20 minutah po tem, ko prispejo
k postelji bolnika. Priporočeni čas transfuzije ene terapevtske doze
trombocitov je ena ura, izjemoma do štiri ure, če gre za bolnika, ki mu grozi
nevarnost volumske preobremenitve, 
-       
plazma: transfuzijo je treba začeti v 20 minutah po tem, ko prispe enota
k postelji bolnika. Priporočeni čas transfuzije ene enote sveže zamrznjene
plazme (v nadaljnjem besedilu: SZP) enega krvodajalca (ekvivalent 500 ml) je 30
do 120 minut, izjemoma do 4 ure, če gre za bolnika, ki mu grozi nevarnost
volumske preobremenitve. 
(4) Natančna navodila za nadzor in režim transfundiranja za
ostale komponente krvi so opisani v Standardih.
20. člen
(dodajanje zdravil ali infuzij v enote krvi in ogrevanje
krvi)
(1) Komponenti krvi ni dovoljeno dodajati zdravil, raztopin,
infuzij ali drugih substanc. 
(2) Hitra transfunzija mrzle krvi je lahko nevarna, zato je
pri masivnih transfuzijah treba kri segreti na telesno temperaturo. Vsi
pripomočki za ogrevanje morajo biti stalno nadzorovani in validirani, da je
zagotovljeno varno ogrevanje komponente krvi na največ 37 stopinj Celzija.
21. člen
(ravnanje z zmrznjenimi enotami)
(1) Ravnanje z zmrznjenimi enotami komponent krvi mora biti
izredno pazljivo, saj se enote pri nizkih temperaturah lahko poškodujejo. 
(2) Po odtajevanju SZP je treba pregledati vsebino, ki mora
biti homogena. Hkrati je treba preveriti, da enota ni poškodovana, sicer se jo
zavrže. 
(3) Komponente krvi je treba uporabiti takoj po odtajanju in
se jih ne sme ponovno zamrzniti.
22. člen
(preprečevanje zračne embolije)
Pred transfuzijo je treba zagotoviti, da transfuzijski sistem
ne vsebuje zračnega mehurja, sicer obstaja možnost zračne embolije.
23. člen
(učinkovitost transfuzije in neželene reakcije ob
transfuziji)
(1) Neželene učinke transfuzije predstavljajo reakcije na
transfuzijo komponent krvi in razni neželeni dogodki. Neželen učinek
transfuzije je tudi odsotnost pričakovanega terapevtskega odziva na
transfundirano komponento krvi. 
(2) Učinkovitosti vsake transfuzije je treba pred njo in po
njej spremljati z beleženjem parametrov, ki so določeni v Standardih. 
(3) Reakcije lahko nastopijo med transfuzijo, takoj po
transfuziji ali pa odloženo čez nekaj ur ali dni. Vse zaplete je treba
raziskati in prijaviti transfuzijski službi. 
(4) Za prijavljanje neželenih učinkov transfuzije (neželenih
reakcij in neželenih dogodkov) je zadolžen zdravnik. 
(5) Za raziskovanje neželenih učinkov transfuzije (neželenih
reakcij in neželenih dogodkov) mora biti zagotovljeno sodelovanje med lečečim
zdravnikom in zdravnikom specialistom transfuzijske medicine. V primeru
dokazanih reakcij mora zdravnik specialist transfuzijske medicine zagotoviti
ustrezno svetovanje glede nadaljnih ukrepov in terapije. 
(6) Raziskava neželenih učinkov transfuzije poteka na način,
opisan v Standardih.
24. člen
(povratna informacija o transfuziji)
(1) Po vsaki opravljeni transfuziji je treba poslati ustrezno
obvestilo transfuzijski službi v bolnišnično krvno banko ali transfuzijski
center ali Zavod Republike Slovenije za transfuzijsko medicino. 
(2) Za pošiljanje povratne informacije je odgovoren zdravnik
ali od njega pooblaščen usposobljen zdravstveni delavec, ki je izvedel
transfuzijo. 
(3) Načini in vsebina pošiljanja povratne informacije so
opisani v Standardih.

Pravilnik o transfuzijskih preiskavah in
postopkih ob transfuziji (Uradni list RS, št. 9/07) vsebuje naslednjo končno določbo:
»IV. KONČNA DOLOČBA
25. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o
transfuzijskih preiskavah in postopkih ob transfuziji (Uradni list RS, št. 32/18) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Preiskave iz druge in tretje alineje spremenjenega prvega
odstavka in spremenjene tretje alineje drugega odstavka 8. člena pravilnika se
začnejo opravljati najpozneje v dveh letih od uveljavitve tega pravilnika.
3. člen
Ta pravilnik začne veljati petnajsti dan po objavi v Uradnem
listu Republike Slovenije.«.