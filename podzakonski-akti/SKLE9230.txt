1. člen
(vsebina sklepa)
(1) Ta sklep določa način ugotavljanja
pogojev iz 1. in 2. točke prvega odstavka 9. člena ZHKO-1, ki jih mora
izpolnjevati banka, ki namerava izdati hipotekarne in komunalne obveznice (v
nadaljevanju: banka), glede imenovanja skrbnika kritnega registra v skladu z
ZHKO-1.
(2) Določila tega sklepa se
uporabljajo tudi za imenovanje namestnika skrbnika kritnega registra.
(3) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
2. člen
(način ugotavljanja pogojev za imenovanje
skrbnika kritnega registra)
Šteje se, da banka izpolnjuje pogoje iz 1.
in 2. točke prvega odstavka 9. člena ZHKO-1 glede imenovanja skrbnika kritnega
registra, če v zvezi z imenovanjem skrbnika predloži Banki Slovenije
dokumentacijo v skladu s tem sklepom, iz katere izhaja:
1.    
da so v zvezi z imenovanjem skrbnika kritnega registra izpolnjeni pogoji
iz 40. člena ZHKO-1,
2.    
da je skrbnik od banke neodvisna oseba,
3.    
da so v zvezi s skrbnikom kritnega registra izpolnjeni pogoji, ki
veljajo za zunanjega izvajalca banke na podlagi 18. člena Sklepa o upravljanju
s tveganji in izvajanju procesa ocenjevanja ustreznega notranjega kapitala za
banke in hranilnice (Uradni list RS, št. 135/06, 28/07, 104/07, 85/10 in
62/11).
3. člen
(zahtevana dokumentacija)
(1) Banka mora pred imenovanjem
skrbnika Banko Slovenije obvestiti o nameravanem imenovanju in obvestilu
priložiti naslednjo dokumentacijo:
1.    
dokazila, da je kandidat za skrbnika kritnega registra pooblaščeni
revizor v skladu z zakonom, ki ureja revidiranje, oziroma dokazila o ustrezni
strokovni usposobljenosti kandidata;
2.    
dokazila in podroben opis delovnih izkušenj in dejavnosti, ki jih je
opravljal kandidat za skrbnika;
3.    
s strani banke parafiran osnutek pogodbe oziroma vseh pogodb med banko
in kandidatom glede opravljanja poslov skrbnika kritnega registra;
4.    
izjavo kandidata, da ni odvisen od banke na način, da bi njegove
ekonomske, osebne ali druge povezave z banko vplivale na njegovo nepristransko,
strokovno, objektivno, pošteno in celovito osebno presojo pri opravljanju
poslov skrbnika kritnega registra;
5.    
dokumentacijo o ustreznosti in primernosti načrtovanega sistema
upravljanja iz 124. člena ZBan-1 za upravljanje s tveganji, ki jim bo banka
izpostavljena v zvezi s skrbnikom kritnega premoženja kot zunanjim izvajalcem v
skladu z 18. členom Sklepa o upravljanju s tveganji in izvajanju procesa
ocenjevanja ustreznega notranjega kapitala za banke in hranilnice (Uradni list
RS, št. 135/06, 28/07, 104/07, 85/10 in 62/11).
(2) Za namen ugotavljanja primernosti
kandidata za skrbnika kritnega registra predloži banka s strani kandidata
izpolnjen vprašalnik, ki je sestavni del Sklepa o dokumentaciji za dokazovanje
izpolnjevanja pogojev za opravljanje funkcije člana uprave banke in hranilnice
(Uradni list RS, št. 28/07 in 7/11), pri čemer kandidat za skrbnika kritnega
registra v vprašalniku:
-      
pod točko 2.2 navede tudi druga dodatna izobraževanja, s katerimi je
pridobil znanja, potrebna za opravljanje poslov skrbnika kritnega registra;
-      
točke 3.1 ne izpolni;
-      
pod točko 3.2 opiše svoje načrte in pričakovanja v zvezi z opravljanjem
poslov skrbnika kritnega registra za banko glede na pristojnosti in dolžnosti
skrbnika, ki jih določa zakon.
(3) Banka Slovenije lahko za namen
ugotavljanja primernosti kandidata za skrbnika kritnega registra kot podlago za
odločanje uporabi tudi informacije in podatke o predhodnih dejavnostih
kandidata, ki jih kandidat oziroma banka nista predložila v postopku izdaje
dovoljenja, če s temi informacijami razpolaga oziroma jih pridobi v skladu s
svojimi pooblastili na podlagi zakona.
4. člen
(dovoljenje za opravljanje poslov skrbnika
kritnega registra)
(1) Kandidat za skrbnika kritnega
registra mora vložiti zahtevo za izdajo dovoljenja Banke Slovenije za
opravljanje poslov skrbnika kritnega registra na podlagi 40. člena ZHKO-1. Pri
presoji pogojev za izdajo dovoljenja skrbniku kritnega registra Banka Slovenije
uporabi dokumentacijo, ki jo banka predloži v skladu s 3. členom tega sklepa.
(2) Če banka namerava imenovati drugo
osebo kot skrbnika kritnega registra, mora Banki Slovenije nemudoma predložiti
obvestilo o nameravanem imenovanju skupaj z dokumentacijo o izpolnjevanju
zahtev za imenovanje skrbnika kritnega registra na podlagi tega sklepa.
Kandidat za skrbnika kritnega registra pa vloži zahtevo za izdajo dovoljenja na
podlagi 40. člena ZHKO-1.
5. člen
(prenehanje veljavnosti sklepa)
Z dnem uveljavitve tega sklepa preneha
veljati Sklep o pogojih za pridobitev dovoljenja za opravljanje poslov skrbnika
kritnega registra (Uradni list RS, št. 106/09).
6. člen
(uveljavitev sklepa)
Ta sklep začne veljati naslednji dan po
objavi v Uradnem listu Republike Slovenije.
Ljubljana,
dne 28. februarja 2012
Marko
Kranjec l.r.
Predsednik
Sveta Banke Slovenije