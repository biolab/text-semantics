1
Za kulturni spomenik državnega pomena se razglasi enota
dediščine: 
-       
Loka pri Mengšu – Območje gradu Jablje (EŠD 10869), 
-       
Loka pri Mengšu – Grad Jablje (EŠD 9200). 
Območje gradu in grad Jablje imata zaradi kulturnih,
arheoloških, krajinskih, umetnostno-arhitekturnih, zgodovinskih in drugih
izjemnih lastnosti poseben pomen za Republiko Slovenijo. Zato grad razglašamo
za kulturni spomenik državnega pomena z lastnostmi umetnostno-arhitekturnega,
arheološkega in zgodovinskega spomenika, območje gradu pa tudi kulturne krajine
in spomenika oblikovane narave.
2
Lastnosti, ki utemeljujejo razglasitev za spomenik državnega
pomena: 
Grad Jablje je postavljen na skrbno izbrani lokaciji, nad
izvirom potoka na robu pobočja. Stavba ima srednjeveško zasnovo, sedanja
arhitektura pa ohranja renesančni karakter. V jugozahodnem poligonalnem stolpu
gradu je izjemen cikel profanih baročnih fresk (Frančišek Jelovšek 1745). Celoto
gradu dopolnjujeta ohranjena konjski in goveji hlev iz 19. stol., delno
ohranjena parkovna zasnova s konca 19. stol., dva ločna kamnita mostova čez
potok Šumberk, barokizirana cerkev sv. Primoža in Felicijana s kvalitetno
opremo iz 17. in 18. stol. ter ostanki antične vile rustice. Sozvočje različnih
elementov dediščine, ki skupaj soustvarjajo spomenik izrednega pomena za
Slovenijo.
3
Meje varovanega in vplivnega območja spomenika so vrisane na
temeljnem topografskem načrtu v merilu 1: 5000. Izvirnika načrta, ki sta
sestavni del tega odloka, hranita Ministrstvo za kulturo, Uprava Republike
Slovenije za kulturno dediščino in Javni zavod Republike Slovenije za varstvo
kulturne dediščine (v nadaljnjem besedilu: zavod). 
Vplivno območje spomenika obsega območje 300 m od zarisane
meje zavarovanega območja ter območja v širši okolici, na katerih bi bili
postavljeni objekti ali zasajene kulture, ki bi s svojo funkcijo, obliko ali
velikostjo negativno vplivali na zaščitene elemente spomenika.
4
Za spomenik velja varstveni režim, ki določa: 
-       
varovanje kulturnih, arheoloških, arhitekturnih, krajinskih, likovnih in
zgodovinskih vrednot v celoti, v njihovi izvirnosti in neokrnjenosti, 
-       
prepoved predelav vseh likovnih in tehničnih prvin stavb in mostov, ki
so ovrednoteni kot del spomenika, 
-       
podrejanje vsake rabe in vseh posegov v grad, goveji in konjski hlev,
oba mostova, cerkev in pripadajoč odprti prostor ohranjanju in vzdrževanju
varovanih spomeniških lastnosti, 
-       
prepoved vseh posegov v zaščitene tlorise, gabarite stavb, poslikave in
opremo, razen vzdrževalnih del, ki so odobrena s predhodnim pisnim soglasjem
pristojnega zavoda, 
-       
podrejanje vsake rabe in vseh posegov v park in njegove objekte ter
odprti prostor ohranjanju in vzdrževanju varovanih spomeniških lastnosti:
značilnega tlorisa, razporeda posameznih dreves, rastlinskih združb in druge
opreme parka, varovanje vedut na parkovno celoto in ohranitev pogledov iz parka
na širšo okolico, preprečevanje zaraščanja parkovnih poti, 
-       
omogočanje predstavitve celote in posameznih zaščitenih elementov ter
dostopnost javnosti v meri, ki ne ogroža varovanega spomenika in v 2. točki
odloka naštetih posameznih elementov enote, 
-       
prepoved posega v vse plasti arheološkega spomenika razen pooblaščenim
osebam s predhodnim pisnim soglasjem pristojnega zavoda, 
-       
znotraj območja je prepovedano postavljanje objektov trajnega ali
začasnega značaja, vključno z nadzemno in podzemno infrastrukturo ter nosilci
reklam, razen v primerih, ki jih s kulturnovarstvenim soglasjem odobri
pristojni zavod, 
-       
omejena je vožnja z motornimi vozili znotraj zaščitenega območja, razen
za potrebe vzdrževanja, raziskovanja in oskrbe, 
Zavarovano območje je namenjeno: 
-       
trajni ohranitvi kulturnih, arheoloških, arhitekturnih, krajinskih,
likovnih in zgodovinskih vrednot, 
-       
povečanju pričevalnosti kulturnega spomenika, 
-       
prezentaciji kulturnih vrednot spomenika in situ, v tisku in drugih
medijih, 
-       
učno-demonstracijskemu delu, 
-       
znanstveno-raziskovalnemu delu.
5
Za vsako morebitno spremembo funkcije kulturnega spomenika
ali njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine (Uradni list RS, št. 7/99). 
Odločbe iz prejšnjega odstavka določajo pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za čim bolj
učinkovito varstvo spomenika. 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.
8
Ta odlok začne veljati naslednji dan po objavi v Uradnem
listu Republike Slovenije.
Št. 634-03/99-1
Ljubljana, dne 9. septembra 1999.
Vlada Republike Slovenije
Marjan Podobnik l. r. 
Podpredsednik

Priloga
1: Kulturni spomenik državnega pomena; Območje in Grad Jablje (topografski
načrt)