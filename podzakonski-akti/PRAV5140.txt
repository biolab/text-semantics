1. člen
(1) Ta pravilnik ureja pravila za izdajanje in potrjevanje
veterinarskih dokumentov. 
(2) Veterinarski dokumenti po tem pravilniku so veterinarsko
spričevalo, veterinarsko potrdilo, veterinarski certifikat in drugi z zakonom
predpisani veterinarski dokumenti.
2. člen
(1) S postopkom potrjevanja veterinarskih dokumentov se
preverja, ali so bile opravljene zahtevane kontrole in ali živali, živila
oziroma živalski proizvodi izpolnjujejo predpisane kriterije. 
(2) Z veterinarskim dokumentom se potrdi, da je bil na mestu
izvora opravljen predpisan veterinarski pregled in da so bila preverjena
navedena jamstva na veterinarskem dokumentu. 
(3) Veterinarske dokumente lahko potrdijo uradni veterinarji
Veterinarske uprave Republike Slovenije (v nadaljnjem besedilu: VURS) in
veterinarji, ki so v skladu z veterinarskimi predpisi pristojni oziroma
pooblaščeni za potrjevanje veterinarskih dokumentov (v nadaljnjem besedilu:
veterinar, ki potrjuje dokumente).
3. člen
(1) Veterinar, ki potrjuje dokumente, mora: 
-       
imeti ustrezno znanje iz veterinarske zakonodaje, 
-       
poznati pravila postopkov izdajanja in potrjevanja veterinarskih
dokumentov, 
-       
poznati teste in preiskave, ki jih je treba izvesti zaradi preverjanja
jamstev in izjav na veterinarskem dokumentu. 
(2) Za zagotavljanje znanj iz prejšnjega odstavka organizira
VURS usposabljanja. 
(3) VURS založi, natisne in dostavlja veterinarjem, ki
potrjujejo dokumente, predpisane obrazce veterinarskih dokumentov.
4. člen
(1) Veterinarji, ki potrjujejo dokumente, morajo biti
nepristranski in ne smejo imeti neposrednega ekonomskega interesa v zvezi z
naročnikom veterinarskega dokumenta. 
(2) Veterinarji, ki potrjujejo dokumente, se morajo zavedati
pomena vsebine vsakega veterinarskega dokumenta, ki ga podpišejo. 
(3) Veterinarski dokumenti morajo biti izdani v jeziku, ki ga
razume veterinar, ki izdaja veterinarski dokument, in v jeziku države
prejemnice dokumenta. 
(4) Veterinarji, ki potrjujejo dokumente, imajo oštevilčene
žige, tako da je iz številke žiga na veterinarskem dokumentu razvidno, kateri
veterinar ga je izdal. Poleg oštevilčenega žiga mora biti na dokumentu s
tiskanimi črkami izpisani ime in priimek, naziv oziroma status veterinarja ter
lastnoročni podpis veterinarja, ki izdaja dokument.
5. člen
(1) VURS izvaja preglede in druge kontrolne ukrepe za
preprečevanje izdajanja napačnih ali zavajajočih veterinarskih dokumentov ali
goljufij pri izdajanju in potrjevanju veterinarskih dokumentov. 
(2) Če veterinar, ki potrjuje dokumente, izda napačen ali
zavajajoč veterinarski dokument, v primeru goljufij pri izdajanju veterinarskih
dokumentov oziroma v primeru opustitve dolžnih preveritev pred izdajo ali
potrditvijo veterinarskega dokumenta, predstavlja takšno ravnanje kršenje
delovnih obveznosti in se ukrepa v skladu s predpisi o delovnih razmerjih,
poleg tega VURS ukrene vse potrebno, da se uvede kazenski postopek oziroma
postopek o prekršku, odvisno od vrste in obsega nepravilnosti. 
(3) Če se zoper veterinarja iz prejšnjega odstavka uvede
postopek izredne odpovedi pogodbe o zaposlitvi, se mu ob uvedbi postopka lahko
prepove izdajati in potrjevati veterinarske dokumente za čas trajanja postopka.
(4) Če se v obratu, ki je pod veterinarskim nadzorom, zlorabi
veterinarski dokument ali se ga ponaredi, VURS ukrene vse potrebno, da se
zagotovi, da se takšno dejanje ne more ponoviti.
6. člen
(1) Veterinar, ki potrjuje dokumente, ne sme potrditi
podatkov v veterinarskem dokumentu, ki jih ne pozna oziroma ni prepričan o
njihovem pomenu oziroma resničnosti. 
(2) Veterinar, ki potrjuje dokumente, ne sme podpisati
praznega ali nepopolno izpolnjenega obrazca veterinarskega dokumenta, prav tako
ne sme podpisati obrazca, če predpisan pregled ni bil opravljen oziroma če
veterinar, ki potrjuje dokumente, ni opravil predpisane kontrole. 
(3) Če veterinar, ki potrjuje dokumente, podpiše veterinarski
dokument na osnovi drugega dokumenta, mora imeti takšen dokument pred podpisom.
(4) Veterinar, ki potrjuje dokumente, lahko na veterinarskem
dokumentu potrdi tudi podatke: 
-       
ki jih zagotovi druga oseba, ki dela pod nadzorstvom veterinarja, ki
potrjuje dokumente, in ima pooblastilo VURS, pod pogojem, da lahko zagotovi
zanesljivost podatkov; 
-       
ki jih pridobi na podlagi uradnih sistematskih programov nadzorstva
(monitoringov), ki se izvajajo skladno z veterinarskimi predpisi.
7. člen
Veterinarski dokument mora biti izdan na enem listu papirja,
barva tiska mora biti različna od barve podpisa veterinarja, ki potrjuje
dokumente, in pečata. Izda se samo en primerek dokumenta (original). Veterinar,
ki potrjuje dokumente, mora napraviti kopijo vsakega izdanega dokumenta in jo
hraniti dve leti v arhivu zaradi evidence.
8. člen
Z dnem uveljavitve tega pravilnika preneha veljati pravilnik
o certificiranju v veterinarstvu (Uradni list RS, št. 57/03).
9. člen
Ta pravilnik začne veljati z dnem pristopa Republike
Slovenije k Evropski uniji.
Št. 323-491/2003
Ljubljana, dne 25. julija 2003.
EVA 2003-2311-0230
mag. Franc But l. r. 
Minister za kmetijstvo, 
gozdarstvo in prehrano
* Ta pravilnik vsebinsko povzema
Direktivo Sveta št. 96/93/ES.