1. člen
(vsebina uredbe)
(1) Ta uredba podrobneje predpisuje
inšpekcijski nadzor (v nadaljnjem besedilu: inšpekcija) na področju varovanja
in obravnavanja tajnih podatkov, zlasti pa določa vrste inšpekcij, način
izvajanja inšpekcij in načrtovanje inšpekcij. 
(2) Ta uredba določa tudi vsebino posebnega
dela strokovnega izpita za inšpektorja.
2. člen
(vodenje in usmerjanje inšpekcij)
(1) Glavni inšpektor skladno z določbami
zakona, ki ureja inšpekcijski nadzor, na svojem področju vodi in predstavlja
inšpektorat, organizira in koordinira delo inšpektorjev ter v okviru svojih
pooblastil odgovarja za zakonitost, kakovost in učinkovitost dela inšpekcije. 
(2) Urad Vlade Republike Slovenije za
varovanje tajnih podatkov spremlja delovanje inšpektoratov po tej uredbi ter
inšpektoratom po potrebi svetuje, skladno s pristojnostmi, določenimi v zakonu.
3. člen
(ravnanje s tajnimi podatki)
Inšpektor sme v odločbah, sklepih,
zapisnikih in drugih aktih navesti podatke o dokumentu, ki vsebuje tajne
podatke, brez navedbe vsebine dokumenta.
4. člen
(dodatna oprema in druga sredstva)
(1) Inšpektorji, ki izvajajo inšpekcijo na
območju, ki je razglašeno za nevarno območje, ali kadar je ocenjeno povečano
tveganje zaradi varnostnih razmer, morajo biti opremljeni s predpisanimi
osebnimi zaščitnimi sredstvi v skladu s predpisi, ki urejajo varnost in zdravje
pri delu ter drugimi specialnimi predpisi. 
(2) V primeru, ko se načrtujejo inšpekcije
v subjektih iz Republike Slovenije, ki so v drugih državah, inšpektorat po
potrebi predhodno pridobi potrebno tehnično opremo in zagotovi sodelovanje
Ministrstva za zunanje zadeve.
5. člen
(vrste inšpekcij)
(1) Inšpekcije so redne, izredne in
ponovne. Po načinu izvedbe so napovedane ali nenapovedane. 
(2) Redne inšpekcije so inšpekcije, ki se
izvajajo na podlagi načrtov dela inšpektorata. 
(3) Izredne inšpekcije so inšpekcije, ki se
opravijo na podlagi odločitve Vlade Republike Slovenije ali glavnega
inšpektorja. 
(4) Izredna inšpekcija se lahko opravi tudi
na podlagi prijav, pritožb, sporočil in drugih vlog posameznikov. 
(5) Ponovne inšpekcije se opravijo, da se
preveri in ugotovi, ali so odpravljene pomanjkljivosti ter izvršeni ukrepi in
naloge, ki so bile odrejene ob redni ali izredni inšpekciji. 
(6) Ponovne inšpekcije se lahko opravijo po
preteku roka, določenega za odpravo pomanjkljivosti. O izvedbi ponovnih
inšpekcij odloči glavni inšpektor na predlog pristojnega inšpektorja.
6. člen
(način dela)
Inšpekcije lahko opravljajo posamezni
inšpektorji ali skupina inšpektorjev. Če inšpekcijo opravlja skupina
inšpektorjev, glavni inšpektor določi vodjo. Vodja skupine inšpektorjev je
odgovoren za pripravo, vodenje in usklajevanje dela inšpektorjev med
opravljanjem inšpekcije in za izdajo odločb, sklepov, zapisnikov in drugih
aktov.
7. člen
(načrtovanje inšpekcij in obveščanje
zavezancev)
(1) Redne inšpekcije se načrtujejo v letnem
načrtu dela inšpektorata. 
(2) Zavezance, ki bodo redno ali ponovno
inšpecirani, čas izvajanja inšpekcij in inšpektorje, ki bodo inšpekcijo
opravili, določi glavni inšpektor z mesečnim načrtom dela inšpektorata. 
(3) Inšpektorje, ki bodo opravili izredno
inšpekcijo, določi glavni inšpektor.
8. člen
(priprave inšpektorjev)
(1) Priprave inšpektorjev na inšpekcijo
vključujejo: 
-       
pripravo in proučitev predpisov in strokovnih podlag oziroma standardov,
-       
seznanitev s podatki o zavezancu, ugotovljenem stanju, odrejenih ukrepih
v prejšnjih inšpekcijah pri zavezancu, 
-       
izdelavo opomnika za izvedbo inšpekcije, 
-       
pripravo vadbenih dokumentov, vprašalnikov in drugih dokumentov. 
(2) Obseg in vsebino opomnika za izvedbo
inšpekcije določi inšpektor ali vodja skupine inšpektorjev, odobri pa ga glavni
inšpektor. 
(3) Kadar inšpekcijo opravlja skupina
inšpektorjev, mora vodja skupine pred začetkom inšpekcije organizirati in
izvesti predhodne priprave z vsemi inšpektorji, ki sodelujejo v skupini,
zagotoviti njihovo usklajeno delo ter poskrbeti za nemoten potek inšpekcije.
9. člen
(priprave na inšpekcijo)
(1) Zavezanec, pri katerem bo izvedena
inšpekcija, mora po prejemu obvestila o napovedani inšpekciji zagotoviti
potrebne kadrovske, materialne in prostorske pogoje za nemoteno opravljanje
inšpekcije. 
(2) Inšpektor oziroma vodja skupine
inšpektorjev lahko z odgovornimi osebami zavezanca pred začetkom inšpekcije
opravi predhodne priprave v obsegu, ki omogočajo učinkovito izvedbo inšpekcije.
Predhodne priprave odobri glavni inšpektor.
10. člen
(praktični preizkus ali vaja)
Glavni inšpektor odredi praktični preizkus
ali vajo z odredbo, ki se jo vroči zavezancu pred izvedbo preizkusa ali vaje. V
odredbi se med drugim posebej navedejo zahteve in omejitve.
11. člen
(odločbe, sklepi, zapisniki in drugi akti)
Inšpektorji samostojno vodijo inšpekcijski
postopek ter izdajajo odločbe, sklepe, zapisnike in druge akte v skladu
zakonom, ki ureja tajne podatke, zakonom, ki ureja inšpekcijski nadzor, in
zakonom, ki ureja splošni upravni postopek.
12. člen
(obseg in program posebnega dela
strokovnega izpita)
(1) Program
posebnega dela strokovnega izpita za inšpektorja za tajne podatke obsega poznavanje določb zakona in drugih predpisov ter aktov na področju
varovanja tajnih podatkov in poznavanja postopkov, aktivnosti ter obveznosti,
ki izhajajo iz mednarodnih pogodb. 
(2) Program posebnega dela strokovnega
izpita je določen v prilogi 1, ki je sestavni del te uredbe.
12.a člen
(pristojni organ)
Strokovno in organizacijsko delo v zvezi s
strokovnimi izpiti opravlja Urad Vlade Republike Slovenije za varovanje tajnih
podatkov.
12.b člen
(prijava k izpitu)
(1) Kandidat se prijavi k izpitu 30
dni pred razpisanim rokom.
(2) Kandidat se prijavi k izpitu na
obrazcu, določenem v prilogi 2, ki je sestavni del te uredbe.
(3) Prijavo pošlje prek organa, v
katerem je zaposlen.
12.c člen
(izpitna komisija)
(1) Strokovni izpit se opravlja pred
tričlansko izpitno komisijo (v nadaljnjem besedilu: izpitna komisija).
(2) Predstojnik Urada Vlade Republike
Slovenije za varovanje tajnih podatkov na podlagi internega razpisa povabi
strokovnjake s področja tajnih podatkov k sodelovanju v izpitnih komisijah in
pripravi seznam izpraševalcev, ki ga pošlje v imenovanje Vladi Republike
Slovenije.
(3) Pogoji za imenovanje izpraševalcev
so:
-       
izobrazba, pridobljena po študijskih programih za pridobitev izobrazbe
druge stopnje oziroma raven izobrazbe, pridobljene po študijskih programih, ki
po zakonu ustreza izobrazbi druge stopnje;
-       
najmanj pet let delovnih izkušenj s področja obravnavanja in varovanja
tajnih podatkov.
(4) Predsednika in preostala člana
izpitne komisije določi predstojnik Urada Vlade Republike Slovenije za
varovanje tajnih podatkov izmed imenovanih izpraševalcev z razporedom za vsak
razpisan izpitni rok ter datum in kraj opravljanja strokovnega izpita. Razpored
se pošlje predsedniku in članoma izpitne komisije.
12.č člen
(način opravljanja izpita)
Strokovni izpit je javen, opravlja se ustno
in traja največ 60 minut. Predsednik izpitne komisije vodi izpitni postopek in
skrbi za izpitni red. Pred začetkom izpita se ugotovi kandidatova istovetnost
na podlagi dokumenta, ki ga je izdal državni organ in je opremljen s
fotografijo.
12.d člen
(zapisnik in ocena)
(1) O poteku strokovnega izpita
predsednik izpitne komisije za vsakega kandidata sestavi zapisnik, določen v
prilogi 3, ki je sestavni del te uredbe.
(2) Izpitna komisija oceni vsak sklop
izpitne vsebine z oceno »uspešno« ali »neuspešno«.
(3) Kandidat opravi strokovni izpit,
če je uspešno ocenjen iz vseh sklopov izpitne vsebine.
(4) Izid strokovnega izpita razglasi
predsednik izpitne komisije takoj po končanem izpitu.
(5) Kandidatu, ki je uspešno opravil
strokovni izpit, se izda potrdilo o opravljenem strokovnem izpitu, določeno v
prilogi 4, ki je sestavni del te uredbe.
12.e člen
(ugovor in ponovni pristop k izpitu)
(1) Kandidat, ki se ne strinja z oceno
izpitne komisije, lahko takoj po razglasitvi uspeha vloži ugovor, ki se vpiše v
zapisnik iz prejšnjega člena.
(2) Ob morebitnem ugovoru kandidat
ponovno opravlja izpit najpozneje v treh delovnih dneh pred novo izpitno
komisijo, sestavljeno iz novih članov. Zoper oceno nove izpitne komisije ni
ugovora.
(3) Kandidat, ki pri strokovnemu
izpitu ni bil uspešen, ga lahko ponovi najprej po 30 dneh od dneva, ko ga je
opravljal prvič, oziroma po 60 dneh od vsakega nadaljnjega ponavljanja izpita.
(4) Kandidat lahko izpit opravlja
največ trikrat.
12.f člen
(odstop od izpita)
(1) Kandidat se lahko najpozneje osem
dni pred izpitnim rokom pisno odjavi od strokovnega izpita.
(2) Če kandidat brez upravičenega
razloga določenega dne ne pristopi k strokovnem izpitu ali če brez upravičenega
razloga odstopi, se šteje, da izpita ni opravil.
(3) Za upravičene razloge se štejejo
zlasti bolezen, smrt v družini, neodložljive in nenačrtovane osebne ali
službene obveznosti.
(4) Kandidat v osmih dneh od dneva,
določenega za opravljanje izpita, pisno obrazloži izpitni komisiji razloge za
odstop od strokovnega izpita.
(5) Če izpitna komisija ugotovi, da so
razlogi iz prejšnjega odstavka upravičeni, se šteje, da kandidat ni pristopil k
izpitu in lahko opravlja izpit ob prvem naslednjem roku.
12.g člen
(dokumentacija)
(1) Urad Vlade Republike Slovenije za
varovanje tajnih podatkov za vsakega kandidata, ki je opravljal strokovni
izpit, hrani dokumentacijo, ki zajema:
-       
prijavo k strokovnemu izpitu,
-       
zapisnik komisije iz 12.d člena te uredbe,
-       
kopijo potrdila o opravljenem strokovnem izpitu.
(2) Prijava k strokovnemu izpitu in
zapisnik o opravljanju strokovnega izpita se hranita dve leti od dneva
opravljanja izpita. Kopija potrdila o opravljenem strokovnem izpitu se hrani
trajno.

Priloga:
Program posebnega dela strokovnega izpita za inšpektorja za tajne podatke
Priloga
2: Prijava k posebnem delu strokovnega izpita za inšpektorja
Priloga
3: Zapisnik o strokovnem izpitu
Priloga
4: Potrdilo o opravljenem strokovnem izpitu

Uredba o izvajanju inšpekcijskega nadzora na
področju varovanja tajnih podatkov in vsebini posebnega dela strokovnega izpita
za inšpektorja (Uradni list RS, št. 94/06) vsebuje naslednjo prehodno in
končno določbo:
»PREHODNA IN KONČNA DOLOČBA
13. člen
Inšpektorjem za obrambo in inšpektorjem za
notranje zadeve, ki so do dneva uveljavitve te uredbe opravili inšpektorski
izpit, ni potrebno opravljati posebnega dela strokovnega izpita za inšpektorja
za tajne podatke.
14. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju inšpekcijskega nadzora na področju varovanja tajnih podatkov in
vsebini posebnega dela strokovnega izpita za inšpektorja (Uradni list RS, št. 81/16) vsebuje naslednjo končno določbo:
»5. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.