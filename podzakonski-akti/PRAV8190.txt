1. člen
(vsebina pravilnika)
S tem pravilnikom se določa vrsta odhodkov, za katere se
občinam v tekočem letu zagotovijo dodatna sredstva iz državnega proračuna v
skladu s prvim odstavkom 26. člena Zakona o financiranju občin (Uradni list RS,
št. 123/06, v nadaljnjem besedilu: ZFO-1), način poročanja o realiziranih odhodkih
in nakazovanju sredstev za sofinanciranje skupnega opravljanja posameznih nalog
občinske uprave (v nadaljnjem besedilu: sredstva).
2. člen
(izvajanje pravilnika)
(1) Sredstva iz prejšnjega člena se zagotovijo za vsako proračunsko
leto v državnem proračunu, in sicer na proračunski postavki v finančnem načrtu
Službe Vlade Republike Slovenije za lokalno samoupravo in regionalno politiko.
(2) Postopke po tem pravilniku izvaja Služba Vlade Republike
Slovenije za lokalno samoupravo in regionalno politiko (v nadaljnjem besedilu:
služba).
3. člen
(vrsta odhodkov za skupno opravljanje posameznih nalog
občinske uprave)
Za odhodke za skupno opravljanje posameznih nalog občinske
uprave se štejejo:
-       
odhodki občine za financiranje organa skupne občinske uprave (v
nadaljnjem besedilu: skupna občinska uprava) kot neposrednega uporabnika
občinskega proračuna, in sicer odhodki za plače in druge izdatke zaposlenim, za
prispevke delodajalca za socialno varnost in za izdatke za blago in storitve,
in odhodki občine za sofinanciranje skupne občinske uprave na proračunski
postavki v finančnem načrtu občinske uprave,
-       
odhodki občine za plače in druge izdatke zaposlenim, za prispevke
delodajalca za socialno varnost in za izdatke za blago in storitve, za
izvršitev pogodbe o skupnem opravljanju strokovnih in tehničnih nalog in
odhodki občine za plačilo strokovnih in tehničnih nalog, ki jih za občino
opravlja občinska uprava druge občine na podlagi pogodbe.
4. člen
(poročanje o realiziranih odhodkih skupne občinske uprave)
(1) Občina ustanoviteljica, katere neposredni uporabnik proračuna
je skupna občinska uprava, pripravi zaključni račun finančnega načrta skupne
občinske uprave v skladu z navodilom, ki ureja pripravo zaključnega računa
državnega proračuna in občinskega proračuna in metodologijo za pripravo
poročila o doseženih ciljih in rezultatih neposrednih uporabnikov proračuna, ostale
občine ustanoviteljice skupne občinske uprave pa pripravijo poročilo o
realizaciji odhodkov proračunske postavke za financiranje organa skupne
občinske uprave.
(2) Predstojnik skupne občinske uprave predloži službi najpozneje
do 31. marca tekočega leta poročilo na obrazcu, ki je Priloga št. 1 tega
pravilnika in njegov sestavni del, in vsebuje naslednje podatke:
-       
ime in sedež skupne občinske uprave;
-       
telefonsko številko in naslov elektronske pošte odgovorne osebe;
-       
imena občin ustanoviteljic;
-       
delovno področje in organiziranost skupne občinske uprave;
-       
za zaposlene v skupni občinski upravi: delovno mesto, zahtevano in
dejansko izobrazbo;
-       
skupne prihodke skupne občinske uprave za preteklo leto;
-       
prihodke skupne občinske uprave po posameznih občinah ustanoviteljicah
za preteklo leto.
(3) Poročilu iz prejšnjega odstavka se priloži:
-       
veljavni odlok o ustanovitvi skupne občinske uprave, s katerim je
določeno zagotavljanje sredstev in drugih materialnih pogojev za financiranje
skupne občinske uprave ter razmerje delitve obveznosti med občine
ustanoviteljice,
-       
akt županov občin ustanoviteljic, s katerim je v skladu z veljavnim
odlokom o ustanovitvi podrobneje določena vrsta in obseg nalog skupne občinske
uprave, financiranje in razdelitev obveznosti med občinami ustanoviteljicami,
-       
akt o notranji organizaciji in sistemizaciji delovnih mest v skupni
občinski upravi in
-       
zaključni račun finančnega načrta skupne občinske uprave ter poročila o
realizaciji odhodkov proračunske postavke za financiranje skupne občinske
uprave iz prvega odstavka tega člena.
5. člen
(poročanje o realiziranih odhodkih za opravljanje strokovno
tehničnih nalog)
(1) Občina, ki je sklenila pogodbo za skupno opravljanje strokovno
tehničnih nalog in občina, ki na podlagi te pogodbe zagotavlja opravljanje teh
nalog, pripravita poročili o realizaciji odhodkov proračunske postavke za
financiranje skupnega opravljanja strokovno tehničnih nalog in ga predložita službi
najpozneje do 31. marca tekočega leta.
(2) Občina, ki zagotavlja skupno opravljanje strokovnih in
tehničnih nalog na podlagi pogodbe, priloži poročilu overovljeno kopijo
veljavne pogodbe o skupnem opravljanju strokovnih in tehničnih nalog, s katero
je določena vrsta strokovno tehničnih nalog, število in kadrovska struktura
zaposlenih ter obseg delovnega časa, v katerem posamezni zaposleni opravljajo
dogovorjene naloge za posamezno občino.
6. člen
(podlaga za nakazovanje sredstev)
(1) Podlaga za nakazovanje sredstev za skupno občinsko upravo
je zahtevek na obrazcu, ki je Priloga št. 2 tega pravilnika in njegov sestavni
del, ki ga najpozneje do 31. marca tekočega leta pošlje vsaka občina
ustanoviteljica službi, in vsebuje naslednje podatke:
-       
ime in sedež občine, na katero se zahtevek nanaša;
-       
telefonsko številko in naslov elektronske pošte odgovorne osebe;
-       
naziv in sedež skupne občinske uprave, na katerega se zahtevek nanaša;
-       
za zaposlene: delovno mesto, zahtevano in dejansko izobrazbo ter obseg
delovne obveznosti na posameznem delovnem mestu za občino v odstotku;
-       
višino v preteklem letu realiziranih odhodkov za financiranje skupne
občinske uprave, na katerega se zahtevek nanaša, po vrstah odhodkov.
(2) Podlaga za nakazovanje sredstev za skupno opravljanje strokovno
tehničnih nalog je zahtevek na obrazcu, ki je Priloga št. 3 tega pravilnika in
njegov sestavni del, ki ga najpozneje do 31. marca tekočega leta pošlje službi
vsaka občina stranka pogodbe, in vsebuje naslednje podatke:
-       
ime in sedež občine, na katero se zahtevek nanaša;
-       
telefonsko številko in naslov elektronske pošte odgovorne osebe;
-       
ime in sedež občine, v kateri je organizirano skupno opravljanje
strokovnih in tehničnih nalog;
-       
vrsto strokovnih oziroma tehničnih nalog, za katere je organizirano
skupno opravljanje;
-       
za zaposlene: delovno mesto, zahtevano in dejansko izobrazbo ter obseg
delovne obveznosti na posameznem delovnem mestu za občino v odstotku;
-       
višino v preteklem letu realiziranih odhodkov za financiranje skupnega
opravljanja strokovnih in tehničnih nalog.
(3) Če zahtevek iz prvega ali drugega odstavka tega člena ni
popoln ali je v nasprotju s poročili iz 4. ali 5. Člena tega pravilnika, ga
služba vrne občini, ki ga mora dopolniti ali uskladiti najkasneje v 8 dneh po
prejetju.
7. člen
(nakazovanje sredstev)
Služba v roku 30 dni po prejetju popolnega zahtevka iz
prejšnjega člena z odredbo ugotovi višino odhodkov za financiranje skupnega
opravljanja posameznih nalog občinske uprave v preteklem proračunskem letu ter
določi zneske sofinanciranja in roke nakazil.
8. člen
(razveljavitev predpisa)
Z dnem uveljavitve tega pravilnika preneha veljati Pravilnik o
vsebini in načinu evidentiranja odhodkov občinskih proračunov za financiranje
skupnega opravljanja posameznih nalog občinske uprave (Uradni list RS, št.
98/06).
9. člen
(uveljavitev pravilnika)
Ta pravilnik začne veljati naslednji dan po objavi v Uradnem listu
Republike Slovenije.
Št. 03-1/2007-37
Ljubljana, dne 15. maja 2007
EVA 2006-1536-0022
dr. Ivan Žagar l.r.
Minister
za lokalno samoupravo
in regionalno politiko
Soglašam!
dr. Andrej Bajuk l.r.
Minister
za finance

Priloga
1: Poročilo skupne občinske uprave
Priloga
2: Zahtevek za sredstva po 26. členu ZFO-1 (za skupno občinsko upravo)
Priloga
3: Zahtevek za sredstva po 26. Členu ZFO-1 (pogodba o opravljanju strokovno
tehničnih nalog)