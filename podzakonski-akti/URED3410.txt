1. člen
(vsebina uredbe)
Ta uredba določa načrt razporeditve
radiofrekvenčnih pasov, s katerim so določene radiokomunikacijske storitve,
povezane z določenimi radiofrekvenčnimi pasovi, način uporabe radiofrekvenčnih
pasov in druga vprašanja, povezana z njihovo uporabo.
2. člen
(uporabljeni izrazi)
(1) V tej uredbi uporabljeni izrazi imajo
naslednji pomen:
1.    
Aktivno zaznavalo (senzor) je merilni
instrument v storitvi satelitskega raziskovanja Zemlje ali v storitvi
vesoljskega raziskovanja, ki pridobiva informacije s prenosom in sprejemanjem
radijskih valov.
2.    
Bazna postaja je kopenska postaja v kopenski
mobilni storitvi.
3.    
Daljno vesolje je vesolje, ki je od Zemlje
oddaljeno za najmanj 2 x 10(na 6) km.
4.    
Dodelitev (radijske frekvence ali
radiofrekvenčnega kanala) je pooblastilo, ki ga izda uprava za radijsko postajo
za uporabo radijske frekvence ali radiofrekvenčnega kanala in pod določenimi
pogoji.
5.    
Dovodna povezava je radijska povezava od
zemeljske postaje na dani lokaciji do vesoljske postaje ali obratno, ki prenaša
informacije za vesoljsko radiokomunikacijsko storitev, razen za fiksno
satelitsko storitev. Dana lokacija je lahko na določeni fiksni točki ali na
katerikoli fiksni točki znotraj določenih področij.
6.    
Ekvivalentna izotropna sevana moč je zmnožek
moči, dovedene v anteno, in dobitka antene v dani smeri glede na izotropno
anteno.
7.    
Fiksna storitev je radiokomunikacijska storitev
med določenimi fiksnimi točkami.
8.    
Fiksna satelitska storitev je radiokomunikacijska
storitev med zemeljskimi postajami na danih položajih ob uporabi enega ali več
satelitov. Dani položaj je lahko določena fiksna točka ali katerakoli fiksna
točka znotraj določenih področij; v nekaterih primerih vključuje ta storitev
medsatelitske povezave (satelit-satelit), ki lahko delujejo tudi v
medsatelitski storitvi. Fiksna satelitska storitev lahko vključuje tudi dovodne
povezave za druge vesoljske radiokomunikacijske storitve.
9.    
Geostacionarno-satelitska tirnica (orbita) je
tirnica (orbita) geostacionarnega satelita.
10. 
Geostacionarni satelit je zemeljski satelit,
katerega perioda kroženja je enaka periodi kroženja Zemlje okoli njene osi,
katerega krožna in istosmerna tirnica (orbita) leži v ravnini Zemljinega
ekvatorja in ki tako ostane fiksen glede na Zemljo. V širšem smislu je to
satelit, ki ostane približno fiksen glede na Zemljo.
11. 
Industrijska, znanstvena in medicinska uporaba
(s kratico ISM) je obratovanje opreme ali aparatov, namenjenih za proizvodnjo
in lokalno (krajevno omejeno) uporabo radiofrekvenčne energije za industrijske,
znanstvene, medicinske, domače ali podobne namene, ki ne vključujejo področja
telekomunikacij.
12. 
Instrumentalni pristajalni sistem (ILS) je
radionavigacijski sistem, ki zagotavlja letalu horizontalno in vertikalno vodenje
tik pred pristajanjem in med njim, in na določenih fiksnih točkah nakazuje
razdaljo do referenčne pristajalne točke.
13. 
Javno dopisovanje (javna korespondenca) so
vsakršne telekomunikacije, ki jih morajo za prenos sprejeti uradi in postaje,
ker so na voljo javnosti.
14. 
Kopenska mobilna postaja je mobilna postaja v
kopenski mobilni storitvi, ki se lahko giblje po zemeljskem površju znotraj
geografskih mej države ali kontinenta.
15. 
Kopenska mobilna storitev je mobilna storitev
med baznimi postajami in kopenskimi mobilnimi postajami ali med kopenskimi
mobilnimi postajami.
16. 
Kopenska mobilna satelitska storitev je mobilna
satelitska storitev, v kateri so mobilne zemeljske postaje, nameščene na
kopnem.
17. 
Kopenska postaja je postaja v mobilni storitvi,
ki ni namenjena uporabi med gibanjem.
18. 
Ladijska postaja je mobilna postaja v pomorski
mobilni storitvi, nameščena na plovilu, ki ni trajno zasidrano, razen mobilne
reševalne postaje.
19. 
Medsatelitska storitev je radiokomunikacijska
storitev, ki zagotavlja povezave med umetnimi komunikacijskimi sateliti.
20. 
Meteorološka satelitska storitev je storitev
satelitskega raziskovanja Zemlje za potrebe meteorologije.
21. 
Mobilna postaja je postaja v mobilni storitvi,
namenjena uporabi med gibanjem ali med zaustavitvami na nedoločenih (poljubnih)
točkah.
22. 
Mobilna reševalna postaja je mobilna postaja v
pomorski mobilni storitvi ali v zrakoplovni mobilni storitvi, namenjena samo za
reševanje in nameščena na reševalnem čolnu, reševalnem splavu ali drugi
reševalni opremi.
23. 
Mobilna storitev je radiokomunikacijska
storitev med mobilnimi in kopenskimi postajami ali med mobilnimi postajami.
24. 
Mobilna satelitska storitev je
radiokomunikacijska storitev med mobilnimi zemeljskimi postajami in eno ali več
vesoljskimi postajami, ali med vesoljskimi postajami, ki jih uporablja ta
storitev, ali med mobilnimi zemeljskimi postajami prek ene ali več vesoljskih
postaj. Ta storitev lahko vključuje tudi dovodne povezave, ki so potrebne za
njeno delovanje.
25. 
Mobilna zemeljska postaja je zemeljska postaja
v mobilni satelitski storitvi, namenjena uporabi med gibanjem ali med
zaustavitvami na nedoločenih (poljubnih) točkah.
26. 
Motenje je učinek neželene energije zaradi
enega ali več oddajanj, sevanj ali indukcij pri sprejemanju v
radiokomunikacijskem sistemu, ki se kaže kot kakršnokoli poslabšanje, napačna
interpretacija ali izguba informacije, čemur bi se lahko izognili, ko bi take
neželene energije ne bilo.
27. 
Naprava instrumentalnega pristajalnega sistema
za uravnavanje strmine prileta je sistem vertikalnega vodenja, vgrajen v
instrumentalni pristajalni sistem, ki prikazuje vertikalno odstopanje letala od
njegove optimalne poti spuščanja.
28. 
Obalna postaja je kopenska postaja v pomorski
mobilni storitvi.
29. 
Odbojni (pasivni) satelit je komunikacijski
satelit, ki odbija radiokomunikacijske signale.
30. 
Označevalni radijski svetilnik je oddajnik v
zrakoplovni radionavigacijski storitvi, ki vertikalno seva razločen vzorec in
tako zagotavlja letalu informacije o njegovem položaju.
31. 
Palubna komunikacijska postaja je mobilna
postaja majhne (izhodne) moči v pomorski mobilni storitvi, namenjena za interne
komunikacije na ladji. ali med ladjo, njenimi reševalnimi čolni in reševalnimi
splavi med vajami reševanja z reševalnimi čolni ali med samim reševanjem, ali
za komunikacije v skupini vlečenih ali rinjenih ladij, kot tudi za sporočanje
navodil pri vezanju in sidranju ladij.
32. 
Pasivni (odbojni) satelit je satelit, ki odbija
radiokomunikacijske signale.
33. 
Pasivno zaznavalo (senzor) je merilni
instrument v storitvi satelitskega raziskovanja Zemlje ali v storitvi vesoljskega
raziskovanja, ki pridobiva informacije s sprejemanjem radijskih valov naravnega
izvora.
34. 
Pomorska mobilna storitev je mobilna storitev
med obalnimi postajami in ladijskimi postajami ali med ladijskimi postajami ali
med dodanimi palubnimi komunikacijskimi postajami. V tej storitvi lahko
sodelujejo tudi mobilne reševalne postaje in postaje javljalnikov kraja nuje.
35. 
Pomorska mobilna satelitska storitev je mobilna
satelitska storitev, pri kateri so mobilne zemeljske postaje nameščene na
ladjah. V tej storitvi lahko sodelujejo tudi reševalne postaje in postaje
javljalnikov kraja nuje.
36. 
Pomorska radionavigacijska storitev je radionavigacijska
storitev, namenjena koristim in varnosti obratovanja ladij.
37. 
Postaja na zrakoplovu je mobilna postaja v
zrakoplovni mobilni storitvi, ki ni mobilna reševalna postaja in je nameščena v
zrakoplovu.
38. 
Postaja je eden ali več oddajnikov ali
sprejemnikov ali kombinacija oddajnikov in sprejemnikov, vključno s potrebno
opremo, potrebnih na enem mestu za izvajanje radiokomunikacijske storitve ali
radioastronomske storitve.
39. 
Postaja javljalnik kraja nuje je postaja v
mobilni storitvi, katere oddajanja so namenjena za olajševanje iskalnih in
reševalnih dejavnosti.
40. 
Postaja radijskega svetilnika je postaja v
radionavigacijski storitvi, katere oddajanja omogočajo mobilni postaji, da
določi svoj položaj ali smer glede na postajo radijskega svetilnika.
41. 
Prizemna postaja je postaja, ki izvaja prizemne
radiokomunikacije.
42. 
Prizemne radiokomunikacije so vsakršne
radiokomunikacije razen vesoljskih radiokomunikacij ali radioastronomije.
43. 
Radarski svetilnik (radarska signalna naprava)
je oddajnik-sprejemnik s fiksno navigacijsko točko, ki jo potem, ko jo
vzbudi/sproži radar, avtomatično vrne razločen signal, ki se prikaže na zaslonu
vzbujajočega/prožilnega radarja, kadar zagotavlja informacije o oddaljenosti,
smeri in identifikaciji.
44. 
Radijski valovi so elektromagnetni valovi s frekvencami,
nižjimi od 3000 GHz, ki se v prostoru širijo brez umetnega vodila.
45. 
Radijski višinomer je radionavigacijska oprema
v letalu ali vesoljskem plovilu za ugotavljanje višine letala ali vesoljska
plovila nad površino Zemlje ali nad drugo površino.
46. 
Radioastronomija je astronomija na podlagi
sprejema radijskih valov vesoljskega izvora.
47. 
Radioastronomska postaja je postaja v
radioastronomski storitvi.
48. 
Radioastronomska storitev je storitev, ki
vključuje radioastronomijo.
49. 
Radiodeterminacijska satelitska storitev je
radiodeterminacijska storitev, ki vključuje uporabo ene ali več vesoljskih
postaj. Ta storitev vključuje tudi dovodne povezave za potrebe lastnega
delovanja.
50. 
Radiodeterminacijska storitev je
radiokomunikacijska storitev, namenjena določanju položaja, hitrosti oziroma
drugih lastnosti objekta ali pridobivanje informacij v zvezi s temi parametri s
pomočjo lastnosti razširjanja radijskih valov.
51. 
Radiodifuzna storitev je radiokomunikacijska
storitev, pri katerih so prenosi namenjeni neposrednemu splošnemu javnemu
prenosu. Ta storitev lahko vključuje zvokovne prenose, televizijske (slikovne)
prenose in druge vrste prenosov.
52. 
Radiodifuzna satelitska storitev je
radiokomunikacijska storitev, pri kateri so signali, ki jih oddajajo ali
ponovno oddajajo vesoljske postaje, namenjeni neposrednemu splošnemu javnemu
sprejemu. Pojem »neposredni sprejem« obsega tako individualni kot skupinski
sprejem.
53. 
Radiofrekvenčni pas je del radiofrekvenčnega
spektra, ki je omejen z določenima mejnima frekvencama.
54. 
Radiofrekvenčni spekter je omejena naravna
dobrina, ki je niz vseh radijskih frekvenc in katerega uporaba je mogoča na
način in pod pogoji, ki jih določa zakon ter predpisi, izdani na njegovi
podlagi.
55. 
Radiogoniometrija je radiodeterminacija, ki
uporablja sprejem radijskih valov za ugotavljanje smeri postaje ali objekta.
56. 
Radiolokacijska storitev je radiokomunikacijska
storitev, namenjena določitvi položaja objekta v prostoru in času.
57. 
Radionavigacijska storitev je
radiokomunikacijska storitev, pri kateri se radijski valovi uporabljajo za
potrebe navigacije, vključno z opozarjanjem na ovire (na primer določanje
položaja oziroma vodenje v določeni smeri).
58. 
Radionavigacijska satelitska storitev je
radionavigacijska storitev, pri kateri sodeluje ena ali več vesoljskih postaj.
Ta storitev lahko vključuje tudi dovodne povezave, ki so potrebne za njeno
delovanje.
59. 
Razporeditev (radiofrekvenčnega pasu) je vpis
danega radiofrekvenčnega pasu v tabelo frekvenčnih razporeditev za uporabo ene
ali več prizemnih ali vesoljskih radiokomunikacijskih storitev ali, pod
določenimi pogoji, radioastronomska storitev. Ta pojem se uporablja tudi za
zadevni radiofrekvenčni pas.
60. 
Razred oddajanja je niz značilnosti oddajanja,
označen s standardnimi simboli, npr. tip modulacije glavne nosilne frekvence,
modulacijski signal, tip informacije za prenos in tudi, če je primerno, vsaka
dodatna značilnost signala.
61. 
Satelitska povezava je radijska povezava med
oddajno zemeljsko postajo in sprejemno zemeljsko postajo prek enega satelita.
Satelitska povezava obsega eno navzgornjo in eno navzdolnjo povezavo.
62. 
Satelitski sistem je vesoljski sistem, ki
uporablja enega ali več umetnih zemeljskih satelitov.
63. 
Satelitsko omrežje je satelitski sistem ali del
satelitskega sistema, ki obsega samo en satelit in sodelujočo zemeljsko
postajo.
64. 
Srednja moč (radijskega oddajnika) je povprečna
moč, ki jo oddajnik dovede v antenski prenosni vod v časovnem intervalu, dovolj
dolgem v primerjavi z najnižjo frekvenco, ki nastane z modulacijo pri normalnih
obratovalnih pogojih.
65. 
Storitev meteorološke podpore je
radiokomunikacijska storitev za meteorološka, vključno hidrološka, opazovanja
in raziskovanja.
66. 
Storitev satelitskega raziskovanja Zemlje je
radiokomunikacijska storitev med zemeljskimi postajami in eno ali več
vesoljskimi postajami, ki lahko vključuje tudi povezave med vesoljskimi
postajami, pri katerih:
- 
se informacije v zvezi z značilnostmi Zemlje in
njenih naravnih pojavov, vključno s podatki v zvezi s stanjem okolja,
pridobivajo prek aktivnih ali pasivnih senzorjev na zemeljskih satelitih;
- 
se podobne informacije zbirajo iz opazovalnic v
zraku ali na Zemlji;
- 
se takšne informacije lahko pošiljajo
zemeljskim postajam v okviru zadevnega sistema;
- 
je lahko vključeno tudi pošiljanje vprašanj
opazovalnicam.
Ta storitev lahko
vključuje tudi dovodne povezave za potrebe lastnega delovanja.
67. 
Storitev standardne frekvence in časovnih
signalov je radiokomunikacijska storitev za znanstvene, tehnične ali druge
namene, ki zagotavlja prenos določenih frekvenc, časovnih signalov ali obojega
z določeno natančnostjo, za potrebe splošnega sprejemanja.
68. 
Storitev standardne frekvence in časovnih
signalov prek satelita je radiokomunikacijska storitev, ki uporablja vesoljske
postaje na zemeljskih satelitih za iste namene kot storitev standardne
frekvence in signala časa. Ta storitev lahko vključuje tudi dovodne povezave,
ki so potrebne za njeno delovanje.
69. 
Storitev vesoljskih raziskav je
radiokomunikacijska storitev, ki uporablja vesoljska plovila ali druge objekte
v vesolju za potrebe znanstvenih ali tehnično/tehnoloških raziskav.
70. 
Storitev za vesoljsko obratovanje je
radiokomunikacijska storitev, ki se ukvarja izključno z obratovanjem vesoljskih
plovil, zlasti z vesoljskim sledenjem, vesoljsko telemetrijo in vesoljskim
daljinskim krmiljenjem. Te storitve so navadno zagotovljene v okviru službe, v
kateri obratuje vesoljska postaja.
71. 
Telemetrija je uporaba telekomunikacij za
avtomatično prikazovanje ali zapisovanje meritev, pridobljenih na daljavo od
merilnega instrumenta.
72. 
Tirnica (orbita) je pot glede na določeni
referenčni okvir, ki jo opisuje masno središče satelita ali drugega objekta v
vesolju, izpostavljenega predvsem naravnim silam, predvsem sili težnosti.
73. 
Troposfersko sipanje je razširjanje radijskih
valov s sipanjem zaradi nepravilnosti ali nezveznosti v fizikalnih lastnostih
troposfere.
74. 
Uskladitvena oddaljenost je razdalja na danem
azimutu od zemeljske postaje, izza katere prizemna postaja, ki souporablja isti
radiofrekvenčni pas, ne povzroča motečih oddajanj, večjih od dopustnega nivoja,
niti ni sama prizadeta zaradi motečih oddajanj.
75. 
Varnostna storitev je katerakoli
radiokomunikacijska storitev, ki se trajno ali občasno uporablja za varovanje
človeških življenj ali imetja.
76. 
Vesoljski sistem je vsaka skupina delujočih
zemeljskih postaj, ki uporablja vesoljske radiokomunikacije za določene namene.
77. 
Visokoleteča aeronavtična ploščad je postaja na
objektu, ki je na višini od 20 km do 50 km nad Zemljo in na nazivni fiksni točki glede na Zemljo.
78. 
Vesoljska postaja je postaja, nameščena na
objektu, ki je zunaj ali je namenjen, da bo zunaj, ali je bil zunaj večinskega
dela Zemljine atmosfere.
79. 
Vesoljske radiokomunikacije so vsakršne
radiokomunikacije, ki vključujejo uporabo ene ali več vesoljskih postaj ali
uporabo enega ali več odbojnih (pasivnih) satelitov ali drugih vesoljskih
objektov.
80. 
Zrakoplovna mobilna storitev je mobilna
storitev med zrakoplovnimi postajami in postajami na zrakoplovih ali med
postajami na zrakoplovih, v kateri lahko sodelujejo tudi reševalne mobilne
postaje. V tej storitvi lahko sodelujejo tudi postaje javljalnikov kraja nuje
na odrejenih radijskih frekvencah za klice v nuji ali nesreči.
81. 
Zrakoplovna mobilna (R) storitev je zrakoplovna
mobilna storitev, rezervirana za komunikacije v zvezi z varnostjo in
regularnostjo poletov, predvsem vzdolž notranjih (nacionalnih) ali mednarodnih
civilnih zračnih poti.
82. 
Zrakoplovna mobilna (OR) storitev je
zrakoplovna mobilna storitev za komunikacije, vključno s komunikacijami za
koordinacijo poletov predvsem zunaj notranjih (nacionalnih) ali mednarodnih
civilnih zračnih poti.
83. 
Zrakoplovna mobilna satelitska storitev je
mobilna satelitska storitev, v kateri so mobilne zemeljske postaje nameščene na
zrakoplovih. V tej storitvi lahko sodelujejo tudi mobilne reševalne postaje in
postaje javljalnikov kraja nuje.
84. 
Zrakoplovna mobilna satelitska (R) storitev je
zrakoplovna mobilna satelitska storitev, rezervirana za komunikacije v zvezi z
varnostjo in regularnostjo poletov, predvsem vzdolž notranjih (nacionalnih) ali
mednarodnih civilnih zračnih poti.
85. 
Zrakoplovna mobilna satelitska (OR) storitev je
zrakoplovna mobilna satelitska storitev za komunikacije, vključno s
komunikacijami za koordinacijo poletov, predvsem zunaj notranjih (nacionalnih)
ali mednarodnih civilnih zračnih poti.
86. 
Zrakoplovna postaja je kopenska postaja v
zrakoplovni mobilni storitvi. V nekaterih primerih je lahko zrakoplovna postaja
nameščena na primer na ladji ali na pomorski ploščadi.
87. 
Zrakoplovna radionavigacijska storitev je
radionavigacijska storitev v korist in za varno obratovanje zrakoplovov.
88. 
Zemeljska postaja je postaja, nameščena na
površju Zemlje ali v glavnem delu Zemljinega ozračja in je namenjena za
komunikacijo z eno ali več vesoljskimi postajami, ali z eno ali več postajami
iste vrste prek enega ali več odbojnih pasivnih satelitov ali drugih objektov v
vesolju.
89. 
Zemeljska postaja na zrakoplovu je mobilna
zemeljska postaja v zrakoplovni mobilni satelitski storitvi, ki je nameščena v
zrakoplovu.
(2) Preostali izrazi, uporabljeni v tej
uredbi, imajo enak pomen, kot je določen v zakonu, ki ureja elektronske komunikacije.
3. člen
(uporaba radiofrekvenčnih pasov)
(1) Določen radiofrekvenčni pas se
uporablja le za tiste radiokomunikacijske storitve, ki jim je ta
radiofrekvenčni pas razporejen v skladu s to uredbo.
(2) Ne glede ne določbe prejšnjega odstavka
tega člena lahko določena vrsta radijske opreme uporablja določen
radiofrekvenčni pas, ki ji ni razporejen s to uredbo, če je ta uporaba v skladu
z odločitvami in s priporočili Konference evropskih uprav za pošto in
telekomunikacije (v nadaljnjem besedilu: CEPT), Mednarodne telekomunikacijske
zveze (v nadaljnjem besedilu: ITU) in standardi Evropskega inštituta za
telekomunikacijske standarde ter če ta uporaba ne povzroča motenj
radiokomunikacijskim storitvam, ki jim je radiofrekvenčni pas razporejen v
skladu s to uredbo.
4. člen
(načrt razporeditve radiofrekvenčnih
pasov)
(1) Načrt razporeditve radiofrekvenčnih
pasov je tabela, ki vsebuje radijske frekvence od 9 kHz do 1000 GHz, in je
določena v Prilogi I, ki je sestavni del te uredbe.
(2) Stolpca v tabeli vsebujeta naslednje
podatke:
-      
prvi stolpec – radiofrekvenčni pasovi
-      
drugi stolpec – radiokomunikacijske storitve.
5. člen
(radiofrekvenčni pasovi)
(1) Prvi stolpec tabele, ki določa
radiofrekvenčni pas, vsebuje spodnjo in zgornjo mejno frekvenco ter enoto.
(2) Enota za frekvenco je en hertz (1 Hz),
za njene mnogokratnike pa se uporabljajo še naslednje sestavljene enote:
-      
1.000 Hz = 1 kHz (en kilohertz),
-      
1.000.000 Hz = 1 MHz (en megahertz),
-      
1.000.000.000 Hz = 1 GHz (en gigahertz).
6. člen
(radiokomunikacijske storitve)
(1) V drugem stolpcu tabele je navedena ena
ali več različnih radiokomunikacijskih storitev, ki jim je razporejen določen
radiofrekvenčni pas.
(2) Radiokomunikacijske storitve so
razdeljene v dve kategoriji:
-      
na primarne radiokomunikacijske storitve, zapisane
z velikimi črkami (primer: FIKSNA), in
-      
na sekundarne radiokomunikacijske storitve,
zapisane z malimi črkami (primer: mobilna).
(3) Primarne radiokomunikacijske storitve
imajo prednost pred sekundarnimi radiokomunikacijskimi storitvami. Če je v radiofrekvenčnem
pasu naštetih več radiokomunikacijskih storitev iste kategorije, imajo ne glede
na vrstni red zapisa enak status.
(4) Za podrobnejšo določitev
radiofrekvenčnih pasov oziroma radiokomunikacijskih storitev so lahko v poljih
poleg radiokomunikacijskih storitev ali ob spodnjem robu polja dodane opombe iz
5. člena Pravilnika o radiokomunikacijah ITU. Opombe in pojmi iz 5. člena
Pravilnika o radiokomunikacijah ITU, ki veljajo za Republiko Slovenijo, so
podani v Prilogi II, ki je sestavni del te uredbe. V primeru različnega
razumevanja med prevedenimi opombami in 5. členom Pravilnika o
radiokomunikacijah ITU, velja 5. člen Pravilnika o radiokomunikacijah ITU.
(5) Opombe, ki so zapisane ob spodnjem robu
polja v tabeli pri določenem radiofrekvenčnem pasu, se nanašajo na vse
radiokomunikacijske storitve, ki jim je razporejen ta radiofrekvenčni pas.
Opombe, ki so napisane na desni strani posamezne radiokomunikacijske storitve,
se nanašajo samo na to storitev.
(6) Dodatna pojasnila so zapisana z malimi
črkami (primer: MOBILNA, razen zrakoplovne mobilne).

Priloga I: Načrt razporeditev radiofrekvenčnih pasov
Priloga II: Opombe iz 5. člena Pravilnika o
radiokomunikacijah ITU

Uredba o načrtu razporeditve radiofrekvenčnih
pasov (Uradni list RS, št. 107/04)
vsebuje naslednji končni določbi:
»7. člen
(veljavnost
predpisov)
Z dnem, ko začne veljati ta uredba, preneha
veljati Uredba o načrtu razporeditve radiofrekvenčnih pasov (Uradni list RS,
št. 98/01).
8. člen
(začetek
veljavnosti)
Ta uredba začne veljati tri mesece po objavi
v Uradnem list Republike Slovenije.«.

Uredba o spremembah Uredbe o načrtu
razporeditve radiofrekvenčnih pasov (Uradni list RS, št. 99/08) vsebuje naslednjo končno določbo:
»4. člen
Ta uredba začne veljati tri mesece po
objavi v Uradnem list Republike Slovenije.«.

Uredba o spremembah in dopolnitvah Uredbe o
načrtu razporeditve radiofrekvenčnih pasov (Uradni list RS, št. 3/10) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem list Republike Slovenije.«.