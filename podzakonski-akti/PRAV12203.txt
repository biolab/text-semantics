1. člen
(vsebina)
(1) Ta pravilnik določa način vodenja
Evidence imetnikov rejnih živali (v nadaljnjem besedilu: evidenca imetnikov) in
Evidence rejnih živali (v nadaljnjem besedilu: evidenca živali), vsebino obrazcev
ter način posredovanja podatkov in sprememb.
(2) S tem pravilnikom se določa tudi
način sporočanja in vodenja podatkov v evidenci živali o oddaji živali in
živalskih proizvodov v promet za izvajanje drugega odstavka 6. člena
Uredbe Evropskega parlamenta in Sveta (ES) št. 852/2004 z dne
29. aprila 2004 o higieni živil (UL L št. 139 z dne 30. 4. 2004,
str. 1), zadnjič spremenjene z Uredbo Komisije (EU) št. 579/2014 z dne
28. maja 2014 o odobritvi odstopanja od nekaterih določb Priloge II k
Uredbi (ES) št. 852/2004 v zvezi s prevozom tekočih olj in maščob po morju
(UL L št. 160 z dne 29. 5. 2014, str. 14).
2. člen
(pomen izrazov)
Izrazi, uporabljeni v tem pravilniku,
pomenijo:
-       
imetnik rejnih živali je pravna ali fizična oseba, ki je odgovorna za
živali in je lahko lastnik živali oziroma se po pooblastilu lastnika živali
ukvarja z rejo, varstvom, ali drugo vrsto rabe živali;
-       
koeficient GVŽ je enota za primerjavo med vrstami in kategorijami rejnih
živali;
-       
lastna domača poraba je poraba članov kmetije.
3. člen
(skupine in kategorije rejnih živali)
(1) Ta pravilnik se uporablja za
naslednje skupine rejnih živali:
1.     
govedo, kopitarji;
2.     
drobnica, prašiči, divjad iz obore za rejo, alpake, lame, polži;
3.     
perutnina, kunci;
4.     
akvakultura, čebele.
(2) Kategorije rejnih živali po tem
pravilniku so pri posamezni vrsti rejnih živali navedene v prilogi 1 tega pravilnika.
4. člen
(zavezanci za vpis in sporočanje podatkov
v evidenco imetnikov in evidenco živali)
(1) V evidenco imetnikov se morajo
vpisati imetniki živali iz prejšnjega člena. Vpis v evidenco imetnikov pomeni
tudi prijavo v evidence in registre v skladu z zakonom, ki ureja veterinarska
merila skladnosti.
(2) Ne glede na prejšnji odstavek se
imetniku ni treba vpisati v evidenco imetnikov, če na svojem gospodarstvu redi
izključno živali iz 3. točke prvega odstavka prejšnjega člena in so izpolnjeni
naslednji pogoji:
-       
živali redi izključno za lastno domačo porabo;
-       
hkrati ne redi več kot 50 kljunov perutnine, pet nojev, 50 kuncev;
-       
živali ne premika z gospodarstva, razen neposredno v klavnico v
služnostno klanje za lastno domačo porabo.
(3) Podatke o staležu rejnih živali v
evidenco živali morajo sporočati:
-       
imetniki rejnih živali, ki na svojih gospodarstvih redijo rejne živali
iz 2. ali 3. točke prvega odstavka prejšnjega člena;
-       
nosilci kmetijskih gospodarstev, ki uveljavljajo ukrepe iz predpisov, ki
urejajo izvedbo ukrepov kmetijske politike.
(4) Imetnik, ki začasno, za največ 7 dni,
za namen zakola za lastno domačo porabo redi enega prašiča, se mora vpisati v
evidenco imetnikov, ni pa dolžan sporočati podatkov o staležu.
5. člen 
(vpis v evidenco imetnikov)
(1) V evidenco imetnikov se imetnik
rejnih živali vpiše na podlagi zahtevka, iz katerega morajo biti razvidni
naslednji podatki:
-       
ime in priimek oziroma firma ter naslov oziroma sedež imetnika živali;
-       
enotna matična številka občana (v nadaljnjem besedilu: EMŠO) oziroma
matična številka poslovnega subjekta imetnika živali ali davčna številka;
-       
lokacija gospodarstva (poštni naslov, če ta ne obstaja, pa geografske
koordinate lokacije – N,E, po ETRS89), izjemoma pa lahko tudi podatke iz
katastra (katastrska občina, parcela);
-       
identifikacijska številka kmetijskega gospodarstva (KMG-MID), če že
obstaja, ali identifikacijska številka gospodarstva (G-MID), če že obstaja;
-       
stalež po vrstah rejnih živali;
-       
podpis imetnika;
-       
s soglasjem imetnika tudi podatki za stike, (elektronski naslov in
telefonske številke).
(2) Gospodarstva oziroma kmetijska
gospodarstva, ki so vpisana v uradne evidence, ki se vodijo v okviru uprave ali
ministrstva, pristojnega za kmetijstvo, in iz katerih je razvidno, da imetnik
redi živali na lokaciji gospodarstva, se v evidenco imetnikov vpišejo po uradni
dolžnosti.
(3) Imetnik rejnih živali mora
morebitne spremembe podatkov o imetniku ali gospodarstvu sporočiti najpozneje v
30 dneh po spremembi.
(4) Če v primeru smrti imetnika rejnih
živali, ki je fizična oseba, novi imetnik v 30 dneh ne odda vloge za spremembo
imetnika rejnih živali, in je gospodarstvo del kmetijskega gospodarstva, se kot
imetnik rejnih živali po uradni dolžnosti v evidenco imetnikov vpiše nosilec
kmetijskega gospodarstva oziroma njegov namestnik.
(5) Če je gospodarstvo del kmetijskega
gospodarstva in je imetnik rejnih živali nosilec kmetijskega gospodarstva, se
ob spremembi nosilca kmetijskega gospodarstva v Registru kmetijskih
gospodarstev sprememba imetnika rejnih živali v evidenci imetnikov izvede po
uradni dolžnosti, in sicer na novega nosilca kmetijskega gospodarstva.
(6) Če na gospodarstvu v treh letih iz
uradnih zbirk podatkov z delovnega področja ministrstva ni izkazanih aktivnosti,
se gospodarstvu po uradni dolžnosti dodeli status opustitve reje živali.
6. člen
(sporočanje staleža živali v evidenco
živali)
(1) Imetniki, ki redijo živali iz 2.
ali 3. točke prvega odstavka 3. člena tega pravilnika morajo enkrat letno v evidenco
živali sporočiti podatke o staležu živali po vrstah in kategorijah iz priloge 1
tega pravilnika na način iz tretjega ali četrtega odstavka tega člena.
(2) Datum popisa staleža živali iz
prejšnjega odstavka je 1. februar tekočega leta, razen popisa polžev, ki se
opravi 31. oktobra leta, pred katerim se sporočajo podatki.
(3) Nosilci kmetijskih gospodarstev,
ki oddajo zbirno vlogo v skladu s predpisom, ki ureja izvedbo ukrepov kmetijske
politike, sporočijo stalež živali v evidenco živali ob oddaji zbirne vloge po
vrstah in kategorijah iz priloge 1 tega pravilnika v roku in na način, ki je
določen za oddajo zbirne vloge v skladu s predpisom, ki ureja izvedbo ukrepov
kmetijske politike.
(4) Imetniki živali iz 4. člena tega
pravilnika, ki zbirne vloge ne oddajo, sporočijo stalež rejnih živali v
evidenco živali najpozneje do 30. junija tekočega leta na enega izmed naslednjih
načinov:
-       
podatke iz priloge 1 tega pravilnika posredujejo veterinarski
organizaciji, ki v skladu s predpisi, ki urejajo veterinarstvo, opravlja
dejavnost označevanja živali in vodenje registra kot javno veterinarsko službo,
ali organizaciji, ki v skladu s predpisi, ki urejajo kmetijstvo, in predpisi,
ki urejajo živinorejo, opravlja identifikacijo in registracijo živali kot javno
službo strokovnih nalog v živinoreji;
-       
podatke pošljejo elektronsko preko spletnega obrazca, ki je dosegljiv na
spletnih straneh uprave.
(5) Določba prvega odstavka tega člena
ne velja za kmetijska gospodarstva – planine, kmetijska gospodarstva – skupni
pašniki in obrate: klavnica, zbirni center, sejem in razstava.
(6) Podatki o staležu živali se izrazijo
tudi v glavah velike živine (v nadaljnjem besedilu: GVŽ) tako, da se zmnožijo
koeficienti GVŽ, določeni v delu B priloge 1, ki je sestavni del tega
pravilnika, in število živali iz prvega odstavka tega člena ter za govedo in
kopitarje število živali iz Centralnega registra goveda in Centralnega registra
kopitarjev na dan 1. februar tekočega leta. Za živali, ki se redijo v
turnusih, se pri izračunu GVŽ upoštevajo podatki o povprečnem številu živali v
turnusu in skupno število dni vseh turnusov, ki jih imetniki sporočijo v skladu
s prvim odstavkom tega člena, pri čemer se tudi reja ene ali več živali v
obdobju, ki je krajše od enega leta, šteje za rejo v turnusu. GVŽ za rejo v
turnusu se izračuna na naslednji način: povprečno število živali v turnusu x
skupno število dni vseh turnusov x koeficient GVŽ/365.
6.a člen
(sporočanje podatkov o oddaji živali in
živalskih proizvodov v promet v evidenco živali)
(1) Imetniki živali iz prvega odstavka
prejšnjega člena ter nosilci kmetijskih gospodarstev iz tretjega odstavka
prejšnjega člena, ki oddajajo živali ali živalske proizvode v promet, morajo
podatke o oddaji živali ali živalskih proizvodov, kot so določeni v delu A
priloge 1 tega pravilnika, v evidenco živali sporočiti najpozneje 24 ur pred
začetkom oddaje elektronsko preko spletnega obrazca, ki je dosegljiv na spletnih
straneh uprave, ali najpozneje 15 dni pred začetkom oddaje pisno pri pristojnem
območnem uradu uprave.
(2) Osebe iz prejšnjega odstavka podatke o
oddaji živali ali živalskih proizvodov iz prejšnjega odstavka sporočajo enkrat
letno v roku in na način iz tretjega oziroma četrtega odstavka prejšnjega
člena.
(3) Ne glede na prvi odstavek tega člena
imetnikom živali oziroma nosilcem kmetijskih gospodarstev ni treba sporočati
podatkov o oddaji surovega mleka in jajc v promet, če gre za majhne količine
živalskih proizvodov v skladu s predpisom, ki določa majhne količine živil in
pogoje za njihovo pridelavo.

Priloga
1: Stalež živali po vrstah in kategorijah rejnih živali

Pravilnik o Evidenci imetnikov rejnih živali
in Evidenci rejnih živali (Uradni list RS, št. 87/14) vsebuje naslednjo prehodno in
končni določbi:
»7. člen
(prehodna
določba)
Ne glede na določbo prvega odstavka 6.
člena tega pravilnika morajo imetniki kopitarjev do 31. decembra 2015
podatke o staležu kopitarjev sporočati na način iz prvega do četrtega odstavka
6. člena tega pravilnika.
8. člen
(prenehanje
veljavnosti)
Z dnem uveljavitve tega pravilnika
prenehata veljati drugi in peti odstavek 14. člena Pravilnika o identifikaciji
in registraciji drobnice (Uradni list RS, št. 75/10 in 26/14) ter drugi in peti
odstavek 15. člena Pravilnika o identifikaciji in registraciji prašičev (Uradni
list RS, št. 112/13).
9. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o Evidenci imetnikov rejnih živali in Evidenci rejnih živali (Uradni
list RS, št. 15/16) vsebuje naslednji končni določbi:
»5. člen
Z dnem uveljavitve tega pravilnika
prenehajo veljati 11. in 14. člen Pravilnika o identifikaciji in registraciji
drobnice (Uradni list RS, št. 75/10, 26/14 in 87/14) ter 9. in 15. člen
Pravilnika o identifikaciji in registraciji prašičev (Uradni list RS, št.
112/13 in 87/14).«.
6. člen 
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o Evidenci imetnikov rejnih živali in Evidenci rejnih živali (Uradni
list RS, št. 78/18) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.