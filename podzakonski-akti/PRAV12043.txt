1. člen
(vsebina pravilnika)
Ta pravilnik določa ali ureja:
-       
kadrovske, prostorske, organizacijske in druge pogoje, ki jih mora
izpolnjevati delodajalec, ki zagotavlja delo delavcev uporabniku (v nadaljnjem
besedilu: delodajalec za zagotavljanje dela) v času opravljanja te dejavnosti;
-       
pridobitev dovoljenja, postopek vpisa v register domačih pravnih in
fizičnih oseb za opravljanje dejavnosti zagotavljanja dela delavcev uporabniku
(v nadaljnjem besedilu: register) ali v evidenco tujih pravnih in fizičnih oseb
za opravljanje dejavnosti zagotavljanja dela delavcev uporabniku (v nadaljnjem
besedilu: evidenca), trajanje vpisa in druga vprašanja povezana z vpisom v
register in evidenco;
-       
način poročanja delodajalca za zagotavljanje dela ministrstvu,
pristojnemu za delo;
-       
vsebino končnega poročila in vrsto dokumentacije v primeru prenehanja
opravljanja dejavnosti ter rok za dokončanje začetih poslov in posredovanje
poročila v primeru odvzema dovoljenja;
-       
vsebino poročila neodvisnega revizorja in
-       
način sodelovanja delodajalca za zagotavljanje dela z Zavodom Republike
Slovenije za zaposlovanje (v nadaljnjem besedilu: zavod).
2. člen
(kadrovski pogoji)
(1) Delodajalec za zagotavljanje dela
opravlja dejavnost zagotavljanja dela delavcev uporabniku (v nadaljnjem besedilu:
dejavnost), če ima sklenjeno pogodbo o zaposlitvi najmanj za polovični delovni
čas z osebo (v nadaljnjem besedilu: strokovna oseba), ki:
-       
ima doseženo najmanj 6. raven izobrazbe,
-       
ima najmanj dve leti delovnih izkušenj na delovnopravnem in kadrovskem
področju,
-       
ima opravljen strokovni izpit, ki ga izvaja zavod ali strokovni izpit,
ki ga je izvajal zavod v skladu s 66.a členom Zakona o zaposlovanju in
zavarovanju za primer brezposelnosti (Uradni list RS, 107/06) in
-       
je prijavljena v obvezna socialna zavarovanja.
(2) Administrativno-tehnično osebje
opravlja pomožne naloge in ne sme samostojno izvajati dejavnosti.
(3) Delodajalec za zagotavljanje dela
sklene pogodbo o zaposlitvi z najmanj eno osebo na dva kraja opravljanja
dejavnosti ter zagotovi, da je na vsakem kraju opravljanja dejavnosti ves
poslovni čas dosegljiva vsaj ena strokovna oseba.
(4) Izjemoma lahko delodajalec za
zagotavljanje dela največ 60 dni opravlja dejavnost brez strokovne osebe, če je
bila pri njem zaposlena strokovna oseba, ki ji je delovno razmerje prenehalo in
zaposli osebo, ki ji za izpolnjevanje pogojev za strokovno osebo manjka
strokovni izpit iz tretje alineje prvega odstavka tega člena.
(5) Izpolnjevanje kadrovskih pogojev
iz tega člena se dokazuje z dokazili, ki jih ni mogoče preveriti v uradnih evidencah
po uradni dolžnosti.
(6) Strokovna oseba zaposlena pri delodajalcu za
zagotavljanje dela, ki je bil vpisan v register domačih pravnih in fizičnih
oseb za opravljanje dejavnosti zagotavljanja delavcev drugemu uporabniku ali v
evidenco tujih pravnih in fizičnih oseb za opravljanje dejavnosti zagotavljanja
delavcev drugemu uporabniku po določbah Zakona o urejanju trga dela (Uradni
list RS, št. 80/10, 40/12 – ZUJF, 21/13, 63/13, 100/13, 32/14 – ZPDZC-1 in
47/15 – ZZDST) mora strokovni izpit iz tretje alineje prvega odstavka 2. člena
tega pravilnika opraviti do 31. decembra 2015.
3. člen
(prostorski pogoji in oprema)
(1) Delodajalec za zagotavljanje dela
mora imeti na vsakem kraju opravljanja dejavnosti ustrezne delovne in pomožne
prostore (v nadaljnjem besedilu: poslovni prostori) ter ustrezno pisarniško in
tehnično opremo, ki omogoča vodenje evidenc ter vpogled v njegovo poslovanje
pristojnim organom in pooblaščenim osebam.
(2) Delovni prostor posameznega
delodajalca za zagotavljanje dela predstavlja samostojna soba, ki zagotavlja
varstvo osebnih podatkov delavcev. Delodajalec za zagotavljanje dela mora
napotenim delavcem in kandidatom zagotoviti prostor, ki jim omogoča primerno
čakanje in sanitarije.
(3) V poslovnih prostorih mora biti na
vidnem mestu izobešeno potrdilo o vpisu delodajalca za zagotavljanje dela v
register ali evidenco.
4. člen
(vloga za pridobitev dovoljenja in vpis v
register ali evidenco)
(1) Pravna ali fizična oseba, ki želi
opravljati dejavnost, vloži vlogo za pridobitev dovoljenja in za vpis v
register ali evidenco pri ministrstvu, pristojnem za delo. Obrazec vloge je kot
priloga 1 sestavni del tega pravilnika.
(2) Vlogi za pridobitev dovoljenja iz
prejšnjega odstavka se priloži:
-       
kopija pogodbe o zaposlitvi s strokovno osebo,
-       
kopija diplome strokovne osebe,
-       
opis delovnih izkušenj strokovne osebe,
-       
kopija potrdila o opravljenem strokovnem izpitu strokovne osebe,
-       
kopijo najemne pogodbe, v primeru najema prostora kjer se bo dejavnost
opravljala,
-       
izpis iz zemljiške knjige, v primeru lastništva prostora kjer se bo
dejavnost opravljala,
-       
tlorisno skico prostora kjer se bo dejavnost opravljala,
-       
seznam in opis tehnične opremljenosti za izvajanje dejavnosti,
-       
bančno garancijo v višini 30.000,00 eur in
-       
izjavo, pod kazensko in materialno odgovornostjo, da so vsi podatki v
vlogi resnični.
5. člen
(bančna garancija)
(1) Naročnik bančne garancije (v nadaljnjem
besedilu: naročnik) je delodajalec, ki je vložil vlogo za pridobitev dovoljenja
in vpis v register ali evidenco. Upravičenec bančne garancije je ministrstvo,
pristojno za delo (v nadaljnjem besedilu: upravičenec). Obrazec bančne
garancije je kot priloga 2 sestavni del tega pravilnika.
(2) Datum zapadlosti bančne garancije
je po preteku treh let od datuma izdaje. Naročnik bančne garancije predloži
novo bančno garancijo najkasneje na datum zapadlosti prejšnje bančne garancije.
(3) Predlog za unovčenje bančne
garancije sindikat, svet delavcev, delavski predstavnik ali delavec posredujejo
upravičencu.
(4) Bančna garancija se unovči v
korist upravičenca, če se na podlagi zahtevka iz prejšnjega odstavka s
pravnomočno izrečeno globo Inšpektorata Republike Slovenije
za delo (v nadaljnjem besedilu: inšpektorat) ugotovi, da ima naročnik
neporavnane zapadle obveznosti iz naslova plačila za delo, in sicer za obdobje
dveh mesecev.
(5) Upravičenec po prejemu pravnomočne
odločbe o izrečeni globi inšpektorata o izpolnjenih pogojih
za unovčenje bančne garancije pozove naročnika, da v osmih dneh poravna
neporavnane zapadle obveznosti iz naslova plačila za delo.
(6) Upravičenec v primeru, da naročnik
v roku iz prejšnjega odstavka ne poravna zapadlih obveznosti iz naslova plačila
za delo, poda na banko, ki je garant bančne garancije, zahtevo za unovčitev
bančne garancije.
(7) Bančna garancija se ne unovči, če
naročnik v roku iz petega odstavka tega člena poravna neporavnane zapadle
obveznosti iz naslova plačila za delo in o tem obvesti upravičenca.
(8) Ministrstvo, pristojno za delo,
začne unovčevati bančne garancije 1. januarja 2015.
6. člen
(izpolnjevanje kadrovskih in prostorskih
pogojev)
Pred odločitvijo o vlogi za pridobitev
dovoljenja in vpis v register ali evidenco inšpektorat preveri izpolnjevanje
kadrovskih in prostorskih pogojev iz 2. in 3. člena tega pravilnika, pri pravni
ali fizični osebi iz 4. člena tega pravilnika.
7. člen
(način ugotavljanja izpolnjevanja pogojev
za opravljanje dejavnosti)
Ministrstvo, pristojno za delo, ugotavlja
izpolnjevanje pogojev za opravljanje dejavnosti na podlagi dokazil, ki jih je
pridobilo po uradni dolžnosti, in dokazil, ki jih v postopku za pridobitev
dovoljenja in vpis v register ali vpis v evidenco predložila pravna ali fizična
oseba.
8. člen
(odvzem dovoljenja in izbris iz registra
ali evidence)
(1) V primerih, določenih v zakonu, ki
ureja trg dela, ministrstvo, pristojno za delo, odloča o odvzemu dovoljenja in
izbrisu delodajalca za zagotavljanje dela iz registra ali evidence z odločbo v
upravnem postopku.
(2) Odvzem dovoljenja in izbris iz
registra ali evidence se opravi po dokončnosti odločbe o odvzemu dovoljenja in
izbrisu iz registra ali evidence.
(3) Z dnem dokončnosti odločbe
delodajalec za zagotavljanje dela dejavnosti ne sme več opravljati.
9. člen
(končno poročilo)
(1) V primeru, da delodajalec za
zagotavljanje dela preneha opravljati dejavnost, mora ministrstvu, pristojnemu
za delo, v 30. dneh po prenehanju opravljanja
dejavnosti podati končno poročilo.
(2) V primeru, da je delodajalec za
zagotavljanje dela prenehal opravljati dejavnost na podlagi dokončne odločbe o
odvzemu dovoljenja in izbrisa iz registra ali evidence, mora:
-       
z dnem dokončnosti odločbe prenehati z napotitvami novih delavcev k
uporabnikom in prenehati sklepati pogodbe o zaposlitvi zaradi napotitve k
uporabnikom;
-       
z dnem dokončnosti odločbe prenehati sklepati pogodbe z uporabniki za
nove posle napotitve delavcev ali sklepati pogodbe z uporabniki za nadaljevanje
poslov napotitve delavcev;
-       
v 15. dneh po dokončnosti odločbe ministrstvu, pristojnemu za delo,
predložiti načrt zaključitve sklenjenih poslov z uporabniki in zaključitve
pogodb o zaposlitvi z napotenimi delavci;
-       
v 150. dneh po dokončnosti odločbe ministrstva, pristojnega za delo,
zaključiti posle iz načrta iz prejšnje alineje in ministrstvu, pristojnemu za
delo podati končno poročilo.
(3) Končno poročilo vsebuje naslednje
podatke:
-       
firmo pravne osebe ali ime fizične osebe;
-       
datum prenehanja opravljanja dejavnosti;
-       
datum dokončanja začetih poslov;
-       
obvestilo o statusu napotenih delavcev, ki so z delodajalcem za
zagotavljanje dela imeli sklenjene pogodbe o zaposlitvi z namenom napotitve k
uporabniku;
-       
statistične podatke iz statističnega poročila iz 12. člena tega
pravilnika.
(4) Delodajalec za zagotavljanje dela
mora končnemu poročilu priložiti originalno potrdilo o vpisu v register ali
potrdilo o vpisu v evidenco.
10. člen
(sporočanje sprememb)
Delodajalec za zagotavljanje dela mora
ministrstvu, pristojnemu za delo, sporočati vsako spremembo, ki vpliva na pridobitev
dovoljenja in vpis v register ali evidenco, v osmih dneh po nastanku spremembe.
11. člen
(poročilo neodvisnega revizorja)
(1) Poročilo neodvisnega revizorja
delodajalec za zagotavljanje dela odda vsako leto najpozneje do 30. junija tekočega
leta za preteklo leto.
(2) Delodajalec za zagotavljanje dela, ki
je dovoljenje pridobil po 30. juniju, poda prvo poročilo neodvisnega revizorja
za obdobje od pridobitve dovoljenja do konca naslednjega koledarskega leta.
(3) Če delodajalec za zagotavljanje dela dejavnosti
ni opravljal, ministrstvu, pristojnemu za delo, predloži izjavo neodvisnega
revizorja iz katere je razvidno, da dejavnosti ni opravljal.
(4) Neodvisni revizor opravi preveritve na
podlagi podpisane pogodbe z naročnikom, pri čemer je naročnik dolžan s pogodbo
zagotoviti, da je predviden obseg revizorjevega dela skladen z letnim navodilom
ministra, pristojnega za delo, ki podrobneje določi področja in obseg
preveritev. Revizor izvede postopke revizijske narave, za katere se je
dogovoril z naročnikom, ter poroča o dejanskih ugotovitvah v skladu z
Mednarodnim standardom sorodnih storitev (MSS) 4400 – Posli opravljanja
dogovorjenih postopkov v zvezi z računovodskimi informacijami.
(5) Navodilo iz prejšnjega odstavka
ministrstvo, pristojno za delo, pripravi do 10. januarja tekočega leta.
12. člen
(statistično poročilo)
Delodajalec za zagotavljanje dela na
zahtevo ministrstva, pristojnega za delo v 20. dneh posreduje statistično
poročilo, ki je kot priloga 3 sestavni del tega pravilnika.
13. člen
(sodelovanje delodajalcev za zagotavljanje
dela in zavoda)
(1) Delodajalec za
zagotavljanje dela sodeluje z zavodom pri izmenjavi informacij o ponudbi in
povpraševanju na trgu dela v skladu s predpisi, ki določajo vsebino in način
sporočanja podatkov o prostem delovnem mestu ali vrsti dela.
(2) V času sodelovanja zavod in
delodajalec za zagotavljanje dela skrbita za varstvo podatkov brezposelnih
oseb, ki jih skupaj obravnavata.

Priloga
1: Vloga za pridobitev dovoljenja in vpis v register domačih pravnih in
fizičnih oseb za opravljanje dejavnosti zagotavljanja dela delavcev uporabniku
ali v evidenco tujih pravnih in fizičnih oseb za opravljanje dejavnosti
zagotavljanja dela delavcev uporabniku
Priloga
2: Osnutek teksta garancije
Priloga
3: Statistično poročilo

Pravilnik za opravljanje dejavnosti
zagotavljanja dela delavcev uporabniku (Uradni list RS, št. 15/14) vsebuje naslednjo prehodno in
končno določbo:
»14. člen
(prehodna
določba)
Strokovni izpit iz tretje alineje drugega
odstavka 2. člena tega pravilnika prične zavod izvajati 1. marca 2015.
Kandidat za strokovno osebo predloži potrdilo o strokovnem izpitu do
1. junija 2015. Kandidatu za strokovno osebo, ki je do 1. marca 2015
opravil strokovni izpit iz 81. člena zakona, ki ureja trg dela, ni potrebno
opravljati strokovnega izpita iz tretje alineje drugega odstavka 2. člena tega
pravilnika.
15. člen
(začetek
veljavnosti)
Ta pravilnik začne veljati 1. marca
2014.«.

Pravilnik o spremembah Pravilnika za
opravljanje dejavnosti zagotavljanja dela delavcev uporabniku (Uradni list RS,
št. 38/15) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika za
opravljanje dejavnosti zagotavljanja dela delavcev uporabniku (Uradni list RS,
št. 90/15) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.