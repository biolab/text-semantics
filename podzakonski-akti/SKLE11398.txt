1. SPLOŠNE DOLOČBE
1. člen
(vsebina sklepa)
(1) Ta sklep:
1.     
določa uporabo Smernic v skladu s členom 5(5) Direktive (EU) 2015/2366 o
informacijah, ki jih je treba predložiti za izdajo dovoljenja plačilnim
institucijam in institucijam za izdajo elektronskega denarja ter za
registracijo ponudnikov storitev zagotavljanja informacij o računih (v
nadaljevanju: Smernice o informacijah), in Smernic glede meril za način
določitve najnižjega denarnega zneska zavarovanja poklicne odgovornosti ali
primerljivega jamstva v skladu s členom 5(4) Direktive (EU) 2015/2366 (v
nadaljevanju: Smernice glede meril);
2.     
podrobneje ureja nekatere vsebine Smernic o informacijah in Smernic
glede meril;
3.     
določa vsebino zahteve za izdajo dovoljenja za pridobitev kvalificiranega
deleža v plačilni instituciji oziroma družbi za izdajo elektronskega denarja;
4.     
določa podrobnejša pravila za varna sredstva z nizkim tveganjem, v
katera lahko družba za izdajo elektronskega denarja naloži sredstva, ki jih je
prejela v zameno za izdani elektronski denar.
(2) Določbe tega sklepa se uporabljajo tudi v postopku
za izdajo dovoljenja za opravljanje plačilnih storitev kot plačilna institucija
z opustitvijo ali za opravljanje storitev izdajanja elektronskega denarja kot
družba za izdajo elektronskega denarja z opustitvijo ter za zahtevo za izdajo
dovoljenja za pridobitev kvalificiranega deleža v plačilni instituciji z
opustitvijo oziroma v družbi za izdajo elektronskega denarja z opustitvijo,
razen, če ta sklep za vsebino zahtev za izdajo teh dovoljenj izrecno določa
drugače.
2. člen
(opredelitve izrazov)
(1) Izrazi, uporabljeni v tem sklepu, imajo enak pomen
kot v ZPlaSSIED, če ni v tem sklepu določeno drugače.
(2) Izrazi, uporabljeni v tem sklepu, pomenijo:
1.     
Plačilna institucija pomeni plačilno institucijo, hibridno plačilno
institucijo ali plačilno institucijo z opustitvijo.
2.     
Družba za izdajo elektronskega denarja pomeni družbo za izdajo
elektronskega denarja, hibridno družbo za izdajo elektronskega denarja ali
družbo za izdajo elektronskega denarja z opustitvijo.
3. člen
(namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z dne
24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi Sklepa
Komisije 2009/78/ES (UL L št. 331 z dne 15. decembra 2010, str. 12) na
spletni strani objavil:
1.     
dne 8. 11. 2017 Smernice v skladu s členom 5(5) Direktive (EU)
2015/2366 o informacijah, ki jih je treba predložiti za izdajo dovoljenja
plačilnim institucijam in institucijam za izdajo elektronskega denarja ter za
registracijo ponudnikov storitev zagotavljanja informacij o računih, in
2.     
dne 12. 9. 2017 Smernice glede meril za način določitve najnižjega
denarnega zneska zavarovanja poklicne odgovornosti ali primerljivega jamstva v
skladu s členom 5(4) Direktive (EU) 2015/2366.
(2) Smernice o informacijah iz 1. točke prejšnjega
odstavka tega člena določajo, katere podatke in dokumentacijo je treba
priložiti zahtevi za izdajo dovoljenja za opravljanje plačilnih storitev kot
plačilna institucija, zahtevi za registracijo ponudnika storitev zagotavljanja
informacij o računih in zahtevi za izdajo dovoljenja za opravljanje storitev
izdajanja elektronskega denarja kot družba za izdajo elektronskega denarja. Navedene
zahteve za izdajo dovoljenja se pri Banki Slovenije vložijo na obrazcih iz
Prilog 1, 2 in 3.
(3) Smernice o informacijah se uporabljajo za:
1.     
pristojne organe, kot so opredeljeni v drugem odstavku 4. člena Uredbe
(EU) št. 1093/2010,
2.     
plačilne institucije,
3.     
družbe za izdajo elektronskega denarja,
4.     
ponudnike storitev zagotavljanja informacij o računih, kot so
opredeljeni v tretjem odstavku 21. člena ZPlaSSIED.
(4) Smernice glede meril iz prvega odstavka tega člena
določajo način izračuna najnižjega denarnega zneska zavarovanja poklicne
odgovornosti ali primerljivega jamstva ter merila in kazalnike za način
določitve najnižjega denarnega zneska zavarovanja poklicne odgovornosti ali
primerljivega jamstva, ki ga morajo skleniti podjetja, ki vložijo zahtevo za:
1.     
dovoljenje za opravljanje plačilnih storitev iz 7. točke prvega odstavka
5. člena ZPlaSSIED,
2.     
registracijo za opravljanje plačilnih storitev iz 8. točke prvega
odstavka 5. člena ZPlaSSIED,
3.     
dovoljenje za opravljanje plačilnih storitev iz 7. in 8. točke prvega
odstavka 5. člena ZPlaSSIED.
(5) Smernice glede meril se uporabljajo za pristojne
organe, kot so opredeljeni v drugem odstavku 4. člena Uredbe (EU) št.
1093/2010.
4. člen
(obseg uporabe smernic)
(1) S tem sklepom Banka Slovenije določa uporabo Smernic
o informacijah za:
1.     
vložnike zahteve za pridobitev dovoljenja Banke Slovenije za opravljanje
plačilnih storitev kot plačilna institucija v skladu s prvim in četrtim
odstavkom 35. člena ZPlaSSIED,
2.     
vložnike zahteve za pridobitev dovoljenja Banke Slovenije za opravljanje
storitev izdajanja elektronskega denarja kot družba za izdajo elektronskega
denarja v skladu s prvim odstavkom 35. člena ZPlaSSIED v povezavi s petim
odstavkom 161. člena ZPlaSSIED in
3.     
vložnike zahteve za registracijo za opravljanje plačilnih storitev iz 8.
točke 5. člena ZPlaSSIED v skladu s petim odstavkom 35. člena ZPlaSSIED.
(2) S tem sklepom Banka Slovenije določa uporabo Smernic
o merilih za:
1.     
vložnike zahteve za registracijo za opravljanje plačilnih storitev iz 8.
točke 5. člena ZPlaSSIED v skladu s petim odstavkom 35. člena ZPlaSSIED in
2.     
vložnike zahteve za opravljanje plačilnih storitev kot plačilna
institucija v skladu s četrtim odstavkom 35. člena ZPlaSSIED.
(3) Banka Slovenije pri opravljanju nalog in
pristojnosti nadzora v skladu z ZPlaSSIED v celoti upošteva določbe Smernic o
informacijah in Smernic o merilih v delu, v katerem se nanašajo na izvajanje
nalog in pooblastil pristojnega organa.
2. ZAHTEVA IN DOKUMENTACIJA ZA IZDAJO DOVOLJENJA ZA
PRIDOBITEV KVALIFICIRANEGA DELEŽA V PLAČILNI INSTITUCIJI ALI DRUŽBI ZA IZDAJO
ELEKTRONSKEGA DENARJA
5. člen
(zahteva za izdajo dovoljenja za pridobitev kvalificiranega
deleža)
(1) Zahtevo za izdajo dovoljenja za pridobitev
kvalificiranega deleža vložijo pri Banki Slovenije neposredni in posredni
bodoči imetniki kvalificiranega deleža.
(2) Višina posrednega kvalificiranega deleža se
ugotavlja na podlagi meril, določenih v Prilogi 4.
(3) Bodoči imetniki kvalificiranih deležev morajo
vložiti zahtevo za izdajo dovoljenja za pridobitev kvalificiranega deleža
hkrati z vložitvijo zahteve iz 1. ali 2. točke prvega odstavka 4. člena tega
sklepa, in sicer na obrazcu iz Priloge 5.
6. člen
(dokumentacija k zahtevi za izdajo dovoljenja za pridobitev
kvalificiranega deleža)
(1) Bodoči kvalificirani imetnik mora zahtevi za izdajo
dovoljenja za pridobitev kvalificiranega deleža priložiti dokumentacijo in
informacije, navedene v točkah 15.2., 15.3., 15.4. in 15.5. Smernice 15 iz
sklopa 4.1 oziroma 4.3 Smernic o informacijah ter dodatno:
1.     
dokazilo o plačilu takse za odločanje o zahtevi;
2.     
navedbo morebitnega zastopnika ali pooblaščenca vložnika v postopku
izdaje dovoljenja, vključno s pooblastilom za zastopanje;
3.     
izjavo kvalificiranega imetnika s pooblastilom, da Banka Slovenije
navedbe v zahtevi in prilogah preveri pri pristojnih organih;
4.     
podatke o viru sredstev za naložbo v kvalificirani delež;
5.     
obrazložitev sposobnosti kvalificiranega imetnika financirati izvedbo
poslovnega načrta plačilne institucije oziroma družbe za izdajo elektronskega
denarja;
6.     
v primeru kvalificiranega imetnika, ki ni fizična oseba: akt, iz
katerega je razviden statusni ustroj kvalificiranega imetnika, ter, če je od
zadnjega poslovnega leta minilo že več kot 6 mesecev, še računovodske izkaze
kvalificiranega imetnika za tekoče poslovno leto.
(2) Banka Slovenije lahko zahteva predložitev dodatnih
informacij ali dokumentov, potrebnih za presojo primernosti bodočega
kvalificiranega imetnika, ne glede na to, ali so navedeni v tem sklepu.
7. člen
(smiselna uporaba določb glede dokumentacije)
Določbe prejšnjega člena o dokumentaciji k zahtevi za izdajo dovoljenja
za pridobitev kvalificiranega deleža se smiselno uporabljajo tudi za udeležence
kvalificiranega delničarskega sporazuma oziroma bodoče skupne kvalificirane
imetnike.
3. ZAHTEVA IN DOKUMENTACIJA ZA IZDAJO DOVOLJENJA ZA
OPRAVLJANJE PLAČILNIH STORITEV KOT PLAČILNA INSTITUCIJA Z OPUSTITVIJO
8. člen
(zahteva za opustitev oziroma omejeno uporabo posameznih
zahtev)
(1) Zahteva za izdajo dovoljenja za opravljanje storitev
izvrševanja denarnih nakazil kot plačilna institucija z opustitvijo mora poleg
sestavin iz Smernice 2 in Smernice 3 iz sklopa 4.1 Smernic o informacijah
vsebovati tudi navedbo vložnika, za katere posamezne zahteve glede statusnega
ustroja iz 2. podpoglavja in glede sistema upravljanja in sistema notranjih kontrol
iz 7. podpoglavja 2. poglavja ZPlaSSIED zahteva opustitev ali uporabo v
omejenem obsegu. V zahtevi mora vložnik podrobno utemeljiti razloge, ki
utemeljujejo dopustitev opustitve ali uporabo posameznih zahtev za plačilne
institucije v omejenem obsegu.
(2) V primeru, če vložnik zahteva opustitev oziroma
omejeno izpolnjevanje posameznih zahtev, mora predlog vključevati tudi opis, v
kakšnem obsegu naj se posamezna zahteva upošteva.
(3) Vložnik mora zahtevi za izdajo dovoljenja za
opravljanje plačilnih storitev kot plačilna institucija z opustitvijo priložiti
dokumentacijo in dokazila glede:
1.     
izpolnjevanja pogojev iz drugega odstavka 76. člena ZPlaSSIED;
2.     
razlogov, ki utemeljujejo dopustitev predlagane opustitve ali omejenega
izvajanja posameznih zahtev;
3.     
drugih pogojev in zahtev iz sklopa 4.1 Smernic o informacijah, za katere
vložnik ni predlagal opustitve oziroma omejenega izpolnjevanja oziroma za
katere opustitev ali omejeno izpolnjevanje ni dopustno.
(4) Zahtevo za izdajo dovoljenja za opravljanje storitev
izvrševanja denarnih nakazil kot plačilna institucija z opustitvijo vložnik
vloži pri Banki Slovenije na obrazcu iz Priloge 1, pri čemer se opis in
razlogi iz prvih treh odstavkov tega člena ustrezno obrazložijo v spremnem
dopisu k predmetni zahtevi, v obrazcu pa ustrezno označijo in izpolnijo
posamezne zahteve, za katere vložnik predlaga opustitev ali uporabo v omejenem
obsegu.
9. člen
(dokumentacija v zvezi z zahtevo za opustitev oziroma
omejeno izpolnjevanje posameznih zahtev)
Vložnik mora v zvezi z izpolnjevanjem pogojev iz drugega
odstavka 76. člena ZPlaSSIED predložiti naslednjo dokumentacijo:
1.     
izpis iz sodnega registra ali drugega ustreznega javnega registra
pravnih oseb ali potrdilo o stalnem prebivališču fizične osebe, iz katerega je
razvidno, da ima pravna oseba oziroma fizična oseba, ki bo opravljala plačilne
storitve kot plačilna institucija z opustitvijo, sedež ali stalno prebivališče
v Republiki Sloveniji;
2.     
dokazila, da bo plačilna institucija z opustitvijo opravljala storitve
izvrševanja denarnih nakazil kot dodatno dejavnost in bodo te storitve dostopne
le tistim uporabnikom, ki bodo hkrati uporabljali njene druge storitve, ki niso
plačilne storitve;
3.     
poslovni načrt za prva tri poslovna leta, ki mora vsebovati tudi
povprečni mesečni znesek vseh plačilnih transakcij, ki jih namerava vložnik
opraviti, vključno s transakcijami, opravljenimi preko njegovih zastopnikov, iz
katerega izhaja, da povprečni mesečni znesek vseh plačilnih transakcij, ki jih
namerava opraviti plačilna institucija z opustitvijo, vključno s transakcijami,
opravljenimi preko njenih zastopnikov, v posameznem letu ne bo presegel 100.000
eurov;
4.     
glede primernosti članov poslovodstva in oseb, neposredno odgovornih za
vodenje poslov v zvezi s plačilnimi storitvami, kot je določeno v Smernici 16
Smernic o informacijah.
4. PODROBNEJŠA PRAVILA ZA VARNA SREDSTVA Z NIZKIM
TVEGANJEM, V KATERA LAHKO DRUŽBA ZA IZDAJO ELEKTRONSKEGA DENARJA NALOŽI
SREDSTVA, KI JIH JE PREJELA V ZAMENO ZA IZDANI ELEKTRONSKI DENAR
10. člen
(podrobnejša pravila glede varnih sredstev z nizkim
tveganjem)
(1) Družba za izdajo elektronskega denarja, ki
zagotavlja varovanje denarnih sredstev, ki jih je prejela v zameno za izdani elektronski
denar, z ločenim vodenjem denarnih sredstev v skladu s prvim odstavkom 68.
člena ZPlaSSIED, lahko ta denarna sredstva naloži tudi v likvidne naložbe z
nizkim tveganjem, kar pomeni:
1.     
instrumente, ki spadajo v eno od kategorij dolžniških finančnih
instrumentov, katerim se v zvezi z njihovo izpostavljenostjo v skladu s 114. do
122. členom Uredbe 575/2013 dodeli utež tveganja, ki ne presega 20 %;
2.     
naložbe v enote investicijskih skladov, ki vlagajo sredstva izključno v
instrumente iz točke a) tega odstavka.
(2) Banka Slovenije lahko v izjemnih situacijah, na
podlagi ocene tveganj, ki so povezana z določenim instrumentom iz 1. in 2.
točke prvega odstavka tega člena, vključno s tveganji, ki izhajajo iz varnosti,
zapadlosti in vrednosti instrumenta, določi, da posamezni instrumenti ne
ustrezajo kriteriju likvidnih naložb z nizkim tveganjem za namene, opredeljene
v 166. členu ZPlaSSIED.
5. ZAHTEVA IN DOKUMENTACIJA ZA IZDAJO DOVOLJENJA ZA
OPRAVLJANJE STORITEV IZDAJANJA ELEKTRONSKEGA DENARJA KOT DRUŽBA ZA IZDAJO
ELEKTRONSKEGA DENARJA Z OPUSTITVIJO
11. člen
(zahteva za izdajo dovoljenja)
(1) Zahteva za izdajo dovoljenja za opravljanje storitev
izdajanja elektronskega denarja kot družba za izdajo elektronskega denarja z
opustitvijo mora poleg sestavin iz Smernice 2 iz sklopa 4.3 Smernic o
informacijah vsebovati tudi navedbo vložnika, za katere posamezne zahteve glede
imetnikov kvalificiranih deležev (33. člen ZPlaSSIED), sistema upravljanja in
sistema notranjih kontrol (53. in 54. člen ZPlaSSIED), ustanovnega kapitala
(163. člen ZPlaSSIED) in kapitalskih zahtev (164. člen ZPlaSSIED) ali varstva
denarnih sredstev (166. člen ZPlaSS) zahteva delno ali popolno opustitev. V
primeru, da vložnik zahteva uporabo določene zahteve v omejenem obsegu, mora
predlog vključevati tudi opis, v kakšnem obsegu naj se posamezna zahteva
upošteva.
(2) V zahtevi mora vložnik podrobno utemeljiti razloge,
ki utemeljujejo dopustitev delne ali popolne opustitve posameznih zahtev.
(3) Vložnik mora zahtevi za izdajo dovoljenja za
opravljanje storitev izdajanja elektronskega denarja kot družba za izdajo
elektronskega denarja z opustitvijo za odločitev o zahtevi priložiti
dokumentacijo in dokazila glede:
1.     
izpolnjevanja pogojev iz prvega odstavka 167. člena ZPlaSSIED;
2.     
razlogov, ki utemeljujejo dopustitev predlagane opustitve;
3.     
izpolnjevanja drugih pogojev in zahtev iz sklopa 4.3 Smernic o informacijah,
za katere vložnik ni predlagal opustitve oziroma za katere opustitev ni
dopustna.
(4) Zahtevo za izdajo dovoljenja za opravljanje storitev
izdajanja elektronskega denarja kot družba za izdajo elektronskega denarja z
opustitvijo vložnik vloži pri Banki Slovenije na obrazcu iz Priloge 3, pri čemer se opis in razlogi iz prvih treh
odstavkov tega člena ustrezno obrazložijo v spremnem dopisu k predmetni
zahtevi, v obrazcu pa ustrezno označijo in izpolnijo posamezne zahteve, za
katere vložnik predlaga opustitev ali uporabo v omejenem obsegu.
12. člen
(dokumentacija v zvezi z zahtevo za delno ali popolno
opustitev posameznih zahtev)
Vložnik mora v zvezi z izpolnjevanjem pogojev iz prvega
odstavka 167. člena ZPlaSSIED predložiti naslednjo dokumentacijo:
1.     
izpis iz sodnega registra ali drugega ustreznega javnega registra
pravnih oseb ali potrdilo o stalnem prebivališču fizične osebe, iz katerega je
razvidno, da ima pravna oseba oziroma fizična oseba, ki bo opravljala storitve
izdajanja elektronskega denarja kot družba za izdajo elektronskega denarja z
opustitvijo, sedež ali stalno prebivališče v Republiki Sloveniji;
2.     
poslovni načrt za prva tri poslovna leta, iz katerega izhaja, da
povprečni znesek elektronskega denarja v obtoku ne bo presegel 200.000 eurov;
3.     
glede primernosti članov poslovodstva in oseb, odgovornih za neposredno
vodenje poslov v zvezi z izdajanjem elektronskega denarja (smernica 16 iz
sklopa 4.3 Smernic o informacijah).
13. člen
(opravljanje plačilnih storitev z opustitvijo kot družba za
izdajo elektronskega denarja z opustitvijo)
(1) Če namerava vložnik iz prvega odstavka 11. člena
tega sklepa poleg storitev izdajanja elektronskega denarja kot družba za izdajo
elektronskega denarja z opustitvijo opravljati tudi plačilne storitve
izvrševanja denarnih nakazil, ki niso povezane z izdajanjem elektronskega
denarja, pod pogoji, ki veljajo za plačilne institucije z opustitvijo, mora
zahteva za izdajo dovoljenja za opravljanje storitev izdajanja elektronskega
denarja kot družba za izdajo elektronskega denarja z opustitvijo, poleg
dokumentacije iz 12. člena tega sklepa obsegati tudi:
1.     
opis izvajanja plačilnih storitev izvrševanja denarnih nakazil, ki jih
namerava opravljati vložnik;
2.     
navedbo vložnika, za katere posamezne zahteve glede statusnega ustroja
iz 2. podpoglavja in glede sistema upravljanja in sistema notranjih kontrol iz
7. podpoglavja 2. poglavja ZPlaSSIED zahteva opustitev ali uporabo v omejenem
obsegu (in v kakšnem obsegu) v zvezi z izvajanjem denarnih nakazil;
3.     
utemeljitev razlogov za dopustitev opustitve oziroma omejene uporabe
zahtev v zvezi z izvajanjem denarnih nakazil.
(2) Vložnik iz prvega odstavka tega člena mora v zvezi z
opravljanjem storitev izvrševanja denarnih nakazil pod pogoji iz prvega
odstavka tega člena zahtevi za izdajo dovoljenja po tem sklepu poleg
dokumentacije iz 12. člena tega sklepa predložiti še naslednjo dokumentacijo:
1.     
dokazila, da bo hibridna družba za izdajo elektronskega denarja z
opustitvijo opravljala storitve izvrševanja denarnih nakazil kot dodatno
dejavnost in da bodo te storitve dostopne le tistim uporabnikom, ki bodo hkrati
uporabljali njene druge storitve;
2.     
poslovni načrt za prva tri poslovna leta, ki mora vsebovati tudi
povprečni mesečni znesek vseh plačilnih transakcij, ki jih namerava vložnik
opraviti z izvrševanjem denarnih nakazil, vključno s transakcijami,
opravljenimi preko njegovih zastopnikov, iz katerega izhaja, da povprečni
mesečni znesek vseh plačilnih transakcij, ki jih namerava opraviti hibridna
družba za izdajo elektronskega denarja z opustitvijo, vključno s transakcijami,
opravljenimi preko njenih zastopnikov, v posameznem letu ne bo presegel 100.000
eurov;
3.     
glede primernosti članov poslovodstva in oseb, odgovornih za neposredno
vodenje poslov v zvezi z izvrševanjem denarnih nakazil (smernica 16 iz sklopa
4.1 Smernic o informacijah);
4.     
o razlogih, ki utemeljujejo dopustitev opustitve ali omejene uporabe
posameznih zahtev v predlaganem obsegu;
5.     
o izpolnjevanju pogojev iz sklop 4.1 Smernic o informacijah, za katere
ni mogoča ali se ne predlaga opustitev v zvezi z izvrševanjem denarnih nakazil.

Priloga
1: Zahteva za izdajo dovoljenja za opravljanje plačilnih storitev kot
plačilna institucija
Priloga
2: Zahteva za registracijo za opravljanje storitev zagotavljanja informacij o
računih
Priloga
3: Zahteva za izdajo dovoljenja za opravljanje storitev izdajanja elektronskega
denarja kot družba za izdajo elektronskega denarja
Priloga
4: Merila za izračun višine kvalificiranega deleža
Priloga
5: Zahteva za izdajo dovoljenja za pridobitev kvalificiranega deleža v
plačilni instituciji ali družbi za izdajo elektronskega denarja

Sklep o vsebini zahteve za izdajo dovoljenja za
opravljanje plačilnih storitev kot plačilna institucija, za opravljanje
storitev izdajanja elektronskega denarja kot družba za izdajo elektronskega
denarja ter za pridobitev kvalificiranega deleža v plačilni instituciji ali
družbi za izdajo elektronskega denarja (Uradni list RS, št. 11/18) vsebuje naslednjo končno določbo:
»5. KONČNA DOLOČBA
14. člen
(uveljavitev in začetek
uporabe sklepa)
Ta sklep začne veljati sedmi dan po objavi v Uradnem listu
Republike Slovenije.«.

Sklep o spremembi Sklepa o vsebini zahteve za
izdajo dovoljenja za opravljanje plačilnih storitev kot plačilna institucija,
za opravljanje storitev izdajanja elektronskega denarja kot družba za izdajo
elektronskega denarja ter za pridobitev kvalificiranega deleža v plačilni
instituciji ali družbi za izdajo elektronskega denarja (Uradni list RS, št. 32/18) vsebuje naslednjo končno določbo:
»2. člen
(uveljavitev in začetek uporabe sklepa)
Ta sklep začne veljati naslednji dan po objavi v Uradnem
listu Republike Slovenije.«.

Sklep
o spremembi Sklepa o vsebini zahteve za izdajo dovoljenja za opravljanje
plačilnih storitev kot plačilna institucija, za opravljanje storitev izdajanja
elektronskega denarja kot družba za izdajo elektronskega denarja ter za
pridobitev kvalificiranega deleža v plačilni instituciji ali družbi za izdajo
elektronskega denarja (Uradni list RS, št. 103/22)
vsebuje naslednjo končno določbo:
»5. člen
Ta sklep začne veljati 15. dan
po objavi v Uradnem listu Republike Slovenije.«.