1. člen
Ta pravilnik določa geografsko območje in
način pridelave Štajerskega hmelja z zaščiteno geografsko označbo (v nadaljnjem
besedilu: Štajerski hmelj) ter rok v katerem se morajo pridelovalci Štajerskega
hmelja certificirati.
2. člen
(1) Ime Štajerski hmelj ima lahko samo
hmelj, pridelan na geografskem območju in na način, ki sta določena v specifikaciji
za Štajerski hmelj, ki jo potrdi Ministrstvo za kmetijstvo in okolje (v
nadaljnjem besedilu: ministrstvo) in je zanj izdan certifikat v skladu s
predpisom, ki ureja postopke zaščite kmetijskih pridelkov oziroma živil.
(2) Specifikacija za Štajerski hmelj
iz prejšnjega odstavka je dosegljiva na ministrstvu, Dunajska cesta 22,
Ljubljana, in na spletnih straneh ministrstva.
3. člen
Štajerski hmelj mora biti pridelan in
označen v skladu s predpisom, ki ureja certificiranje pridelka hmelja in
hmeljnih proizvodov, predpisom, ki ureja splošno označevanje predpakiranih
živil, in s tem pravilnikom.
4. člen
Imetnik certifikata iz prvega odstavka 2.
člena tega pravilnika, lahko pridobi zaščitni znak v skladu s predpisom, ki
ureja zaščitni znak za označevanje kmetijskih pridelkov oziroma živil.
5. člen
Vsi imetniki certifikata iz prvega odstavka
2. člena tega pravilnika morajo enkrat letno, najpozneje do konca februarja, na
ministrstvo pisno sporočiti količino Štajerskega hmelja, ki so ga v preteklem
letu pridelali.
6. člen
Pridelovalci hmelja, ki so do uveljavitve
tega pravilnika za svoje pridelke uporabljali ime Štajerski hmelj, morajo
certifikat iz prvega odstavka 2. člena tega pravilnika pridobiti najpozneje v
roku enega leta od dneva uveljavitve tega pravilnika. Če certifikata v
predpisanem roku ne pridobijo, imena Štajerski hmelj na svojih proizvodih ne
smejo več uporabljati.
7. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-388/2013
Ljubljana, dne 5. novembra 2013
EVA 2013-2330-0174
mag. Dejan Židan l.r.
Minister za kmetijstvo in okolje