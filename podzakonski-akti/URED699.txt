1. člen
S to uredbo se podrobneje ureja delovanje in organizacija
obveščevalno varnostne službe Ministrstva za obrambo (v nadaljnjem besedilu:
služba).
2. člen
Služba opravlja v skladu z zakonom strokovne obveščevalne,
protiobveščevalne in varnostne naloge na obrambnem področju. 
Temeljni namen in cilj opravljanja nalog iz prejšnjega
odstavka je obveščevalna, protiobveščevalna in varnostna podpora skupnih obrambnih
in drugih, zlasti vojaških dejavnosti za odvračanje in preprečevanje napada na
državo, obrambo neodvisnosti, nedotakljivosti in celovitosti države.
3. člen
Strokovne obveščevalne naloge obsegajo zbiranje,
dokumentiranje in analiziranje informacij in podatkov o tujini, ki so pomembni
za obrambne interese države zlasti pa: 
-       
ugotavljanje vojaške moči, načrtov, stanja in aktivnosti oboroženih sil
drugih držav, ki bi lahko ogrozile zunanjo varnost države, 
-       
odkrivanje načrtov, dejavnosti in aktivnosti oboroženih sil drugih
držav, ki pomenijo zunanje ogrožanje varnosti države, 
-       
ugotavljanje in ocenjevanje vojaških in politično varnostnih razmer ter
vojaških zmogljivosti v drugih državah, ki so posebnega pomena za varnost
države, 
-       
zbiranje in ocenjevanje podatkov o dejavnostih v drugih državah, ki
ogrožajo ali so posebnega pomena za obrambo države, 
-       
zbiranje in ocenjevanje podatkov o razmerah na območjih, kjer bodo med
izvrševanjem obveznosti prevzetih v mednarodnih organizacijah, delovali tudi
pripadniki Slovenske vojske, 
-       
posredovanje obveščevalnih podatkov in ocen Generalštabu Slovenske
vojske, 
-       
izmenjava obveščevalnih informacij z drugimi podobnimi službami v skladu
z mednarodnimi sporazumi ali akti ter sprejetimi mednarodnimi obveznostmi
države.
4. člen
Strokovne protiobveščevalne naloge na obrambnem področju
obsegajo: 
-       
odkrivanje, preiskovanje in preprečevanje dejavnosti drugih držav,
obveščevalnih služb, vojaških organizacij ter drugih organov in organizacij, ki
ogrožajo obrambne interese države, Slovensko vojsko ali Ministrstvo za obrambo
(v nadaljnjem besedilu: ministrstvo), 
-       
odkrivanje, preiskovanje in preprečevanje ogrožanja varnosti določenih
oseb, delovnih mest, objektov in okolišev vključno z objekti oziroma prostori
Slovenske vojske, ki jih ministrstvo ali Slovenska vojska uporablja izven
države, poveljstev, enot in zavodov, podatkov o razvoju ali proizvodnji
določenega vojaškega orožja ali določene vojaške opreme, 
-       
usklajevanje in koordinacijo protiobveščevalnih dejavnosti, ukrepov in
aktivnosti z varnostnimi ter obveščevalnimi nalogami. 
Naloge iz prejšnjega odstavka služba opravlja v Slovenski
vojski, ministrstvu ter pri varovanju podatkov v obrambnem sistemu.
5. člen
Strokovne varnostne naloge na obrambnem področju obsegajo
preprečevanje, odkrivanje in preiskovanje kaznivih dejanj v ministrstvu in
Slovenski vojski, varnostno preverjanje oseb in opravljanje drugih varnostnih
nalog.
Pristojni delavci službe usmerjajo delo vojaške policije pri
preprečevanju in odkrivanju kaznivih dejanj v Slovenski vojski in na drugih
področjih, kadar vojaška policija sodeluje pri opravljanju teh nalog. Ob
zaznavah kaznivih dejanj in prekrškov vojaška policija obvešča službo in izvede
prve nujne ukrepe in nujna opravila v skladu s strokovnimi usmeritvami službe. 
Varnostno preverjanje oseb obsega posebno obliko zbiranja
osebnih in drugih podatkov v skladu z zakonom. 
Druge varnostne naloge iz prvega odstavka tega člena so
zlasti: 
-       
operativno varovanje določenih oseb, delovnih mest in objektov ter
okolišev, ki so posebnega pomena za obrambo, vključno z delovnimi mesti,
objekti ali prostori, ki jih ministrstvo ali Slovenska vojska uporablja izven
države, 
-       
proučevanje sistemov fizičnega in tehničnega varovanja ter po potrebi
predlaganje izvajanja dodatnih ukrepov za fizično in tehnično varovanje, 
-       
načrtovanje in usposabljanje pripadnikov vojne sestave službe, 
-       
izvajanje splošnih in posebnih varnostnih ukrepov pri varovanju zaupnih
podatkov v obrambnem sistemu.
6. člen
Protiobveščevalne in varnostne naloge po tej uredbi obsegajo
v skladu z zakonom preprečevanje, odkrivanje in preiskovanje ogrožanja oseb,
delovnih mest in dolžnosti na obrambnem področju za katere se sklene delovno
razmerje brez predhodne objave. 
Za osebe, dela in dolžnosti, ki so posebnega pomena za
obrambo, iz prejšnjega odstavka se štejejo tudi osebe, dela in dolžnosti
določene z vojno sistemizacijo ali formacijo v službi, enotah za zveze, enotah
za oskrbo in varovanje državnih organov, poveljstvih čet, njim enakih ali
višjih enot po vojni formaciji ter drugih dolžnosti častnikov vojnih enot. 
Posebnega pomena za obrambo v skladu s prvim odstavkom tega
člena so tudi vojaška poveljstva bataljonov, njim enakih ali višjih enot in
zavodov oziroma vojaška teritorialna, njim enaka ali višja poveljstva.
7. člen
Služba strokovne obveščevalne, protiobveščevalne in varnostne
naloge opravlja v skladu z usmeritvami Vlade Republike Slovenije, Sveta za
nacionalno varnost oziroma pristojnega delovnega telesa Državnega zbora. Na tej
podlagi minister določa težiščne naloge za delovanje službe. 
Služba pri izvrševanju nalog iz prejšnjega odstavka po
potrebi sodeluje s civilno obveščevalno službo, policijo in drugimi državnimi
organi, mora pa sodelovati z njimi v tistih primerih, ko je to določeno s
predpisi.
Služba na prošnjo pristojnega organa Ministrstva za notranje
zadeve nudi strokovno pomoč pri preiskovanju kaznivih dejanj iz njegove
pristojnosti, ki jih je treba izvesti v ministrstvu ali v Slovenski vojski.
8. člen
Temeljna metoda dela na obveščevalnem in protiobveščevalnem
področju je raziskava. 
Raziskava iz prejšnjega odstavka je zbir podatkov vseh vrst
in oblik o določeni stvari v določenem času in prostoru oziroma na določenem
področju in zbir vseh končnih izdelkov, ki se nanašajo na predmet raziskave. 
Obveščevalna oziroma protiobveščevalna raziskava se lahko
nanaša le na področje dela službe oziroma njene pristojnosti, določene z
zakonom in to uredbo. 
O obliki, načinu in uvedbi raziskave odloča vodja službe.
9. člen
Na podlagi vseh zbranih obveščevalnih in protiobveščevalnih
podatkov se opravi njihova analiza in izdela dokumente v obliki informacij,
pregledov, analiz in drugih oblik poročanja, ki jih praviloma podpiše vodja
službe. 
Z dokumenti iz prejšnjega odstavka in drugimi podatki, ki jih
zbere služba, seznanja osebe in organe določene z zakonom po predpisanem
postopku minister za obrambo.
10. člen
Služba mora biti organizirana tako, da lahko uspešno opravlja
obveščevalne, protiobveščevalne in varnostne naloge v skladu z zakonom. 
Služba pri opravljanju strokovnih nalog iz svoje pristojnosti
na operativnem nivoju sodeluje s Slovensko vojsko preko svojih izpostav v
Slovenski vojski. 
Podrobna organizacija službe se določa s pravilniki o
organizaciji in sistemizaciji ter s formacijo vojne sestave. Organizacija službe
ima mirnodobno in vojno organizacijo.
11. člen
Vodja službe ali delavci, ki jih pooblasti, določajo
strokovne usmeritve za delovanje delavcev in pripadnikov v izpostavah. Vodje
izpostav so dolžni seznanjati nadrejene poveljnike s temi usmeritvami, kot tudi
s poročili, ki jih pošiljajo nadrejeni organizacijski enoti ali vodji službe,
razen v tistih primerih, ko se poročila nanašajo na operativne zadeve, ki jih
je posebej določil minister za obrambo. Dolžnost seznanjanja z usmeritvami in
poročili velja za tiste usmeritve in poročila, ki se nanašajo na poveljstvo
oziroma enoto, v kateri izpostava deluje. 
Delavci in pripadniki izpostav službe so dolžni sodelovati in
svoje delo usklajevati s programom dela poveljstva ali enote v kateri delujejo.
12. člen
Strokovne obveščevalne, protiobveščevalne in varnostne naloge
v službi opravljajo delavci službe in pripadniki njene vojne sestave. 
Delavci in pripadniki službe imajo pooblastila določena z
zakonom, izkazujejo pa se s službeno izkaznico. Pripadniki službe svoja
pooblastila lahko izvajajo le, kadar so vpoklicani v službo oziroma kadar
opravljajo vojaško službo. 
Delavci in pripadniki službe morajo pred pričetkom
samostojnega opravljanja dela opraviti predpisano strokovno usposabljanje in
preizkus znanja. Preizkus znanja morajo delavci opraviti tudi vsako leto. 
Program strokovnega usposabljanja in preizkusa znanja iz
prejšnjega odstavka določi minister za obrambo na predlog vodje službe. 
Delavec ali pripadnik službe, ki v šestih mesecih po končanem
usposabljanju ne opravi uspešno preizkusa znanja iz tretjega odstavka tega
člena, ne more več opravljati dela v službi in se ga prerazporedi na drugo
mesto oziroma na drugo dolžnost.
13. člen
Delavci in pripadniki službe morajo sodelovati pri postopkih
in ukrepih notranje zaščite v službi. 
Notranja zaščita iz prejšnjega odstavka je zbir postopkov in
ukrepov za zagotavljanje varnosti dela, osebne zaščite zaposlenih oziroma
pripadnikov med službo, zaščito in varnost informacij, tehničnih in drugih
sredstev službe, ki se izvajajo z namenom, da se zagotovi zakonito, učinkovito
in varno opravljanje nalog, ki jih ima služba. 
Notranjo zaščito iz prejšnjega odstavka uredi minister za
obrambo.

Uredba o obveščevalno-varnostni službi
Ministrstva za obrambo (Uradni list RS, št. 63/99) vsebuje naslednjo prehodno in
končni določbi:
»14. člen
V dveh mesecih po uveljavitvi te uredbe se iz službe v
ustrezne organizacijske enote ministrstva oziroma v Slovensko vojsko prenese
recepcijska služba ministrstva ter izgradnja in nadzor sistema tehničnega
varovanja objektov in okolišev.
15. člen
Z dnem uveljavitve te uredbe preneha veljati odlok o
varnostnem organu Ministrstva za obrambo in vojaški policiji (Uradni list RS,
št. 49/92).
16. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah uredbe o
obveščevalno-varnostni službi Ministrstva za obrambo (Uradni list RS, št. 90/00) vsebuje naslednjo končno določbo:
»6. člen
Ta uredba začne veljati petnajsti dan po objavi v Uradnem
listu Republike Slovenije.«.