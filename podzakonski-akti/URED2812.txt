I. UVODNA DOLOČBA
1. člen
(vsebina)
Ta uredba podrobneje določa vrste, obseg in druge pogoje za
opravljanje dopolnilnih dejavnosti na kmetijah.
II. VRSTE DOPOLNILNIH DEJAVNOSTI NA KMETIJI
2. člen
(vrste dopolnilnih dejavnosti na kmetiji)
(1) Na kmetiji so dovoljene naslednje vrste dopolnilnih
dejavnosti: 
1.     
predelava kmetijskih pridelkov, medu in čebeljih izdelkov, zelišč,
gozdnih sadežev, gob in gozdnih sortimentov; 
2.     
prodaja: 
- 
kmetijskih pridelkov z drugih kmetij in izdelkov, ki jih druga kmetija
proizvaja v skladu s predpisi o dopolnilnih dejavnostih na kmetiji, 
- 
drugje proizvedenih izdelkov iz lastnih surovin; 
3.     
turizem na kmetiji: 
- 
gostinska dejavnost, 
- 
negostinska dejavnost; 
4.     
dejavnost, povezana s tradicionalnimi znanji na kmetiji, storitve
oziroma izdelki (npr: oglarstvo, tradicionalno krovstvo s slamo, skodlami in
skriljem, peka v kmečki peči, izdelava drobnih galanterijskih izdelkov iz lesa,
zbirke, izdelava podkev, podkovno kovaštvo, tradicionalni izdelki iz zelišč in
dišavnic); 
5.     
pridobivanje in prodaja energije iz obnovljivih virov; 
6.     
storitve s kmetijsko in gozdarsko mehanizacijo, opremo, orodji in
živalmi ter oddaja le-teh v najem; 
7.     
izobraževanje na kmetijah, povezano s kmetijsko, gozdarsko in dopolnilno
dejavnostjo na kmetiji; 
8.     
zbiranje in kompostiranje organskih snovi; 
9.     
ribogojstvo in predelava sladkovodnih rib; 
10.  
aranžiranje ter izdelava vencev, šopkov ipd. iz lastnega cvetja in
drugih okrasnih rastlin. 
(2) Na kmetiji se dopolnilne dejavnosti izvajajo v celoti ali
delno na zemljiščih ali v objektih, ki jih ima nosilec dopolnilne dejavnosti
ali družinski član v lasti, najemu ali v zakupu, ali v skupnih objektih, razen
tistih vrst dopolnilnih dejavnosti, pri katerih se določena opravila teh
dejavnosti zaradi njihove narave izvajajo izven kmetije. 
(3) Podrobnejši seznam dopolnilnih dejavnosti iz prvega
odstavka tega člena je v prilogi k tej uredbi in je njen sestavni del.
III. OBSEG OPRAVLJANJA DOPOLNILNE DEJAVNOSTI NA KMETIJI
3. člen
(dohodek iz dopolnilne dejavnosti na kmetiji)
(1) Kot dohodek iz dopolnilne dejavnosti se šteje celoten
dohodek, ustvarjen na kmetiji z opravljanjem dopolnilne dejavnosti, in to ne
glede na število vrst dopolnilnih dejavnosti ter število njenih nosilcev. 
(2) Za dohodek iz dopolnilne dejavnosti na kmetiji se štejejo
dohodki posameznih dopolnilnih dejavnosti na kmetiji, ugotovljeni v skladu s
predpisi o dohodnini.
4. člen
(fizični obseg)
(1) Za posamezne vrste dopolnilne dejavnosti iz 2. člena te
uredbe so določeni naslednji največji dovoljeni fizični obsegi: 
1.     
priprava piva po 1. točki prvega odstavka 2. člena te uredbe: do 52.000
l letno; 
2.     
gostinska dejavnost po 3. točki prvega odstavka 2. člena te uredbe: na
kmetijah z nastanitvijo, izletniških kmetijah in vinotočih največ 60 sedežev,
na kmetijah z nastanitvijo največ 10 sob in dodatnih skupnih ležišč, pri čemer
število vseh ležišč na kmetiji ne sme biti večje od 30; 
3.     
peka kruha po 4. točki prvega odstavka 2. člena te uredbe: do 13.500 kg
letno; 
4.     
peka potic in peciva ter izdelava testenin po 4. točki prvega odstavka
2. člena te uredbe: do 2.000 kg letno; 
5.     
pridobivanje energije iz obnovljivih virov po 5. točki prvega odstavka
2. člena te uredbe: do 1 MW nazivne moči kotla oziroma generatorja; 
6.     
storitve po 6. točki prvega odstavka 2. člena te uredbe: do 1.500 ur
letno; 
7.     
ribogojstvo in predelava sladkovodnih rib: do 3.000 kg letno. 
(2) Za dejavnost iz 6. točke prejšnjega odstavka se ne
štejejo storitve, opravljene preko strojnega krožka, ki izpolnjujejo pogoje za
oprostitev plačila dohodnine.
IV. POGOJI ZA OPRAVLJANJE DOPOLNILNE DEJAVNOSTI NA KMETIJI
5. člen
(velikost kmetije)
(1) Kmetija, na kateri se opravlja dopolnilna dejavnost, mora
imeti v lasti najmanj en hektar ali v zakupu najmanj pet hektarjev primerljivih
površin, razen v primeru predelave medu in čebeljih izdelkov. 
(2) Za en hektar primerljivih površin iz prejšnjega odstavka
se, po podatkih iz zemljiškega katastra, štejejo: 
-       
1 ha njiv, 
-       
2 ha travnikov oziroma ekstenzivnih sadovnjakov, 
-       
4 ha pašnikov, 
-       
0,25 ha plantažnih sadovnjakov ali vinogradov oziroma hmeljišč, 
-       
0,2 ha vrtov, vključno z zavarovanimi prostori pri pridelavi vrtnin, 
-       
8 ha gozdov, 
-       
5 ha gozdnih plantaž ali 
-       
6 ha barjanskih travnikov oziroma drugih površin.
6. člen
(opravljanje dopolnilne dejavnosti na kmetiji)
(1) Na kmetiji se lahko hkrati opravlja več vrst dopolnilnih
dejavnosti. 
(2) Na kmetiji je lahko za isto vrsto dopolnilne dejavnosti
le en nosilec, razen za dopolnilne dejavnosti iz 6. in 7. točke prvega odstavka
2. člena te uredbe. 
(3) Če gre za sezonska dela, ki trajajo manj kot 6 mesecev na
leto, se dopolnilna dejavnost lahko opravlja samo za čas trajanja teh sezonskih
del. 
(4) Dopolnilna dejavnost na kmetiji se registrira najpozneje
do začetka prvih vlaganj v okviru te dejavnosti, opravljati pa se lahko prične,
ko je registrirana in so izpolnjeni vsi pogoji, ki jih za to dejavnost določajo
posamezni področni predpisi.
7. člen
(posebni pogoji za opravljanje dopolnilne dejavnosti)
(1) Za dopolnilno dejavnost priprave piva se mora zagotoviti
najmanj ena lastna surovina. Tako pripravljeno pivo se lahko proda samo
neposredno končnemu potrošniku. 
(2) Za dopolnilno dejavnost turizem na kmetiji – gostinska
dejavnost se mora zagotoviti takšen obseg kmetijske dejavnosti, ki zagotavlja
najmanj 30% vrednosti lastnih surovin, pri čemer se jih do največ 30% vrednosti
surovin lahko dokupi v trgovini, ostalo pa od drugih kmetij. 
(3) Za dopolnilno dejavnost predelava živil rastlinskega
izvora morajo lastne surovine predstavljati najmanj 50% količine potrebnih
surovin, ostale pa izhajati od drugih kmetij. 
(4) Za dopolnilno dejavnost predelava živil živalskega izvora
morajo pri neposredni prodaji končnemu potrošniku lastne surovine predstavljati
100% potrebnih surovin, v drugih primerih pa najmanj 50% količine. 
(5) V primeru večjega izpada letine oziroma prireje zaradi
naravnih pojavov, bolezni ali škodljivcev se upošteva 50% v drugem, tretjem in
četrtem odstavku tega člena navedenih vrednosti, ki jih mora kmetija zagotoviti
iz lastne pridelave oziroma prireje. Za večji izpad letine ali prireje zaradi
naravnih pojavov, bolezni ali škodljivcev se šteje, če je pridelek oziroma
prireja zmanjšana za 30% ali več. To zmanjšanje ne velja za neposredno prodajo
živil živalskega izvora končnemu potrošniku. 
(6) Za dopolnilno dejavnost prodaja pridelkov in izdelkov
kmetij mora vrednost prodaje lastnih kmetijskih pridelkov in izdelkov znašati
najmanj 30% celotne vrednosti prodaje na kmetiji. 
(7) Za dopolnilno dejavnost predelava gozdnih sortimentov in
za dopolnilno dejavnost pridobivanje energije iz biomase morajo lastne surovine
predstavljati najmanj 20% količine potrebnih surovin. 
(8) Pri dopolnilni dejavnosti ribogojstvo in predelavo
sladkovodnih rib mora biti vodno zemljišče sestavni del kmetije.
8. člen
(lasten izdelek)
Nosilec dopolnilne dejavnosti lahko prodaja kot lasten
izdelek tudi izdelek, ki je izdelan iz lastne surovine, pridelane na tej kmetiji
in predelane v obratu, ki je registriran v skladu s predpisi.
V. PREHODNA IN KONČNI DOLOČBI
9. člen
(prehodna določba)
(1) Nosilci dopolnilne dejavnosti, ki so do uveljavitve te
uredbe dopolnilno dejavnost opravljali v skladu z Uredbo o vrsti, obsegu in
pogojih za opravljanje dopolnilnih dejavnosti na kmetiji (Uradni list RS, št.
46/01), morajo opravljanje te dejavnosti uskladiti s to uredbo najkasneje do 1.
januarja 2007. 
(2) Kmetijske dejavnosti iz 11. točke 2. člena Uredbe o
vrsti, obsegu in pogojih za opravljanje dopolnilnih dejavnosti na kmetiji
(Uradni list RS, št. 46/01), za katere ne obstaja obveznost vpisa v register
kmetijskih gospodarstev, se do vzpostavitve ustreznih registrov lahko
registrirajo na enak način kot dopolnilne dejavnosti na kmetiji.
10. člen
(prenehanje veljavnosti)
Z dnem uveljavitve te uredbe preneha veljati Uredba o vrsti,
obsegu in pogojih za opravljanje dopolnilnih dejavnosti na kmetiji (Uradni list
RS, št. 46/01).
11. člen
(končna določba)
Ta uredba začne veljati osmi dan po objavi v Uradnem listu
Republike Slovenije.
Št. 00715-31/2005/12
Ljubljana, dne 15. junija 2005.
EVA 2003-2311-0052
Vlada Republike Slovenije
Janez Janša l. r. 
Predsednik

Priloga:
Seznam dopolnilnih dejavnosti na kmetiji