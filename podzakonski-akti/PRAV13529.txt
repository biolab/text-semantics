1. člen
(vsebina)
Ta pravilnik določa podrobnejšo vsebino, organizacijo in
merila za vrednotenje preizkusa znanja, ki ga za vključitev v srednješolsko
izobraževanje opravijo osebe z mednarodno zaščito, ki svoje formalne izobrazbe
ne morejo dokazati z dokumenti.
2. člen
(intervju)
Pred preizkusom znanja se z osebo iz 1. člena tega pravilnika
(v nadaljnjem besedilu: kandidat) opravi osnovni intervju, v katerem se pridobi
osnovne informacije o opravljenem šolanju in karierni orientaciji.
3. člen
(preizkus znanja)
(1) Preizkus znanja obsega preverjanje splošnega znanja iz
družboslovnega področja, književnosti in humanistike, naravoslovne in
matematične pismenosti ter sporazumevanja v angleškem jeziku.
(2) V okviru družboslovnega področja se preverja
orientacijo v prostoru in času, seznanjenost z značilnostmi domače regije in
Evrope ter ostalega sveta z elementi povezovanja, utemeljevanja, kritične
presoje.
(3) V okviru književnosti, umetnosti in humanistike se
preverja splošna razgledanost na teh področjih z elementi analiziranja,
povzemanja, utemeljevanja in vrednotenja.
(4) Pri naravoslovni pismenosti se preverja splošno
naravoslovno pismenost s poudarki na izkušnjah iz kandidatovega okolja (npr. o
rastlinstvu, živalstvu), povezanosti s podnebnimi razmerami in z geografskimi
značilnostmi, o prehranjevalnih navadah, zdravstveni oskrbi oziroma skrbi za
telo.
(5) Pri matematični pismenosti se preverja osnovne
številske operacije, osnovne matematične pojme in proceduralno znanje,
geometrijske predstave in problemsko znanje.
(6) Pri sporazumevanju v angleškem jeziku se preverja
bralno razumevanje, pisno sporočanje, slušno razumevanje in govorno sporočanje
ter sporazumevanje.
(7) Preizkus znanja se opravlja ustno na vseh področjih,
pri matematični pismenosti in sporazumevanju v angleškem jeziku se preizkus
znanja opravlja tudi pisno.
4. člen
(izvedba preizkusa znanja)
(1) Preizkus znanja in osnovni intervju se izvajata na
območnih enotah Zavoda Republike Slovenije za šolstvo.
(2) Preizkus znanja izvaja komisija, opredeljena v
14. členu Uredbe o načinih in pogojih za zagotavljanje pravic osebam z
mednarodno zaščito (Uradni list RS, št. 72/17), ki poskrbi za pripravo prostora
in celotno izvedbo postopka preizkusa znanja.
(3) Preizkus znanja traja največ štiri pedagoške ure.
(4) Za vsako od področij iz 3. člena tega pravilnika se
kandidatu zastavi od tri do šest vprašanj, in sicer tri vprašanja, če na prva
tri zaporedna vprašanja odgovori ustrezno oziroma največ še tri nadaljnja
vprašanja, če na katero od prvih treh zastavljenih vprašanj kandidat ne
odgovori ali ne odgovori ustrezno.
5. člen
(merila vrednotenja)
(1) Namen vrednotenja preizkusa znanja je dobiti vpogled
v splošno znanje kandidata in omogočiti strokovno presojo o kandidatovem nadaljevanju
poti v izobraževalnih programih srednjega poklicnega in strokovnega oziroma
splošnega izobraževanja.
(2) Kandidat opravi preizkus znanja, če ustrezno
odgovori na tri vprašanja pri vsakem od področij iz 3. člena tega pravilnika, pri
čemer so kriteriji ustreznosti poznavanje in razumevanje teme ter osnovnih
podatkov.
(3) Pri presoji sporazumevalne zmožnosti v angleškem
jeziku iz šestega odstavka 3. člena tega pravilnika se upošteva razumevanje
vprašanj, jasnost in razumljivost izražanja, jezikovna pravilnost, ustreznost
besedišča in povezanost besedila.
6. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-43/2018
Ljubljana, dne 10. julija 2018
EVA 2018-3330-0038
dr. Maja Makovec Brenčič
l.r.
Ministrica
za izobraževanje, znanost in šport