1. člen
(vsebina)
(1) Ta uredba razvršča objekte glede
na zahtevnost gradnje na zahtevne, manj zahtevne, nezahtevne in enostavne
objekte ter določa vzdrževanje objektov.
(2) Ta uredba se ne uporablja za
razvrščanje tistih enostavnih objektov in za vzdrževanje objektov, ki jih
določajo predpisi s področja energetike, rudarstva, gospodarjenja z gozdovi,
elektronskih komunikacij, cest, železnic in žičniških naprav ter drugi
predpisi, razen v primeru, da so določbe te uredbe za investitorja ugodnejše.
2. člen
(pravila računanja velikosti in
razvrščanje objektov)
(1) Za potrebe razvrščanja objektov
glede na zahtevnost se pri stavbah računa:
-       
površina kot bruto tlorisna površina, v skladu s standardom SIST ISO
9836;
-       
prostornina kot bruto prostornina, v skladu s standardom SIST ISO 9836;
-       
višina kot največja razdalja od spodnje kote najnižjega prostora stavbe
do vrha stavbe.
(2) Za potrebe razvrščanja objektov
glede na zahtevnost se pri gradbenih inženirskih objektih računa:
-       
površina kot bruto tlorisna površina ob smiselni uporabi standarda iz
prejšnjega odstavka;
-       
prostornina kot bruto prostornina ob smiselni uporabi standarda iz
prejšnjega odstavka;
-       
višina kot razdalja od najnižje točke do vrha konstrukcije;
-       
pri cevovodih premer kot notranji (svetli) premer.
(3) Pravila za računanje velikosti
objekta iz prvega in drugega odstavka tega člena se ne uporabljajo, če je v
prilogah te uredbe določen drugačen način računanja velikosti objekta.
3. člen
(zahteven objekt)
Zahteven objekt je objekt, v katerem se
zadržuje večje število oseb, ali objekt, ki ima velike dimenzije, ali objekt,
za katerega je vedno obvezna presoja vplivov na okolje po zakonu, ki ureja
varstvo okolja, ali drug objekt, če je tako določeno s posebnimi predpisi.
Zahtevni objekti so navedeni v prilogi 1, ki je sestavni del te uredbe.
4. člen
(manj zahteven objekt)
Manj zahteven je objekt, ki ni uvrščen med
zahtevne, nezahtevne ali enostavne objekte.
5. člen
(nezahteven objekt)
Nezahteven objekt je konstrukcijsko manj
zahteven objekt. Nezahtevni objekti so navedeni v prilogi 2, ki je sestavni del
te uredbe.
6. člen
(enostaven objekt)
(1) Enostaven objekt je konstrukcijsko
nezahteven objekt, ki ne potrebuje posebnega statičnega in gradbenotehničnega
preverjanja, ki ni namenjen prebivanju in ni objekt z vplivi na okolje.
Enostavni objekti so navedeni v prilogi 2 te uredbe.
(2) Poleg enostavnih objektov iz
priloge 2 te uredbe je enostaven tudi objekt, ki je proizvod, dan na trg v
skladu s predpisom, ki ureja tehnične zahteve za proizvode in ugotavljanje
skladnosti, če je povezan s tlemi in ni namenjen prebivanju.
(3) Objekti iz prvega in drugega
odstavka tega člena, za katere je predpisana pridobitev soglasja v varovalnem
pasu ali varovanem območju, se štejejo za enostavne objekte samo pod pogojem,
da je tako soglasje pridobljeno.
(4) Če se objekt iz prvega ali drugega
odstavka tega člena gradi na območju obstoječe pozidave, pridobitev soglasij iz
prejšnjega odstavka ni potrebna, razen če umestitev enostavnega objekta posega
v območja varovalnih pasov ali varovana območja.
7. člen
(vzdrževanje)
Vzdrževanje objekta je izvedba del, s
katerimi se objekt ohranja v dobrem stanju in omogoča njegova uporaba.
Vzdrževanje objekta so dela, navedena v prilogi 3, ki je sestavni del te
uredbe.
8. člen
(črtan)

Priloga
1: Zahtevni objekti
Priloga
2: Nezahtevni in enostavni objekti
Priloga
3: Vzdrževanje objekta

Uredba o razvrščanju objektov glede na
zahtevnost gradnje (Uradni list RS, št. 18/13) vsebuje naslednji prehodni in
končni določbi:
»9. člen
(začeti postopki)
(1) Ta uredba ne vpliva na postopke
izdajanja gradbenih dovoljenj, ki so se začeli pred uveljavitvijo te uredbe,
postopki pa še niso zaključeni z izdajo gradbenega dovoljenja, razen če so
določbe te uredbe za investitorja ugodnejše in nadaljevanje obravnave v
postopku izdaje gradbenega dovoljenja v skladu z določbami te uredbe zahteva
investitor.
(2) Ta uredba se uporablja tudi za
gradnjo enostavnih objektov in za vzdrževanje objektov, katerih izvajanje se je
začelo pred uveljavitvijo te uredbe, če so določbe te uredbe za investitorja
ugodnejše.
10. člen
(razvrstitev že
zgrajenih objektov in zaključek inšpekcijskih postopkov)
(1) Objekti, zgrajeni pred
uveljavitvijo te uredbe, se glede na zahtevnost in pogoje umestitve v prostor
razvrstijo po določbah te uredbe, če je za investitorja to ugodneje.
(2) Če je bil do uveljavitve te uredbe
začet inšpekcijski postopek, ki do uveljavitve te uredbe še ni zaključen z
izvršitvijo inšpekcijske odločbe, po določbah te uredbe pa za tak postopek ni
več pravne osnove, se inšpekcijski postopek najkasneje v 90 dneh po uveljavitvi
te uredbe po uradni dolžnosti ustavi.
11. člen
(prenehanje
veljavnosti)
Z dnem uveljavitve te uredbe preneha
veljati Uredba o vrstah objektov glede na zahtevnost (Uradni list RS, št. 37/08
in 99/08).
12. člen
(začetek
veljavnosti)
Ta uredba začne veljati osmi dan po objavi
v Uradnem listu Republike Slovenije.«.

Uredba o spremembah Uredbe o razvrščanju
objektov glede na zahtevnost gradnje (Uradni list RS, št. 24/13) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o razvrščanju
objektov glede na zahtevnost gradnje (Uradni list RS, št. 26/13) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.