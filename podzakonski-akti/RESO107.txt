1. UVOD
Policija, organ v sestavi Ministrstva za
notranje zadeve, je največji državni upravni organ v Republiki Sloveniji. Svoje
poslanstvo, določeno v nacionalnih in mednarodnih predpisih, izvaja na celotnem
državnem ozemlju. Pod pogoji in v obsegu, kot jih določa vsakokratni mandat
mednarodnega prava, lahko pod okriljem mednarodnih varnostnih povezav in misij
deluje tudi na ozemlju drugih držav.
Policija je del enotnega nacionalnega
varnostnega sistema Republike Slovenije, pristojna pa je za izvajanje nalog na
področju notranje varnosti. Opravlja javnovarnostne naloge, s katerimi varuje
življenje in telesno integriteto ljudi ter vse oblike premoženja, tako da
izvaja proaktivne ukrepe za preprečevanje nevarnosti nastanka škodljivih
posledic in postaktivne ukrepe preiskovanja varnostnih dogodkov s škodljivimi
posledicami ter odkrivanja odgovornih oseb. Pri tem sodeluje z drugimi
nacionalnovarnostnimi organi Republike Slovenije, s pravnimi osebami javnega in
zasebnega prava, s civilnodružbenimi organizacijami in državljani ter z organi
drugih držav in mednarodnih organizacij.
Funkcionalni razvoj policije, zgodovinsko
gledano skozi optiko vsakokratnega varnostnega prostora in časa, poteka
evolutivno in vzporedno z razvojem varnostnih groženj, uperjenih proti
skupnosti ali posameznikom. Razvoj prinaša nove metode, taktike in tehnike
policijskega dela, ki so v precejšnji meri globalizirane, podobno kot so
globalizirane tudi varnostne grožnje. Te se v nove pojavne oblike razvijajo
nekoliko hitreje kot policijska organizacija, zato mora slednja ves čas vlagati
napore v lasten razvoj. Svojo formalno in funkcionalno organiziranost mora
prožno prilagajati dinamiki varnostnih dogajanj in razvijati vire za lastno
delovanje za čim uspešnejše in učinkovitejše izpolnjevanje svojega poslanstva.
Policija je v zadnjih 20 letih doživela
nekaj pomembnih organizacijskih sprememb. V preteklosti so bili uspešno
izpeljani veliki projekti (npr. vstop v schengensko območje, policija na
lokalni ravni, oblikovanje policije kot organa v sestavi MNZ in Generalne
policijske uprave na državni ravni, ustanovitev NPU in projekt Libra na
regionalni ravni). Slovenska policija danes deluje dobro, predvsem pa
policistke in policisti dnevno dokazujejo, da so predani posamezniki, ki se
zavedajo odgovornosti pri zagotavljanju svobode in varnosti vseh državljanov
Republike Slovenije in vseh drugih, ki v njej živijo ali jo obiščejo.
Učinkovitost, strokovnost, zakonitost in
etičnost policijskega dela so življenjsko povezani vidiki, med drugim z
ustreznim materialnim in moralnim vrednotenjem policijskega dela, kakovostjo
opreme in delovnih sredstev, organizacijsko kulturo in ustreznim vodenjem,
medsebojnimi odnosi in občutkom pripadnosti organizaciji, ki zna zaščititi
policistke in policiste pred grožnjami in neutemeljenimi obtožbami, vendar
hkrati od njih zahteva dosledno spoštovanje zakonitosti in človekovih pravic.
Razvoj virov in delovnih zmogljivosti
policije je kompleksen proces, ki ob potrebnem času in finančnih sredstvih
zahteva predvsem natančno razvojno načrtovanje, oprto na kakovostna empirična
in teoretska spoznanja sodobnih varnostnih ved. Enako velja tudi za razvoj
novih metod, taktik in tehnik policijskega dela.
Družba od policije pričakuje veliko, zlasti
ko se pojavijo nove varnostne grožnje. V manjši meri lahko policija
pričakovanja skupnosti zadovolji s sistemskimi prilagoditvami, ki ne zahtevajo
dodatnih virov, velikokrat pa pričakovana višja odzivnost policije na sodobne
varnostne izzive terja nova razvojna vlaganja. Temu cilju poleg zadovoljitev
pričakovanj družbe glede sodobnih varnostih izzivov sledi Resolucija o
dolgoročnem razvojnem programu policije do leta 2025 (v nadaljnjem besedilu:
Resolucija).
Resolucija je najvišji ključni
razvojnousmerjevalni dokument, namenjen policiji, in hkrati dolgoročni planski
dokument, ki zagotavlja platformo in okvir za dolgoročni razvoj policije in je
hkrati temelj srednjeročnih načrtov dela policije. Gre za strateški dokument,
ki odgovarja na ključna vprašanja dolgoročnega razvoja policije in zagotavlja
konstantnost prioritet in vlaganje v varnost. Pričakovanja družbene skupnosti
do policije so vselej velika, kar še posebej velja, ko se pojavijo nove
varnostne grožnje. V manjši meri lahko policija pričakovanja skupnosti
zadovolji s sistemskimi prilagoditvami, ki ne zahtevajo dodatnih virov, v večji
meri pa pričakovana višja odzivnost policije na sodobne varnostne izzive terja
nova razvojna vlaganja.
Za pripravo pričujočega dokumenta je
policija najprej identificirala ključne razvojne probleme, s katerimi se sooča.
Identificirala je razloge za problemska stanja ter njihove notranje in zunanje
posledice. Na tej podlagi je za vsak problemski sklop določila temeljne in
posamezne razvojne cilje, metode za njihovo uresničevanje, čas za izvedbo
razvojnih projektov, vire in kazalnike uspešnosti doseganja postavljenih
ciljev.
1.1 POSLANSTVO
Temeljna determinanta razvoja policije je
njeno poslanstvo, ki ga mora opravljati učinkovito in kakovostno, dosledno
upoštevajoč kogentne predpise in spoštujoč ustavno jamstvo človekovih pravic in
svoboščin, v katere sme posegati zgolj izjemoma ter v obsegu in na način, kot
ju določa zakon, ob upoštevanju načel enake obravnave, zakonitosti,
sorazmernosti ter strokovnosti in integritete. Temeljne dolžnosti policije so
zagotavljanje varnosti posameznikom in skupnosti, spoštovanje človekovih pravic
in temeljnih svoboščin ter krepitev pravne države.
Poslanstvo policije je varovanje življenja,
telesne integritete in premoženja ljudi, preprečevanje in obvladovanje
varnostnih incidentov, zmanjševanje občutka strahu ljudi pred tem, da postanejo
žrtve kaznivih ravnanj, in zagotavljanje javnovarnostnih razmer, ki ljudem
omogočajo kakovostnejše življenje in delo ter splošen družbeni razvoj in
blagostanje. V prizadevanju po utrditvi javnega zaupanja, zavezana k
spoštovanju visokih etičnih in strokovnih standardov, policija ravna častno,
pošteno in pregledno, upoštevajoč enakost vseh ljudi pred zakonom in spoštujoč
njihove pravice, svoboščine in osebno dostojanstvo.
1.2 VIZIJA
Policija bo vsem državljanom Republike
Slovenije in vsem drugim, ki v njej živijo ali jo obiščejo, zagotavljala visoko
stopnjo varnosti pred najhujšimi oblikami kriminalitete kot tudi pred vsemi
ostalimi oblikami kriminalitete in bo tako v evropskem kot svetovnem merilu
prepoznavna kot ena najvarnejših držav. Z zmanjševanjem in obvladovanjem
varnostnih tveganj bo prispevala k zmanjševanju občutka strahu za življenje,
ogrožanje telesne integritete in premoženja ljudi ter tako omogočala pogoje za
nemoteno uživanje temeljnih človekovih pravic, osebnostni in splošni družbeni
razvoj. Cilj programa je s konstantnim in dolgotrajnim dejanskim zagotavljanjem
varnosti ljudi v Republiki Sloveniji in na podlagi predlaganih ukrepov in
dejanj doseči tako družbeno stanje, da bi se ljudje počutili varne.
2. SPLOŠNI DOLGOROČNI RAZVOJNI CILJI
Namen Resolucije, temu je sledila tudi
prenova policijske zakonodaje, je visoka raven pravne in osebne varnosti ljudi
in varnosti njihovega premoženja, krepitev pravne države, okrepitev sodelovanja
z lokalno skupnostjo, dekoncentracija policije in uresničevanje obveznosti pri
zagotavljanju mednarodne varnosti, ki jih je Republika Slovenija sprejela na
policijskem področju. Znotraj tega je na prvem mestu uresničevanje zakonskih
ciljev, kot so varnost življenja ljudi in njihovega premoženja pred nevarnostmi
kaznivih ravnanj, sorazmerno visoka raven pravne varnosti povzročiteljev teh
dejanj v policijskih postopkih z doslednim uresničevanjem demokratičnega
nadzora nad policijo, zlasti ob uporabi policijskih pooblastil in prisilnih
sredstev. Strokovno in trdno zgrajen sistem policijskih uslužbencev, z jasno
izraženimi cilji in podporo ozaveščene civilne družbe, nevladnih organizacij in
javnega mnenja, je zagotovilo za njihovo zakonito in strokovno delo.
Strokovnost, etičnost in zakonitost dela policijskih uslužbencev je mogoče
doseči, če uživajo potrebno funkcionalno samostojnost in poklicno varnost.
Policija bo veliko pozornosti in
organizacijskih naporov posvečala vodenju in upravljanju policijskih enot na
vseh organizacijskih ravneh. Z namenom racionalizacije poslovanja policijskih
enot na vseh ravneh bo policija nadaljevala z uvajanjem novih metod in začetimi
projekti na področju vodenja in upravljanja policijskih enot. V delovne procese
bo uvajala sodobna spoznanja policijskega menedžmenta in skrbela za stalno
usposabljanje in izpopolnjevanje vodstvenih in vodilnih uslužbencev, za
pridobivanje in razvoj želenih vodstvenih kompetenc, za ocenjevanje dela vodij
ter odpravljanje napak in pomanjkljivosti pri vodenju in upravljanju.
Za čim uspešnejše preprečevanje, odkrivanje
in preiskovanje kriminalitete bo svojo formalno in funkcionalno organizacijsko
strukturo prilagajala sodobnim trendom razvoja kriminalitete doma in v
mednarodnem prostoru, v delo pa bo vpeljevala nove metode, taktike in tehnike
dela, pri čemer bo uvajala in uporabljala sodobne informacijsko-telekomunikacijske
rešitve, ki policiji omogočajo tudi preventivne in analitične aktivnosti. Še
naprej bo utrjevala partnersko sodelovanje z družbenimi skupnostmi in z
domačimi in tujimi organi odkrivanja, pregona in sojenja.
Policija bo okrepila mednarodno operativno
policijsko sodelovanje, zlasti z agencijo EU Europol in Mednarodno organizacijo
kriminalistične policije INTERPOL, in aktivno pristopila k izvajanju aktivnosti
v okviru Evropskega kriminalističnoobveščevalnega modela.
Policija bo še naprej nadgrajevala specializirane
enote za boj proti terorizmu, najhujšim oblikam kriminalitete in ogrožanju
varnosti ljudi in premoženja z eksplozivnimi sredstvi. Ob čedalje bolj
sofisticiranih oblikah terorizma in organiziranega kriminala bodo
specializirane enote učinkovito izvedle svoje naloge le z uvajanjem novih
taktik delovanja in s sodobno opremo.
Podpora policijskemu preiskovanju kaznivih
dejanj, prekrškov in drugih varnostnih dogodkov, predvsem pa z njimi povezano
odkrivanje, zavarovanje, analiza, vrednotenje in sodna predložitev dokazov v
obliki materialnih sledi, bo okrepljena z modernizacijo in širitvijo
zmogljivosti forenzičnega preiskovanja in širitvijo obsega akreditiranih
preiskovalnih postopkov in metod, s čimer se bo zagotovila višja stopnja
usposobljenosti forenzičnega laboratorija in njegovega osebja.
Vzdrževanje javnega reda postaja vse bolj
zahtevno taktično policijsko opravilo, zlasti v primerih nasilnih in z
nevarnimi predmeti ali orožjem opremljenih storilcev, ter ob množičnih kršitvah
javnega reda in miru, kjer v veliki meri pripomorejo tudi sodobne
informacijsko-telekomunikacijske rešitve. Poleg splošnega patruljnega principa
dela, ki omogoča odzivanje na lažje kršitve javnega reda, bo policija razvijala
nove formalne in funkcionalne oblike koncentracije sil za hitro, učinkovito in
strokovno ukrepanje v primeru kršitev javnega reda z visoko stopnjo tveganja za
življenja in premoženje ljudi.
Policija bo nadgradila metodologijo,
materialno-tehnična sredstva in vire za izvajanje nalog splošne varnostni ljudi
in premoženja na celinskih vodah in območjih, ki so poplavno ogrožena. Policija
bo sposobna na celinskih vodah, predvsem pa na poplavljenih in evakuiranih
območjih, opravljati vse vrste policijskih nalog ob tesnem sodelovanju z
enotami sistema za zaščito in reševanje, drugimi subjekti varnostnega sistema
in državljani.
Hiter in neustavljiv razvoj prometa na
javnih cestah prinaša nove izzive pri vzdrževanju varnosti v cestnem prometu.
Policija bo, upoštevajoč čim več dejavnikov, ki vplivajo na prometno varnost,
iskala nove modele procesne organiziranosti dela na avtocestnem omrežju in
omrežju hitrih cest, ki sta najbolj obremenjena s sodobnimi prometnimi tokovi,
s tem pa so povezana različna tveganja, ki so jim neposredno ali posredno
izpostavljeni udeleženci v prometu in njihovo premoženje. Pri tem razvojno ne
bo zanemarila organizacije dela na ostalih državnih in lokalnih cestnih
omrežjih, saj se zaradi sprememb v gostoti prometnih tokov spreminjajo tudi
oblike tveganj na tem delu nacionalnega cestnega omrežja. Policija bo
prilagajala operativno taktično delo in na področju prometne varnosti
vpeljevala nove tehnične rešitve, pri tem pa bo nekatere, temelječe na sodobnem
razvoju elektronskih merilnih sistemov in informacijsko-telekomunikacijskih
tehnologij, razvijala skupaj z drugimi nosilci odgovornosti za stanje varnosti
na javnih cestah.
Dinamične spremembe v evropskih
integracijah bodo prinesle spremembe tudi pri varovanju državne meje in s tem
povezanih zakonitih in nezakonitih migracijah. Z vključitvijo držav, ki se
nahajajo južno in vzhodno od Republike Slovenije, v Evropsko unijo in z vstopom
Republike Hrvaške v schengenski prostor ter prevzemom varovanja zunanjih meja
tega prostora bo morala policija spremeniti teritorialno razporeditev svojih
sil in taktiko delovanja. Namesto pretežno na južno državno mejo osredotočene
dejavnosti bo delo v večji meri preusmerila v notranjost države in razvila
modele razpršene kontrole migracij ljudi ter z njimi povezanih nezakonitih
tokov ljudi in stvari preko slovenskega državnega ozemlja ali vanj.
Varovanje določenih oseb in objektov je ena
od dejavnosti policije, ki je precej zahtevna z vidika porabe virov. Policija
bo uvedla spremembe v procesni organizaciji varovanja nosilcev ključnih javnih
funkcij in objektov, v katerih se te funkcije izvajajo, spremenila pa bo tudi
interno organizacijsko strukturo enot, ki zagotavljajo trajno varovanje.
Opustila bo model kombinirane enote, ki jo v precejšnji meri sestavljajo
policisti, vanjo razporejeni za kratek čas, in prešla v stabilnejšo strukturo s
stalnim delovnim sestavom.
Za opravljanje nalog imajo policisti z
zakonom določena pooblastila. Z izvajanjem policijskih pooblastil posegajo v
človekove pravice in svoboščine, zato je pomembno, da policisti dobro poznajo
pogoje za njihovo uporabo in da policijska pooblastila izvajajo v skladu s
pravili stroke. Pomemben pokazatelj zakonitosti, strokovnosti in etičnosti dela
policistov so tudi pritožbe nad njihovim delom, ki zaradi sodelovanja javnosti
pomenijo pomembno obliko zunanjega nadzora nad delom policije, vplivajo pa tudi
na zaupanje državljanov v policijo (policija je pristojna za vodenje t. i.
pomiritvenega postopka). Zato je stalna naloga policije, da zagotavlja visok
nivo strokovne usposobljenosti policistov za izvajanje pooblastil s praktičnim
postopkom in samoobrambo. S tem se zagotavljajo pogoji za uspešno, učinkovito
in varno opravljanje policijskih nalog in varstvo človekovih pravic v
policijskih postopkih. S prenovo policijske zakonodaje so se zaradi večje
učinkovitosti policije na posameznih delovnih področjih spremenila nekatera
obstoječa pooblastila, uvedla pa so se tudi nekatera nova, zato policija
posebno pozornost namenja njihovi uveljavitvi v praksi. Pomembno vlogo ima Svet
za policijsko pravo in policijska pooblastila, ki pripravlja načelna strokovna
mnenja, razlage in priporočila, ki se nanašajo na pripravo in uporabo predpisov
s področja policijskega prava in policijskih pooblastil. Svet tudi sistematično
proučuje vprašanja, ki se pojavljajo v praksi in se nanašajo na področje
uporabe in razlage policijskih pooblastil in policijskih nalog. Ukvarja se s
perečimi strokovnimi vprašanji, ki se nanašajo na izvajanje nalog in pooblastil
policije in ki zahtevajo poenotenje razlage uporabe predpisov v praksi in identificiranje
potrebnih sprememb z namenom zagotavljanja čim večje učinkovitosti policijskega
dela ob polnem spoštovanju človekovih pravic in vrednot pravne države.
Za uspešno delo policije so izjemnega
pomena enote za operativno policijsko podporo. To so specializirane enote za
stalno zaznavanje varnostnih pojavov, ki zahtevajo hitro, učinkovito in
usklajeno razporejanje interventnih policijskih sil, enote za specialistično posredovanje
ob dogodkih z najvišjo stopnjo tveganja za življenje in premoženje ljudi ter
enote za zračno podporo vsem oblikam policijskega dela in nalogam zaščite in
reševanja ljudi in premoženja. Ker gre za tehnološko intenzivna področja dela,
ki so zahtevna tudi glede trošenja virov, bo policija veliko naporov vlagala v
posodabljanje in pridobivanje delovnih sredstev in opreme za neposredno
specialistično operativno delo, informacijsko-telekomunikacijskih sredstev in
sredstev zračne podpore.
Policija si bo prizadevala še bolj utrditi
svojo povezanost z lokalnimi skupnostmi, saj ocenjuje, da je neposreden stik z
državljani v partnerskem odnosu bistvena sestavina preprečevanja varnostnih
dogodkov s škodljivimi posledicami, hkrati pa ji omogoča učinkovitejše
preiskovanje primerov protipravnih ravnanj, ki so škodljive posledice že
povzročila. Partnerski odnos med policijo in uporabniki njenih storitev bo
utrjeval tudi zaupanje v delo policije in njen javni ugled. Cilji policijskega
dela v skupnosti in partnerskega sodelovanja bodo predvsem spodbujanje k
samozaščitnemu ravnanju in varnostnemu samoorganiziranju in pomoči, skupno
preprečevanje varnostne problematike, odkrivanje in odstranjevanje vzrokov in
pogojev za nastanek kaznivih dejanj, prekrškov in drugih negativnih pojavov,
obveščanje državljanov o varnostni problematiki v lokalni skupnosti, o delu
policije in možnostih preprečevanja kaznivih dejanj in drugih negativnih dejanj
in pojavov, ki vplivajo na občutek varnosti.
Uspešnost in učinkovitost policije v
dinamični interakciji delovanja ljudi in naravnih sil, ki vplivajo na stanje
javne varnosti, je v veliki meri odvisna od njenih človeških virov. Policisti
morajo za opravljanje javnovarnostnih nalog izpolnjevati posebne kriterije,
treba jih je dodatno usposabljati, stalno izpopolnjevati njihove kompetence in
jim zagotoviti dodatno izobraževanje. Tudi v službah, ki skrbijo za tehnično
podporo, je zelo pomembno stalno usposabljanje, tehnično izobraževanje oziroma
obvladovanje novih tehnologij, saj se le-te zelo hitro menjajo, zaradi česar je
potrebno stalno sledenje njihovemu razvoju. Brez znanja bo policija lahko
storitve in rešitve najemala le še na trgu. Policisti morajo pri opravljanju
svojega dela in v zasebnem življenju skrbeti za varovanje in utrjevanje
lastnega ugleda in ugleda policijske organizacije, posebej pa za krepitev
integritete v policijski organizaciji. Pri svojem delu morajo biti načelni,
dosledni, odločni, vztrajni, pravični, strokovni, pri stiku z ljudmi,
predstavniki državnih organov, nevladnih organizacij, pravnih oseb in drugih
ustanov pa vljudni in korektni. Policija bo nadgrajevala sistem upravljanja s
človeškim viri v smeri pridobivanja in izpopolnjevanja potrebnih kompetenc za
vse oblike policijskega dela ter njegovega menedžiranja (v sklopu izgradnje
kariernega sistema bo uvedla kadrovske selekcije za izbor vodilnih delavcev).
Za uspešno izvajanje te funkcije je reorganizirala svoj sistem izobraževanja
tako, da je ukinila srednješolsko prekvalifikacijo za poklic policista in
oblikovala višješolsko policijsko izobraževanje. Obnovila in nadgradila bo tudi
prostorske in tehnične zmogljivosti, nujne za razvijanje človeških virov.
Policija bo nadgrajevala sistem psihološke
pomoči in podpore v smeri prilagajanja potrebam policistov pri opravljanju
policijskega dela in zaradi posledic opravljanja operativnega policijskega dela.
Podporo sodelovanju policije s posamezniki
in skupnostmi, krepitvi ugleda in integritete zaposlenih v policijski
organizaciji bo okrepila z vzpostavitvijo sodobne policijske muzejske
dejavnosti.
Obvladovanje varnostnih pojavov, njihovo
analiziranje, sintetiziranje ključnih strateških spoznanj in sprejemanje
odločitev na njihovi podlagi zahteva sodobno elektronsko, informacijsko in
telekomunikacijsko podporo, ki mora biti uporabnikom na voljo v realnem času,
sama uporaba IT-pripomočkov pa ne sme prekomerno zmanjševati časa, potrebnega
za operativno policijsko delo. Ravno nasprotno, z uvajanjem novih IKT-rešitev
želimo zagotoviti večjo prisotnost policistov na terenu, hkrati pa jim z
njihovo pomočjo zagotoviti kar najboljšo podporo za uspešno delovanje. Policija
bo nadaljevala z razvojem procesne organiziranosti IT-podpore osnovnim
policijskim opravilom tako, da bo posodobila učinkovitost in uporabniško
prijaznost programske opreme, nadgradila in posodobila pa bo tudi strojne
elemente elektronske informacijske in telekomunikacijske opreme. Informacijske
in telekomunikacijske rešitve veliko pripomorejo tudi k zmanjševanju stroškov
in odpravi administrativnih ovir ter omogočajo uspešnejše delovanje policije.
Policija za svoje delo potrebuje precejšnje
logistične, materialne in finančne vire. Ministrstvo za notranje zadeve
upravlja vrsto objektov, v katerih policija opravlja svoje dejavnosti, za te
objekte pa so potrebna stalna finančna sredstva za plačevanje stroškov
delovanja in njihovo vzdrževanje. Nekateri objekti zaradi dotrajanosti,
neustreznega stavbnega pohištva, neustrezne opremljenosti ali drugih razlogov
ne zagotavljajo predpisanih delovnih in higienskih pogojev zaposlenim v
policiji ali ne omogočajo siceršnjih optimalnih pogojev za izvajanje policijske
dejavnosti, zato bodo čim prej nadomeščeni z novimi, bodisi z novogradnjo ali
najemom ustreznih prostorov.
Aktivnosti policije in njena učinkovitost
bodo v prihodnosti odvisne tudi od zagotavljanja materialno-tehničnih pogojev,
brez katerih ni moč izvajati temeljnih dejavnosti policije, kakor tudi ne
slediti novim oblikam izvajanja operativnega dela. Za uspešno izvajanje
policijskega dela na vseh nivojih je treba zagotoviti ustrezno opremljenost
policistov, ki se kaže predvsem v zagotavljanju osebne in zaščitne opreme ter
nenazadnje tudi v ustrezni tehnični in oborožitveni opremi ob sočasnem
zagotavljanju usposobljenosti.
3. SPLOŠNE DRUŽBENE OKOLIŠČINE DELOVANJA POLICIJE
Policija je organizacija sui generis
in je zgodovinska komponenta sleherne v državno ali drugo obliko organizirane
družbene skupnosti, ki izvaja suvereno oblast na določenem ozemlju. Obstoj
policije je nujen, saj poleg drugih organov zakonske prisile in pravosodja
omogoča družbeno funkcijo nadzora kriminalitete in drugih socialnopatoloških
pojavov kot negativnih produktov družbene stvarnosti. Kjer in kadar odpovedo
splošne moralne, etične in formalne družbene norme, kar ljudje čutijo kot
ogrožanje osebne varnosti in varnosti premoženja v obliki strahu, posreduje
policija, ki ji je družba podelila mandat neposredne zakonske, tudi fizične
prisile, zoper tiste posameznike, ki se ne uklanjajo družbenemu redu in s tem
povzročajo družbeno škodljive posledice, strah in občutek nevarnosti. Varnost
je ena od osnovnih človeških potreb in je hkrati tudi vrednota, ki jo mora
družba na sistematičen način zagotavljati za normalno delo in življenje ljudi
in za splošno blagostanje družbe kot celote.
Koliko varnosti, na kakšen način in s
kakšnimi sredstvi bo le-to družba zagotavljala ljudem, je odvisno od več dejavnikov.
Pri tem so v ospredju predvsem realne materialne in finančne možnosti družbe,
ki mora poleg varnosti zagotavljati tudi druge vrednote. Zato družba v okviru
postavljanja nacionalnih prednostnih nalog za izvajanje javnovarnostnih funkcij
namenja toliko sredstev, kot se zdi v določenem času in ob določenih pogojih
racionalno in nujno potrebno, kar še posebej velja za obdobje recesije. V
obdobju konjunkture in splošnega družbenega napredka lahko družba več sredstev
nameni tudi posodobitvam varnostnih funkcij. Brez dvoma bodo za razvoj policije
v obdobju do leta 2025 ključnega pomena gospodarska in s tem fiskalna gibanja v
Republiki Sloveniji. Ključno tveganje razvoja policijske organizacije so
javnofinančne zmožnosti države in z njimi povezan delež javnih financ, ki jih
bo policija lahko uporabila v okviru razvojnih dejavnosti. Te, če naj bodo
učinkovite, so vedno povezane z investiranjem v vse vrste virov, ki jih
policija potrebuje za svoje delo in obstoj.
Policija kriminalitete in drugih
socialnopatoloških pojavov ne more zatreti v celoti, lahko pa jih bolj ali manj
uspešno obvladuje s preventivnimi in represivnimi ukrepi. Za izvajanje slednjih
ima zakonski mandat prisile, ki pa je omejen na nujen obseg in intenzivnost, ki
še zagotavljata uspešno in učinkovito izvedbo varnostnih nalog. Demokratična
družba je na eni strani občutljiva na policijske prekoračitve pooblastil, ker
imajo negativne posledice za ljudi, na drugi strani pa so njena pričakovanja v
nekaterih primerih prevelika in jih policija ne more izpolniti prav zaradi
zavezanosti k spoštovanju zakonskih omejitev. Na ta kolektivna razpoloženjska
gibanja se policija ne bo smela posebej odzivati, temveč bo morala svoj ugled
in zaupanje javnosti utrjevati s preglednim, zakonitim, etičnim in učinkovitim
delom, kar je dolgotrajen proces. Policisti morajo s svojim delom zagotavljati
varovanje in spoštovanje človekovih pravic in temeljnih svoboščin. Pri
zakonitem poseganju vanje morajo spoštovati človekovo osebnost in dostojanstvo,
ki so ju dolžni varovati tudi s preprečevanjem kakršnega koli nasilja,
nečloveškega ravnanja in drugih dejanj, ki so ponižujoča za ljudi. Svoje
poslanstvo morajo opravljati z avtoriteto argumenta in ne z argumentom moči. Če
bodo ljudje svoja pozitivna občutja varnosti povezovali s konkretnimi
prizadevanji policije, ki je tu zato, da »služi in varuje«, bo tudi odnos
javnosti do policije pozitiven.
3.1 KADROVSKI VIDIK
Kadrovski načrt za policijo je v letu 2012
predvideval 9.218 zaposlenih. S sklepom št. 10002-12/2013/7 z dne
12. septembra 2013 in sklepom št. 10002-3/2015/33 z dne
26. februarja 2015, se je za naslednje triletno obdobje zmanjšal, in
sicer:
-       
za leto 2013 je predvideval 8.355 zaposlitev,
-       
za leto 2014 skupaj 8.270 zaposlitev in
-       
za leto 2015 skupaj 8.187 zaposlitev.
Glede na cilj zmanjševanja števila
zaposlenih v javnem sektorju se predvideva konstantno zmanjšanje tudi
dovoljenega števila zaposlitev po kadrovskem načrtu policije.
Negativna fluktuacija na letni ravni je vrh
dosegla v letu 2012 s 384 prenehanji delovnega razmerja, največ zaradi
postopkov upokojevanja na podlagi 246. člena Zakona za uravnoteženje
javnih financ1. V letu 2013 je bilo prenehanj 178, v letu 2014 pa
307.
Vir: MFERAC 21. 5. 2015
Konec leta 2012 je bilo v policiji 8.488
zaposlenih, konec 2013 je bilo 8.300 zaposlenih ter konec 2014 je bilo 8.074
zaposlenih. Na dan 21. maja 2015 je bilo v policiji 8.042 zaposlenih,
njihova povprečna starost pa je 40,6 leta.
Vir: MFERAC 21. 5. 2015
S predvideno
negativno fluktuacijo bo število zaposlenih manjše od števila dovoljenih
zaposlitev po kadrovskem načrtu policije, starostno povprečje pa se bo le še
višalo. Po podatkih centralne kadrovske evidence bo pogoje za upokojitev
izpolnjevalo naslednje število javnih uslužbencev:


Leto

Št. uslužbencev
  policije, ki izpolnijo pogoje za upokojitev do leta 2019


2015

44


2016

83


2017

74


2018

90


2019

160


Vir: MFERAC 21. 5. 2015
Pri tem pa je
treba upoštevati tudi še možnost, da policisti koristijo t. i. poklicno
upokojitev (87. člen Zakona o policiji2 v povezavi s
399. členom Zakona o pokojninskem in invalidskem zavarovanju3).


Leto

Št. uslužbencev
  policije, ki izpolnijo pogoje za upokojitev do leta 2019


2015

275


2016

318


2017

386


2018

388


2019

378


Vir: MFERAC 21. 5. 2015
Ob vsem tem je treba upoštevati, da je v
policiji povprečno letno okoli 117 prenehanj delovnega razmerja zaradi drugih
vzrokov (sporazumne prekinitve odpovedi pogodbe o zaposlitvi, izredne odpovedi
pogodbe o zaposlitvi, smrt …).
Upoštevajoč vse tri možne variante
zmanjševanja zaposlenih v policiji (upokojitve, poklicne upokojitve in druge
odhode) je napoved gibanja kadra naslednja:
vir: izračun na podlagi informativnih podatkov MFERAC in
»drugi odhodi« upoštevali samo povprečno 50 na leto (odpovedi pogodbe, smrti
...)
Za približevanje vzdržni fluktuaciji bi
bilo treba od leta 2015 začeti izvajati aktivno politiko zaposlovanja z
vsakoletnim razpisom za zaposlitev policistov in kontinuirano izvajati
višješolski študijski program za poklic Policist. Če bi vsako leto, začenši z
letom 2015, začeli s kontinuiranim zaposlovanjem 100 novih policistov v okviru
višješolskega programa, bi se zmanjševanje kadrov zmanjšalo, kar je razvidno iz
zgornjega grafa (graf: višja šola – red. + NDM). Pri tem je treba upoštevati,
da bi prva generacija policistov začela z višješolskim programom oktobra 2015,
z delom pa konec leta 2017.
Zaradi izkazanih zahtev za dvig poklicnega
standarda, na podlagi strokovnih ugotovitev, je bil uveden višješolski
študijski program za poklic Policist. Zaradi dviga poklicnega standarda za
poklic Policista bo treba do leta 2018 sistemizirati delovna mesta, na katerih
policisti opravljajo naloge z višjo strokovno izobrazbo ter na ta delovna mesta
premestiti policiste po pridobljeni višji strokovni izobrazbi. Hkrati bo treba
prilagoditi hierarhično strukturo delovnih mest v policiji.
Ob vstopu Republike Hrvaške v schengenski
prostor se zaradi prenehanja izvajanja določenih nalog policije od skupaj 2.000
schengenskih delovnih mest načrtuje premestitev približno 1.000 zaposlenih v
druge enote policije.
Navedene kadrovske resurse se bo
izkoristilo za okrepitev področnih policijskih postaj. Kadrovska okrepitev se
predvideva tudi na območnih policijskih postajah.
Skladno s Strategijo obvladovanja
gospodarske kriminalitete v Republiki Sloveniji, ki je bila sprejeta na 21.
redni seji Vlade Republike Slovenije 5. julija 2012, so se kadrovsko
krepile enote, ki posredno ali neposredno izvajajo naloge preprečevanja,
odkrivanja in preiskovanja kriminalitete. Na področju preiskovanja gospodarske
kriminalitete je bilo tako dodatno sistemiziranih 28 delovnih mest, prav tako
se je v letu 2014 izvedla zaposlitev 55 kriminalistov na področju preiskovanja
gospodarske kriminalitete. V nadaljevanju bo treba še naprej skrbeti za dvig
strokovne usposobljenosti zaposlenih v enotah za gospodarsko kriminaliteto in
vzdrževanje ustreznega števila zaposlenih z aktivnim zaposlovanjem.
Ob tem pa je treba skrbeti, da policisti
svoje delo opravljajo v skladu z zakoni, strokovnimi pravili, etiko in
integriteto. Zaupanje javnosti v delo policije je nujen pogoj za njeno
učinkovitost, kot je na drugi strani nujna tudi skrb za zaščito policistov pred
napadi, šikaniranji, grožnjami in drugimi negativnimi dejanji.
3.2 JAVNOVARNOSTNE GROŽNJE
Velik delež pojavov, ki so predmet
policijskega dela, je geografsko lokaliziran. Ljudje so žrtve kaznivih ravnanj
drugih ljudi v pretežni meri tam, kjer živijo in delajo. To še zlasti velja za
premoženjske delikte, nekatere delikte z elementi nasilja in kršitve javnega
reda. Število teh pojavov narašča vzporedno s kriminogenimi dejavniki, kot so
večanje osebnega nepremičnega in premičnega premoženja ljudi, gospodarska
kriza, brezposelnost, povečana mobilnost storilcev, povečana uporaba
psihoaktivnih substanc (alkohola in prepovedanih drog) in drugi dejavniki.
Stopnja resnosti teh pojavov se izraža v obsegu in naravi škodljivih posledic,
ki zajemajo celoten spekter od neznatnih do skrajno resnih – tako za življenje
in osebno integriteto ljudi kot za njihovo premoženje.
Posebno obliko groženj predstavljajo hude
oblike kriminala. Njihova resnost je izrazita, saj po obsegu in naravi
škodljivih posledic pomenijo resno nevarnost za ljudi in za družbo kot celoto,
stopnja pogostosti pa je nižja kot pri lažjih oblikah kriminalitete. Zajemajo
organizirani kriminal v vseh pojavnih oblikah hudodelskih združb, ki se
ukvarjajo z nezakonitim trgovanjem s prepovedanimi drogami, orožjem, ljudmi in
ukradenimi vozili, z nezakonitimi migracijami, zlorabo prostitucije, ropi,
tatvinami in ponarejanjem denarja. Značilnost teh pojavnih oblik so
nadnacionalnost grožnje in geografska regionalizacija, za nekatere pa tudi
globalizacija, saj vključujejo različne oblike udeležbe mednarodnih kriminalnih
združb vzdolž ustaljenih evropskih in svetovnih kriminalnih poti. Republika
Slovenija, ki jo seka t. i. »balkanska pot«, je izpostavljena predvsem
tihotapljenju ljudi in nezakonitemu trgovanju s prepovedanimi drogami, orožjem,
eksplozivi in visoko obdavčljivim blagom.
Poleg mednarodnih oblik organiziranega
kriminala in nezakonitih migracij sodita v nadnacionalne vire groženj tudi
mednarodni terorizem in kibernetski kriminal. Grožnja škodljivih posledic
zaradi teh dejanj je sicer resna, glede na pogostost pa na ozemlju Republike
Slovenije manj verjetna, a je ni mogoče popolnoma izključiti.
Posebno grožnjo tako EU, regiji Zahodnega
Balkana kot tudi Sloveniji predstavljata terorizem in z njim povezana
radikalizacija, še posebej t. i. tuji borci, ki z namenom udeleževanja v
terorističnih aktivnostih in organiziranem nasilju zoper civilno prebivalstvo
iz Slovenije ali preko nje odhajajo na krizna območja. Ti posamezniki
predstavljajo vse večjo grožnjo, potem ko se po daljši izpostavljenosti
indoktrinaciji, dodatno usposobljeni v rokovanju z orožjem in vojaških
veščinah, vračajo v EU oziroma Slovenijo.
V kategorijo hudih oblik kriminala sodijo
tudi gospodarski delikti, ki ogrožajo gospodarsko podstat skupnosti. So zelo
resni zaradi obsega in intenzivnosti škodljivih posledic, ki jih povzročajo
neposredno in posredno, povečuje pa se tudi njihova pogostost. Ključni
kriminogeni dejavniki, ki vplivajo na resnost in obseg grožnje, so nedokončana
lastniška tranzicija, njene razvojne stranpoti, pohlep posameznikov in skupin,
pomanjkanje ali popolna odsotnost družbenega nadzora, latentnost pojavnih oblik
in koruptivna ravnanja, v katera so vpleteni nosilci družbenih funkcij.
Prioriteto preiskovanja predstavljajo
kazniva dejanja v škodo bank in korupcijska kazniva dejanja v škodo
proračunskih sredstev. Nadaljnja prioriteta so prav tako ukrepi na področju preprečevanja
in preiskovanja pranja denarja, skladno z nacionalnim akcijskim načrtom in
priporočili Moneyvala, in preprečevanje ter preiskovanje korupcijskih kaznivih
dejanj na škodo sredstev EU.
Globalne varnostne grožnje, ki so jim
izpostavljeni prebivalci Republike Slovenije posredno in v omejenem obsegu tudi
neposredno, zajemajo predvsem podnebne in ekološke spremembe. Resnost grožnje
je sicer zelo visoka, pogostost njenih škodljivih posledic na ozemlju Republike
Slovenije pa je nizka in zajema pretežno materialno škodo zaradi meteoroloških
pojavov in protipravnih emisij in odlaganja nevarnih snovi v naravno bivalno
okolje. V kategorijo globalnih groženj sodijo tudi učinki finančne, gospodarske
in socialne krize, ki se kažejo v obliki povečanih kriminalnih dejavnosti,
družbenih napetosti in konfliktov. Dodatno varnostno grožnjo pa predstavlja
tudi bližina kriznih žarišč Zahodnega Balkana. Resnost teh groženj je stalna,
verjetnosti škodljivih posledic za Republiko Slovenijo pa ni mogoče izključiti,
zlasti ne v primeru stopnjevanja gospodarske krize v svetu in doma.
Cestni promet je zaradi intenzivnosti in
razvoja eden ključnih dejavnikov varnostnih groženj, ki so jim ljudje zaradi
protipravnega ravnanja drugih ljudi in okoljskih dejavnikov dnevno neposredno izpostavljeni.
Škodljive posledice so resne in različnih stopenj – od manjše materialne škode
do usodnih posledic, stopnja njihove pogostnosti pa je visoka.
Grožnje s področja varnosti državne meje
nastajajo predvsem zaradi ekonomske, varnostne in politične situacije na
določenih območjih, predvsem kriznih območjih Bližnjega in Srednjega vzhoda ter
severne in srednje Afrike. Na obseg in verjetnost grožnje bistveno vplivajo
dejavniki spodbujanja nedovoljenih migracij, ki izvirajo iz navedenih komponent
situacije v izvornih državah, kapacitete oziroma učinkovitost sistemov nadzora
meja in migracij v tranzitnih državah in dejavniki, ki privlačijo ilegalne
migrante v ciljne države. Bistven vpliv na situacijo s tega področja lahko
pričakujemo s hrvaško schengensko integracijo oziroma odpravo nadzora meja na
slovensko-hrvaški meji.
3.3 JAVNOVARNOSTNA TVEGANJA
Tveganja javne varnosti so razmerja med
zaznanimi, jasnimi in trenutnimi varnostnimi grožnjami različne stopnje
nevarnosti in verjetnostjo, da se bo nevarnost udejanjila v konkretnih
dogodkih, ki bodo povzročili resne škodljive posledice za posameznike ali
skupnost.
Na ozemlju Republike Slovenije bodo v
obdobju do leta 2025 obstajala naslednja javnovarnostna tveganja:
-       
verjetnost povečanja viktimizacije zaradi kaznivih dejanj premoženjske
kriminalitete in drugih oblik splošne kriminalitete v kraju, kjer ljudje živijo
ali delajo;
-       
verjetnost viktimizacije zaradi kaznivih dejanj organizirane
kriminalitete, predvsem pa zaradi njenih stranskih učinkov v obliki sekundarne
kriminalitete, povezane z uživanjem prepovedanih drog, izsiljevanjem, grožnjami
z napadom na življenje in telo, fizičnim obračunavanjem in podobnimi ravnanji;
-       
verjetnost večanja neposredne in posredne škode zaradi gospodarskega
kriminala in korupcije, ki bo lahko zaradi negativnih učinkov na gospodarske
subjekte, gospodarske tokove, trg delovne sile in javne finance posredno
povzročila tudi globlje socialne pretrese;
-       
tveganj zaradi mednarodnega terorizma ne bo mogoče izključiti, v znatni
meri pa bodo odvisna tako od dejavnikov, na katere Republika Slovenija nima
vpliva, kot tudi od tistih, na katere vpliva s svojo vključenostjo v mednarodne
varnostne povezave in operacije;
-       
globalna tveganja, ki jih ni mogoče izključiti, bodo zajemala predvsem
potencialne negativne učinke podnebnih in ekoloških sprememb, povzročenih z
delovanjem ljudi ali zaradi delovanja naravnih sil;
-       
sodobna in hitro razvijajoča se elektronska
informacijsko-telekomunikacijska tehnologija postaja vse pogosteje sredstvo storitve
kaznivega dejanja ali pa tarča kriminalnega napada, zato bodo v porastu kazniva
dejanja kibernetske kriminalitete, zaradi povečevanja količine in novih oblik
škodljivih računalniških programov pa se bodo povečevala tudi varnostna
tveganja informacijskih sistemov pomembnih infrastruktur;
-       
zelo verjetni so tudi negativni učinki svetovne gospodarske krize in
regionalnih političnih kriz, kar bo dodatno prispevalo k revščini in
življenjski ogroženosti ljudi; te razmere bodo dodatno prispevale k razraščanju
kriminala, množičnih in nasilnih protestov in nezakonitih migracij;
-       
kljub nadaljevanju pozitivnega trenda zmanjševanja smrtnih žrtev v
prometu se bo večalo število prometnovarnostnih dogodkov z neposrednimi in
posrednimi škodljivimi posledicami za telesno integriteto ljudi in premoženja;
-       
tveganje bistvenih sprememb tokov nedovoljenih migracij in njihovega
obsega po odpravi mejne kontrole zaradi vključitve Hrvaške v schengensko
območje in posledično povečanje problematike nedovoljenega prebivanja.
Vse razvojne dejavnosti policije bodo
usmerjene v proces zmanjševanja javnovarnostnih tveganj, ki jih bo policija v
čim večji meri preprečevala, zmanjševala bo njihove škodljive posledice za
posameznike in družbo, ukrepala bo zoper povzročitelje, prizadetim subjektom in
drugim družbenim silam pa bo pomagala tudi pri popravljanju in odpravljanju
nastale škode, povzročene z delovanjem ljudi in naravnih sil.
4. PRIORITETE RAZVOJA POLICIJE
Policija bo dolgoročne razvojne cilje
dosegla z razvojnimi projekti, ki jih deloma že izvaja ali pa so v različnih
delovnih fazah. Za nekatere so izdelane potrebne analize in ocene projektnih
virov ter oblikovana osnovna izvedbena zamisel, za druge je izdelana začetna
projektna dokumentacija, za tretje so izdelani projektni načrti, ki čakajo na
izvedbo.
4.1 VZPOSTAVITEV SISTEMA UPRAVLJANJA
KAKOVOSTI
Dolgoročen sistemski cilj projekta uvajanja
kakovosti v policijo je podpora vodenju in upravljanju, posamični cilji pa so:
-       
uporaba modelov poslovne odličnosti,
-       
razvoj in nadgradnja relevantnih kazalnikov učinkovitosti in uspešnosti
policije,
-       
vzpostavitev kroga PDCA4 pri vodenju policijskih enot,
-       
medinstitucionalne primerjave učinkovitosti in uspešnosti ter
pridobivanje certifikatov kakovosti,
-       
večja kakovost in količina opravljenega dela,
-       
povečanje zadovoljstva odjemalcev storitev in zaposlenih,
-       
optimizacija delovnih procesov in
-       
racionalizacija porabe virov.
Policija bo pri upravljanju enot zagotovila
širšo uporabo metodoloških orodij za zagotavljanje kakovosti opravljenega dela.
Razširila bo uporabo kroga PDCA oziroma »kroga nenehnih izboljšav« pri vodenju
policijskih enot. V ta namen bo razširila in prilagodila uporabo modelov
poslovne odličnosti (CAF,5 EFQM,6 BSC7 ipd).
Vodstvenim in vodilnim uslužbencem na državni in regionalni ravni bo omogočila
uporabo orodij za optimiziranje obstoječih omejenih virov za uspešno in
učinkovito delo, uvedla pa bo tudi primerjavo policijskih enot. Uporaba teh
orodij bo omogočila transparentno primerjavo z drugimi evropskimi policijami in
državnimi organi oziroma s tistimi, ki se ocenjujejo po teh modelih. S pomočjo
modelov poslovne odličnosti bo lahko transparentno prikazala, kaj je treba
storiti za zagotavljanje napredka.
4.2 UVELJAVITEV KONCEPTA POLICIJSKEGA
DELA V SKUPNOSTI
Dolgoročen sistemski cilj projekta je
preprečevanje varnostnih dogodkov, posamični cilji pa so:
-       
visoka stopnja partnerskega sodelovanja subjektov lokalne skupnosti in
prebivalcev pri zagotavljanju varnosti,
-       
večji občutek varnosti pri ljudeh,
-       
večje zaupanje ljudi v delo policije,
-       
večje zadovoljstvo ljudi z delom policije in
-       
učinkovito preprečevanje in preiskovanje kriminala.
Cilj policijskega dela v skupnosti je v
okviru partnerskega odnosa čim bolj zadovoljiti potrebe in interese lokalne
skupnosti po varnosti. Zato policijsko delo v skupnosti ni le preventivno delo,
temveč zapleten in večplasten proces delovanja, ki zajema vsa področja dela
policistov kot tudi vodstvenih in vodilnih uslužbencev. Zavzemanje za
kakovostno policijsko delo v skupnosti se mora odražati pri vseh odločitvah in
dejavnostih v policiji, za to pa bodo potrebne tudi spremembe miselnosti
policistov in njihovih vodij. S policijskim delom v skupnosti bo policija tudi
bolje preprečevala in preiskovala kriminaliteto. Partnerstvo s skupnostjo bo
omogočilo pridobivanje informacij za zgodnje prepoznavanje varnostnih problemov
in z njim povezanih tveganj.
4.3 RACIONALNA IN UČINKOVITA PODPORA
USPOSOBLJENOSTI ZA IZVAJANJE POLICIJSKIH POOBLASTIL
Dolgoročen sistemski cilj projekta je
zagotavljanje zakonitosti in izboljšanje strokovnosti ter poudarjanje etičnosti
izvajanja policijskih pooblastil, z namenom uresničevanja temeljnega poslanstva
policije v družbi, posamični cilji pa so:
-       
zagotavljanje varstva človekovih pravic in temeljnih svoboščin v
policijskih postopkih,
-       
zmanjšanje preprečitev uradnih dejanj in napadov na policiste oziroma
posledic navedenih kaznivih dejanj,
-       
dobra opremljenost policistov s prisilnimi in zaščitnimi sredstvi ter
tehničnimi pripomočki,
-       
visoka raven strokovne in psihofizične usposobljenosti policistov za
opravljanje nalog in
-       
zmanjšanje števila utemeljenih pritožb na delo policistov oziroma
neskladnega ravnanja s predpisi.
Policisti dobro poznajo svoja pooblastila
in jih izvajajo zakonito, etično in strokovno. Zaradi občutljivosti posega v
temeljne človekove pravice in svoboščine pri izvajanju policijskih pooblastil
pa si je treba stalno prizadevati, da bi bilo stanje na tem področju še boljše.
Za dosego tega cilja so potrebni ustrezno znanje, usposobljenost, psihofizična
pripravljenost in opremljenost policistov za izvajanje nalog.
Z namenom racionalne in učinkovite podpore
policijskemu operativnemu delu in z namenom učinkovitega, strokovnega in
etičnega dela policistov se bo s pregledom policijskih pooblastil sistemsko
pristopilo k zagotavljanju enotnega pregleda predpisov, ki urejajo delo
policije.
Cilji tega so:
-       
opredeliti vsebinski obseg in pričakovanja glede informacijskotehničnih
rešitev,
-       
izdelati računalniško aplikacijo v okviru spletne zbirke policije, ki bo
omogočila enostaven in praktičen dostop do predpisov, policijskih pooblastil in
do opisa standardov policijskih postopkov,
-       
izdelati enoten pregled predpisov, policijskih pooblastil in postopkov,
ki jih policisti uporabljajo oziroma izvajajo pri opravljanju svojih nalog,
-       
preveriti praktičnost uporabe izdelave aplikacije na vseh nivojih
policijske organizacije, s poudarkom na lokalnem nivoju,
-       
izdelati interni akt, ki bo urejal ažuriranje pregleda predpisov,
policijskih pooblastil in postopkov v policiji,
-       
koristna informacija – na koristen način ob pravem času.
4.4 VZDRŽEVANJE IN VZPOSTAVLJANJE
JAVNEGA REDA IN MIRU Z INTERVENTNIM UKREPANJEM
Dolgoročen sistemski cilj projekta je
vzdrževanje javnega reda, posamični cilji pa so:
-       
hitrejša odzivnost na interventne klice,
-       
učinkovito interveniranje in vzpostavitev javnega reda,
-       
večja varnost policistov,
-       
zmanjšanje števila napadov na policiste in
-       
razvoj taktičnih, tehničnih in strokovnih rešitev za varno, sorazmerno
in učinkovito vzpostavljanje javnega reda in miru, ko je ta huje in množično
kršen (javni shodi, socialni nemiri ipd.).
Organiziranost policijskih postaj za
izvedbo intervencij temelji na delu patrulj, ki poleg nalog intervencije
izvajajo tudi druge policijske naloge, ki so glede na obliko dela določene z
delovnim nalogom. Tako se policisti v patruljah srečujejo s paleto različnih
postopkov, ki zajemajo večino zakonodaje, za izvajanje katere je pristojna
policija. Uveljavljen prekrškovni postopek policistom podaljšuje vodenje tega
postopka na terenu predvsem v zvezi z odločitvami v hitrem postopku o prekršku.
Policisti se pri vzdrževanju in vzpostavljanju javnega reda in miru srečujejo z
vsemi stopnjami nevarnosti policijskih postopkov, klasificiranih v Katalogu
standardov policijskih postopkov. Pričakovanja javnosti so glede zakonitega in
strokovnega izvajanja policijskih pooblastil upravičeno visoka. Vse to od
policije in posameznih policistov zahteva stalno spremljanje družbenih,
zakonskih in strokovnih sprememb, izboljšav in celo predvidevanje trendov.
Policija mora na podlagi izkušenj, ki jih pridobi na posameznih primerih, kot
tudi v obdobnih analizah primerov in trendov stalno prilagajati in optimizirati
prakse v okviru zakonskih možnosti. Ko zakonski predpisi zaradi novonastalih
okoliščin ne omogočajo izvedbe osnovnih nalog policije, le-ta javnost pogosto
opozori tudi na morebitno potrebnost zakonskih sprememb in jo z njo seznani. Na
trgu se pojavljajo vedno bolj tehnološko izpopolnjena tehnična sredstva, ki
omogočajo učinkovitejše izvajanje policijskih pooblastil, kot tudi tehnična
sredstva, ki policiji omogočajo bolj verodostojno dokazovanje kaznivih ravnanj.
V trenutno zaostrenih finančnih razmerah je
razvoj in nakup opreme pogosto pod pomembnim negativnim vplivom zmanjšanih finančnih
možnosti. V prihajajočem obdobju je z drugimi državnimi organi, zakonodajalcem
in civilno družbo potrebno stalno usklajevanje potreb in rešitev za izpolnitev
zgoraj navedenih ciljev. Hkrati pa je potrebno sprotno usposabljanje policistov
za soočenje z izzivi, ki jih prinašajo spremembe – tako družbene, zakonodajne,
strokovne kot tehnične – da se ustrezno lahko soočijo z njimi. Policija kot
institucija pa bo morala tudi na podlagi izkušenj in predlogov izvajalcev
pooblastil prilagajati organizacijo dela in upoštevati prioritete, ki so v
obravnavanem delovnem področju gotovo vzpostavljanje javnega reda in miru,
zavarovanje žrtev ogrožanja (npr. nasilje v družini), hitro in učinkovito
interveniranje.
4.5 UKREPANJE POLICIJE OB NARAVNIH IN
DRUGIH NESREČAH VEČJEGA OBSEGA NA CELINSKIH VODAH
Dolgoročen sistemski cilj projekta je
ustrezna odzivnost policije na varnostne dogodke, posamični cilji pa so:
-       
učinkovito ukrepanje policije ob naravnih in drugih nesrečah,
-       
varovanje evakuiranih poplavljenih območij,
-       
iskanje storilcev kaznivih ravnanj in pogrešanih oseb ter preprečevanje
prekrškov in vzpostavljanje javnega reda in miru,
-       
nadzor in pomoč pri zagotavljanju varnosti ob večjih prireditvah na vodi
in ob njej in
-       
izvajanje nalog policije na celinskih vodah.
Območje Slovenije je izpostavljeno vse
pogostejšim naravnim in drugim nesrečam, predvsem pa posledicam katastrofalnih
poplav. V primeru ene ali več naravnih nesreč večjega obsega, velikega
evakuiranega poplavnega območja ali drugega zahtevnega varnostnega dogodka se
lahko v opravljanje klasičnih policijskih nalog vključi posebna policijska
enota. Policija bo povečala svojo usposobljenost in tehnične vire za
opravljanje nalog na celinskih vodah pri iskanju oseb, zavarovanju poplavljenih
evakuiranih območij, iskanju storilcev in sledov kaznivih ravnanj,
preprečevanju prekrškov in vzpostavljanju javnega reda in miru, povečala pa bo
tudi nadzor in pomoč pri zavarovanju javnih prireditev.
4.6 UČINKOVIT NADZOR IN UREJANJE
PROMETA NA AVTOCESTAH
Dolgoročen sistemski cilj projekta je
vzdrževanje prometne varnosti, posamični cilji pa so:
-       
boljša prometna varnost na avtocestah in hitrih cestah,
-       
ustrezno urejanje in upravljanje prometa,
-       
učinkovit nadzor hitrosti na avtocestah in hitrih cestah,
-       
učinkovita obdelava podatkov, pridobljenih s pomočjo tehničnih sredstev,
-       
vzpostavitev celovitega nadzora na glavnih prometnih povezavah (kršitve
cestno-prometnih predpisov, kršitve, povezane z varovanjem državne meje in
tujske zakonodaje, kazniva dejanja) in
-       
boljša vidnost policijske uniforme in policijskih vozil.
V Republiki Sloveniji je zgrajenih 533 km
avtocest in 73 km hitrih cest, ki so del vseevropskih transportnih koridorjev.
Z uvedbo vinjet je tudi večina osebnega prometa preusmerjenega na avtoceste.
Ministrstvo za promet namerava skupaj z Družbo za avtoceste v Republiki
Sloveniji in Direkcijo Republike Slovenije za ceste nadgraditi sistem
stacionarnega merjenja hitrosti na avtocestah in državnih cestah (vse podatke
iz teh naprav obdeluje policija), poleg tega pa uvesti tudi nov način merjenja
hitrosti (sekcijsko merjenje) in promet voditi in urejati s pomočjo državnega
nadzornega centra. Tem ukrepom bo morala policija prilagoditi svoje delovanje
na avtocestnem omrežju in omrežju hitrih cest ter zagotoviti več nadzora nad
vsemi varnostnimi pojavi v omrežju, več človeških virov in prostorskih ter
tehničnih zmogljivosti za obdelavo podatkov iz stacionarnih merilnikov
hitrosti. Hkrati je treba poskrbeti tudi za večjo varnost policistov, ki
izvajajo nadzor na cesti. K temu bi bistveno pripomogla posodobitev in
izboljšanje vidnosti policijske uniforme in vozil. Za učinkovito realizacijo
tega projekta je v Sloveniji treba vzpostaviti enoten nadzorni center, v
katerem bodo sodelovale vse službe, ki delujejo na avtocesti. Za zagotovitev večje
prisotnosti policistov na terenu je treba dokončati projekt e-policist, za
zagotavljanje večje učinkovitosti in racionalnosti policijskega dela pa
zagotoviti plačevanje glob tujcev s pomočjo POS-terminalov. Ker je na
avtocestah težje izvajati nadzor prometa, je treba zagotoviti ustrezno
predselekcijo nadziranih motornih vozil, ki jo je mogoče zagotoviti tudi s
sistemom ANPR, s pomočjo katerega se avtomatsko preverja podatke o motornih
vozilih in lastnikih, kar se sedaj dela ročno.
4.7 UVAJANJE SODOBNIH TEHNIČNIH
SREDSTEV V DELO PROMETNE POLICIJE
Dolgoročen sistemski cilj projekta je
vzdrževanje prometne varnosti, posamični cilji pa so:
-       
zagotavljanje večje strokovnosti policistov pri obravnavi prometnih
nesreč pri dokazovanju prekrškov in kaznivih dejanj zoper storilce teh dejanj v
prekrškovnih in kazenskih postopkih,
-       
izboljšanje vsebine podatkov za potrebe analiziranja stanja prometne
varnosti,
-       
zmanjšanje administrativnega dela policistov,
-       
poenostavitev policijskih postopkov,
-       
večja zaščita pravic strank v postopku,
-       
večja učinkovitost preprečevanja vožnje pod vplivom alkohola,
prepovedanih drog in psihoaktivnih zdravil,
-       
vzpostavitev pogojev in uvedba sistemov za prepoznavo registrskih tablic
in
-       
nadgraditev sistema za tehtanje motornih vozil v prostem prometnem toku.
Policija letno zabeleži približno 20.000
prometnih nesreč. Taktika in metodika obravnave prometne nesreče se zaradi
odsotnosti sodobnih pristopov že dlje časa nista spremenili. Nove metode in
sodobna sredstva bodo izboljšali strokovnost policijskih postopkov in opravil,
s čimer se bo izboljšal tudi dokazni postopek, hkrati pa bo omogočeno
kakovostnejše analiziranje podatkov in s tem načrtovanje ukrepov ostalih
strokovnih služb. Vožnja pod vplivom psihoaktivnih snovi je vse bolj
problematična, na kar opozarja tudi Evropska unija. Prekratka varnostna
razdalja med vozili je eden najpogostejših vzrokov za prometne nesreče, nadzor
pravilne varnostne razdalje pa je brez uporabe tehničnih sredstev nemogoč.
Nadzor na avtomobilskih in hitrih cestah je zaradi velikih hitrosti specifičen
in nevaren za policiste. Zato je pomembna predselekcija motornih vozil, ki bodo
podvržena natančnemu nadzoru. To omogočajo sistemi za prepoznavo registrskih
tablic in sistemi za tehtanje vozil v prostem prometnem toku. Predvsem sistemi
za prepoznavo registrskih tablic bi bili zelo učinkoviti tudi pri uvajanju
celovitega nadzora (kršitve cestnoprometnih predpisov, kršitve, povezane z
varovanjem državne meje in tujske zakonodaje, kazniva dejanja). Sodobna
tehnična sredstva bodo poenostavila obstoječe metodologije nadzora cestnega
prometa in udeležencev v prometu ter omogočila uvedbo novih metodologij.
Vzporedno z načrtovanjem nove opreme bo poskrbljeno tudi za ustrezne podporne
dejavnosti (vzdrževanje, servisiranje).
4.8 OHRANITEV RAVNI VARNOSTI PO
UKINITVI MEJNIH KONTROL NA MEJI Z REPUBLIKO HRVAŠKO
Dolgoročen sistemski cilj projekta je
varovanje državne meje, posamični cilji pa so:
-       
učinkovit sistem nadzora nad migracijami,
-       
odkrivanje in preprečevanje nezakonitega priseljevanja ter bivanja in
-       
odkrivanje in preprečevanje čezmejne kriminalitete.
Z ukinitvijo mejnih kontrol in
sistematičnega varovanja meje z Republiko Hrvaško bo po njenem vstopu v
schengenski prostor nastal varnostni primanjkljaj, ki ga bo treba premostiti z
učinkovitimi ukrepi in tako zagotavljati varnost prebivalcev in premoženja v
Sloveniji. Policija bo to dosegla s prestrukturiranjem virov in z uvedbo v
notranjost države razpršenega nadzora zaradi preprečevanja nezakonitega
priseljevanja, čezmejne kriminalitete in drugih oblik kaznivih ravnanj.
4.9 ZAGOTAVLJANJE STANDARDOV VAROVANJA
V CENTRU ZA TUJCE
Dolgoročen sistemski cilj projekta je
zvišanje standardov varovanja v centru za tujce, posamični cilji pa so:
-       
pridobitev ustreznih prostorov, kjer se lahko nastanijo osebe, ki jim je
izrečen ukrep nastanitve pod strožjim policijskim nadzorom,
-       
zagotovitev učinkovitega nadzora nad tujci, ki jim je izrečen ukrep
nastanitve pod strožjim policijskim nadzorom,
-       
upoštevanje vseh mednarodnih in nacionalnih standardov zagotavljanja
pravic osebam, ki jim je odvzeta prostost,
-       
zagotovitev optimalne varnosti tujcem, ki so nastanjeni v Centru za
tujce in
-       
zagotovitev optimalne varnosti zaposlenim v Centru za tujce.
Policija lahko v skladu s predpisi zoper
tujca, ki je nastanjen v Centru za tujce, pod določenimi pogoji izreče ukrep
nastanitve pod strožjim policijskim nadzorom. Policija bo zagotovila primerne
prostore in opremo za izvajanje tega ukrepa, saj obstoječi prostori, ki so del
Centra za tujce, ne zagotavljajo polne funkcionalnosti, pričakovanih
nastavitvenih standardov in optimalnih varnostnih pogojev za tujce z izrečenim
ukrepom in za zaposlene.
4.10 REORGANIZACIJA DELA NA PODROČJU
PREKRŠKOVNEGA PRAVA
Dolgoročen sistemski cilj projekta je dvig
strokovne usposobljenosti na področju vodenja prekrškovnih zadev, posamični
cilji pa so:
-       
stalna strokovna pomoč in razvoj,
-       
celovita obravnava in spremljanje prekrškovnih postopkov,
-       
kontinuiran razvoj in implementacija zakonodaje in
-       
izboljšanje strokovne usposobljenosti prekrškovnih organov.
Področje prekrškovnega prava je kompleksno,
zahtevno in spreminjajoče, zato od prekrškovnih organov zahteva permanenten, skrben
in aktiven pristop do tovrstnega področja. Navedene aktivnosti niso zamejene le
na določbe Zakona o prekrških8, temveč tudi na druge predpise, ki se
uporabljajo v postopkih o prekrških (subsidiarna uporaba) in sodno prakso, ki
je bistven in ključni dejavnik pri vodenju in odločanju v hitrem postopku. Prav
tako je pomembno, da policija kot največji prekrškovni organ ohranja tesno povezanost
z drugimi državnimi organi in organi sodne veje oblasti, s katerimi sodeluje v
postopkih o prekrških (VDT, sodišča, Vrhovno sodišče, FURS, Varuh človekovih
pravic …).
Za celovito rešitev problematike, povezane
z izvajanjem prekrškovnega prava, in učinkovitejše delo se je na državnem
nivoju ustanovil center za prekrškovne zadeve kot samostojne enote znotraj UUP
GPU, ki deluje na področju vseh aktivnosti, ki so na kakršen koli način
povezani s prekrškovnim pravom. Na ta način se bo izboljšala strokovnost in
učinkovitost prekrškovnih organov v policiji, ki opravljajo zelo zahtevne
naloge na tem področju.
4.11 OBVEŠČEVALNO VODENO POLICIJSKO
DELOVANJE
Dolgoročen sistemski cilj projekta je
preprečevanje, odkrivanje in preiskovanje kriminalitete, posamični cilji pa so:
-       
povečanje števila in kakovosti operativnih informacij,
-       
vzpostaviti nacionalni kriminalističnoobveščevalni model (SiKOM),
-       
profesionalno, strokovno, preverljivo in usmerjeno zbiranje informacij,
-       
zagotoviti učinkovit sistem za izmenjavo informacij,
-       
vzpostaviti učinkovit sistem za pravočasno zaznavanje prioritetnih
varnostnih pojavov,
-       
zagotoviti dvig kakovosti kriminalističnoobveščevalnih izdelkov in dvig
njihove uporabnosti v postopku odločanja,
-       
zagotoviti uporabo sodobnih informacijskih tehnologij pri izvajanju
kriminalistično-obveščevalne dejavnosti,
-       
razvoj človeških virov policije za delo na področju
kriminalističnoobveščevalne dejavnosti,
-       
ustrezna normativna ureditev in centralizacija
kriminalističnoobveščevalne dejavnosti in
-       
model kriminalističnoobveščevalne dejavnosti povezati s konceptom
policijskega dela v skupnosti.
Policija bo nadgradila obstoječ način
pridobivanja informacij, izboljšala kakovost in zagotovila sledljivost
informacij v njihovem celotnem življenjskem ciklu, ki mora bodisi pripeljati do
začetka formalne preiskave bodisi do izločitve iz uporabe. Poskrbela bo za
dosledno beleženje in vrednotenje pridobljenih operativnih informacij in
njihovih virov, sočasno pa izvajala ukrepe za njihovo zaščito. Dosledno bo
izvrševala tudi načeli uporabe informacij »potreba po védenju« in »potreba po
seznanitvi «.
Za hitrejši razvoj
kriminalističnoobveščevalne dejavnosti je predstavljena učinkovita rešitev, ki
zahteva oblikovanje nacionalnega modela SiKOM, ki bo z načrtnim zbiranjem,
vrednotenjem, vnašanjem v informacijski sistem in analiziranjem informacij
zagotavljal kriminalističnoobveščevalne informacije za podporo pri sprejetju
odločitev glede prioritet dela, uporabe razpoložljivih sredstev in primernih
ukrepov za preprečevanje in zatiranje kriminalitete na vseh nivojih policije. Z
nacionalnim modelom SiKOM bodo med drugim formalizirani tudi strateški in
operativni kriminalističnoobveščevalni izdelki. Le-ti morajo biti uporabni
predvsem v proaktivnem smislu in morajo služiti svojemu namenu s tem, da
končnemu uporabniku nudijo zakonite in uspešne rešitve pri načrtnem in
usmerjenem preprečevanju in omejevanju kriminalitete. Njihova standardizacija
bo zagotovila enotnost, preglednost, predvsem pa njihov visok
kvalitativno-strokovni nivo.
4.12 PRENOVA INFORMACIJSKEGA SISTEMA S
PODROČJA KRIMINALITETE
Dolgoročen sistemski cilj projekta je
preprečevanje, odkrivanje in preiskovanje kriminalitete, posamični cilji pa so:
-       
zagotoviti lažje dokumentiranje policijskih postopkov,
-       
zagotoviti hitrejši vnos podatkov v aplikacijo,
-       
zagotoviti večjo uporabnost podatkov za operativne namene,
-       
zagotoviti enotno upravno poslovanje z uvedbo elektronskega arhiva,
-       
zagotoviti enostaven način priprave statističnih tabel,
-       
zagotoviti elektronsko izmenjavo podatkov s tožilstvom in
-       
zagotoviti sodobno računalniško podporo po meri uporabnika.
Policija je pristopila k prenovi
informacijskega sistema s področja kriminalitete (ISPK). To je dolgoročna
strateška naloga, ki je opredeljena v različnih planskih dokumentih policije.
Opredelila je cilje, s katerimi se bo doseglo časovne prihranke, izboljšalo
izkoristek tehnične opreme, zmanjšala zahtevnost in obseg
administrativno-tehničnih postopkov, zmanjšala potreba po človeških virih na
logističnem področju, prihranilo pri stroških tiskovin in poštnih storitev,
izboljšala informiranost o gibanju kriminalitete in povišala stopnja
operativnosti in uspešnosti preiskovalcev – tudi z realizacijo projekta
e-policist.
4.13 OPTIMIZACIJA DELOVANJA
KRIMINALISTIČNE POLICIJE ZA USPEŠNO SOOČANJE Z VARNOSTNIMI IZZIVI 21. STOLETJA
Dolgoročen sistemski cilj projekta je
preprečevanje, odkrivanje in preiskovanje kriminalitete, posamični cilji pa so:
-       
večja učinkovitost dela z vidika kakovosti in obsega,
-       
večji izkoristek virov,
-       
višja stopnja zaupanja uporabnikov varnostnih storitev in
-       
boljša preiskanost kriminalitete.
Policija bo spremenila procese
kriminalističnega preiskovanja, ki bo temeljil na reorganizaciji
kriminalistične policije s koncentracijo le določenih funkcij vodenja,
usmerjanja, preiskovanja in koordinacije z državne ravni. Od pretežno
objektnega pristopa, katerega težišče je preiskovanje posamičnih kaznivih
dejanj, se bo preusmerila v pristop, ki se osredotoča na spremljanje in
preiskovanje dejavnosti najbolj dejavnih in družbi najbolj nevarnih storilcev
in organiziranih skupin. S tem bosta proaktivno in postaktivno ukrepanje in
koordinacija kakovostnejša, hitrejša in učinkovitejša, kriminalistična policija
pa bo laže sledila in se prilagajala aktualnim razmeram v državi in regiji.
Republika Slovenija je tranzitna država, ki bo kmalu brez standardno varovanih
notranjih državnih meja s sosedami, članicami Evropske unije (ob vstopu
Republike Hrvaške v schengenski prostor) in ki je zaradi opuščanja viznega
režima čedalje bolj odprta tudi za Zahodni Balkan, kar omogoča razvoj
mednarodnega kriminala na relativno velikem geografskem območju.
Kriminalistična policija bo z obstoječim številom kriminalistov z
reorganizacijo dosegla višjo raven učinkovitosti in delovnega izkoristka.
4.14 TRAJNOSTNI PRISTOP PRI
NAČRTOVANJU IN OHRANJANJU KADROV, KI PREISKUJEJO GOSPODARSKO KRIMINALITETO
Dolgoročen sistemski cilj projekta je
preprečevanje, odkrivanje in preiskovanje kriminalitete, posamični cilji pa so:
-       
izboljšanje strokovne usposobljenosti zaposlenih v enotah za gospodarsko
kriminaliteto,
-       
zmanjšanje fluktuacije človeških virov,
-       
razvijanje dodatnih človeških virov,
-       
zmanjšanje delovne obremenjenosti in
-       
večanje obsega preiskovalnih izkušenj.
Na uspešnost preiskovanja gospodarske
kriminalitete vpliva več dejavnikov, med katerimi velja izpostaviti izobrazbeno
strukturo zaposlenih, njihovo usposobljenost, organizacijo dela, motiviranost
ipd. Preiskovanje gospodarske kriminalitete je kompleksno in odgovorno delo, ki
zahteva visoko usposobljene človeške vire z dolgoletnimi izkušnjami na tem
področju. Visoka fluktuacija med kriminalisti, ki preiskujejo gospodarsko
kriminaliteto, povzroča pomanjkanje človeških virov s kakovostnejšimi
izkušnjami in ustrezno usposobljenostjo. Usposobljenost kriminalistov na
področju odkrivanja in preiskovanja gospodarske kriminalitete bo policija
stalno dopolnjevala in nadgrajevala. To bo naredila z oblikovanjem posebnega
programa usposabljanja za področje gospodarske kriminalitete in korupcije, s
specialističnim izobraževanjem in usposabljanjem preiskovalcev v okviru drugih
institucij doma in v tujini ter s povezovanjem z drugimi državnimi organi in
institucijami, ki sodelujejo pri preiskovanju in pregonu gospodarske
kriminalitete.
4.15 SPECIALIZACIJA DIGITALNE
FORENZIKE
Dolgoročen sistemski cilj projekta je
preprečevanje, odkrivanje in preiskovanje kriminalitete, posamični cilji pa so:
-       
kakovostnejše delo digitalne forenzike,
-       
hitrejše prilagajanje novim oblikam kaznivih dejanj,
-       
prenos znanj med računalniškimi forenziki,
-       
povečan obseg usposabljanj in s tem dvig strokovne usposobljenosti,
-       
poenotenje in standardizacija postopkov digitalne forenzike,
-       
skrajšanje postopkov preiskovanja in zmanjšanje zaostankov in
-       
višja raven strokovnosti, verodostojnosti in dokazne relevantnosti
digitalne forenzike.
Preiskovanje kaznivih dejanj računalniške
kriminalitete in digitalna forenzika zaradi hitrega razvoja informacijskih
tehnologij že vrsto let predstavljata velik izziv za policijo. Zaradi velikega
števila različnih elektronskih naprav, programske opreme in novih tehnologij se
bo policija prilagodila in uvedla nove postopke in metode digitalne forenzike.
V enotah za računalniško preiskovanje bo z rednimi usposabljanji zaposlene
specializirala za forenziko mobilnih telefonov in navigacijskih naprav,
poškodovanih elektronskih naprav, operacijskih sistemov, računalniških omrežij,
za internetno preiskovanje in razvoj lastne forenzične programske opreme. S
specializacijo bo povečala ažurnost, strokovnost in kakovost digitalne
forenzike.
4.16 VZPOSTAVITEV CILJNEGA ISKANJA
OSEB
Dolgoročen sistemski cilj projekta je
odkrivanje in prijemanje storilcev hujših kaznivih dejanj, posamični cilji pa
so:
-       
vzpostavitev centralno vodene skupine za ciljno iskanje oseb, po vzoru
držav EU, ki bo delovala na območju celotne države in v okviru Uprave
kriminalistične policije,
-       
dvig učinkovitosti sodnega sistema v državi skozi večje število
zaključenih sodnih postopkov v razumnem roku,
-       
dvig javnega zaupanja (povrnitev zaupanja) v pravno državo in s tem
zagotovitev stabilnosti finančnega ter gospodarskega sistema države in hkrati
pravne varnosti v državi.
Razlog je v zagotovitvi izvajanja načela
zakonitosti in pravne varnosti v Republiki Sloveniji ter zagotavljanja
učinkovitosti delovanja pravne države, in sicer ob predhodnem pogoju zagotovitve
sprejema vsaj mednarodno primerljive zakonodaje, ki bi omogočala učinkovito
izvajanje policijskih pooblastil in ukrepov pravosodnih organov (sodišč in
tožilstva) s področja (ciljnega) iskanja oseb.
4.17 OPREMLJANJE NOVE STAVBE
NACIONALNEGA FORENZIČNEGA LABORATORIJA
Dolgoročen sistemski cilj projekta je
forenzično preiskovanje, posamični cilji pa so:
-       
višja stopnja preiskanosti kriminalitete,
-       
višja dokazna vrednost forenzičnih izsledkov,
-       
večja odzivnost na zahtevke preiskovalcev in krajši čas forenzične obdelave
dokazov in
-       
kakovostnejše in varnejše skladiščenje dokaznih sredstev.
Z izgradnjo in opremo nove poslovne stavbe
se bodo znatno spremenili prostorski delovni pogoji. Projekt že poteka,9
v celoti pa bo zaključen v planskem obdobju tega dolgoročnega razvojnega
programa.
4.18 AKREDITACIJA IN UVAJANJE NOVIH
METOD V DELO NACIONALNEGA FORENZIČNEGA LABORATORIJA
Dolgoročen sistemski cilj projekta je
forenzično preiskovanje, posamični cilji pa so:
-       
dvig stopnje mednarodne akreditacije z 20% na 60%,
-       
uvedba novih področij preiskovanja,
-       
uvedba novih metod preiskovanja,
-       
višja stopnja preiskanosti kriminalitete in
-       
višja dokazna vrednost forenzičnih izsledkov.
Nacionalni forenzični laboratorij bo v
skladu z evropskim pravnim redom nadaljeval s postopno mednarodno akreditacijo
metod in postopkov, ki jih uporablja pri forenzičnem preiskovanju kaznivih
dejanj. Razvil in uvedel bo tudi nekatera nova področja preiskovanja in nove
metode, potrebne za posodobitev podpore kriminalističnemu preiskovanju.
4.19 Vzpostavitev učinkovitega sistema
izobraževanja, izpopolnjevanja in usposabljanja ter raziskovalne dejavnosti 
Dolgoročen sistemski cilj projekta je
razvoj človeških virov, posamični cilji pa so:
-       
sodelovanje z drugimi izobraževalnimi institucijami pri pripravi
študijskih programov I. bolonjske stopnje za potrebe policije,
-       
revizija programov izpopolnjevanj in usposabljanj na podlagi operativnih
potreb policije in v skladu z novim študijskim programom in
-       
ureditev raziskovalne dejavnosti.
Policija potrebuje lasten, kakovosten, stabilen
in razvojno naravnan izobraževalni sistem. Srednješolski izobraževalni program
za policiste je v preteklosti pomenil stabilen izobraževalni sistem in visok
izobrazbeni standard, primerljiv s poklici v vzgoji, izobraževanju,
zdravstvenem varstvu, administraciji in z drugimi poklici v javni upravi.
Družbene spremembe, spremembe izobrazbene strukture prebivalstva v Republiki
Sloveniji, demografske napovedi, še bolj pa zahteve poklica, znanja, veščine in
kompetence, ki jih danes potrebuje policist, presegajo raven srednješolske
izobrazbe. Dualnost programa višje šole, ki skrbi za ustrezno razmerje med
teorijo in prakso, se je pokazala kot dober način izobraževanja za potrebe
policije, vendar daje prenizko stopnjo izobrazbe za razvoj vodstvenih in
vodilnih kadrov. Posamezniki zahtevnejše stopnje izobrazbe pridobivajo v okviru
splošnega javnega šolstva, kar pa v celoti ne zagotavlja kakovostne poklicne in
kompetenčne rasti in razvoja. Policijsko izobraževanje v Evropski uniji se
prilagaja bolonjskemu procesu in postaja javno. Z uveljavitvijo Lizbonske
pogodbe in s Stockholmskim programom se uvaja »evropeizacija« policije. Za
enakopravno sodelovanje v tem procesu moramo tudi v Republiki Sloveniji
zagotoviti primerljiv sistem izobraževanja policistov. Višja stopnja izobrazbe
bo omogočila primerljivost policijskega poklica s podobno zahtevnimi poklici,
možnost prve izbire in odločitve za policijski poklic po srednji šoli pa bo
privabila tudi primernejše kandidate.
Po zgledu zahodnoevropskih policij je bil v
letu 2014 ustanovljen Center za raziskovanje in socialne veščine, ki je
pristojen za strateško in operativno izvajanje aktivnosti na sedmih delovnih
področjih. Eno izmed njih je področje raziskovalne dejavnosti, ki ga bo
policija vzpostavila tako, da bodo imeli vsi raziskovalni procesi (tako
znanstveno-strokovni kot administrativni) uporabno in dodano vrednost za
različna temeljna in podporna področja policijskega dela (preprečevanje in
preiskovanje kriminalitete, splošne policijske naloge, policijske specialnosti,
organizacija in vodenje policije, socialne veščine).
4.20 ZAGOTAVLJANJE OPTIMALNIH POGOJEV
ZA IZVAJANJE IZOBRAŽEVANJA, IZPOPOLNJEVANJA, USPOSABLJANJA IN RAZISKOVANJA
Dolgoročen sistemski cilj projekta je
razvoj človeških virov, posamični cilji pa so:
-       
zagotovitev optimalnih pogojev za izvajanje usposabljanja, izobraževanja
in raziskovanja,
-       
zagotovitev pogojev nastanitve udeležencev izobraževanja in
usposabljanja,
-       
zagotovitev pogojev zdravja in varstva pri delu,
-       
zmanjšanje stroškov porabe energije in prehod na uporabo okolju
prijaznih energetskih virov in
-       
razbremenitev okolja.
Ministrstvo za notranje zadeve10
bo obstoječe objekte Policijske akademije prilagodilo in dogradilo tako, da
bodo zagotavljali normalne pogoje za izvajanje teoretičnih in praktičnih vsebin
programov izobraževanja, izpopolnjevanja, usposabljanja in raziskovanja, da
bodo ustrezali okoljevarstvenim zahtevam ločevanja meteornih in fekalnih voda,
da bodo energetsko ustrezni ter da bodo zagotavljali normalne namestitvene
pogoje in dosegali standarde zdravja in varstva pri delu.
4.21 KREPITEV UČINKOVITEGA SISTEMA
PSIHOLOŠKE POMOČI IN PSIHOLOŠKE PODPORE
Dolgoročen sistemski cilj projekta je
razvoj človeških virov, posamični cilji pa so:
-       
zagotovitev optimalnih pogojev za izvajanje psihološke dejavnosti v
policiji,
-       
zagotovitev vsebinske razširitve policijske psihologije in
-       
zagotovitev zadostnega števila izvajalcev psihološke dejavnosti v
policiji.
Policija bo zagotavljala kontinuirano
usposabljanje izvajalcev psihološke dejavnosti v policiji. Sistem psihološke
dejavnosti bo nadgrajevala v smeri prilagajanja potrebam policistov (predvsem v
obliki nudenja pomoči pri soočanju s posledicami težjih operativnih nalog),
zagotavljala bo sodelovanje izvajalcev psihološke pomoči pri različnih
operativnih nalogah, delovala preventivno preko izvajanja različnih
usposabljanj s področja socialnih veščin za policiste, delovala na področju
usmerjanja razvoja človeških virov na sistemski ravni ter širila vsebinska
področja dela. Policija bo prilagajala število izvajalcev psihološke dejavnosti
glede na izkazane potrebe.
4.22 BREZPAPIRNO PISARNIŠKO POSLOVANJE
Dolgoročen sistemski cilj projekta je
informacijsko-telekomunikacijska podpora delovanju policije, posamični cilji pa
so:
-       
prilagoditev in dokončanje informacijske rešitve za poslovanje z
dokumentarnim gradivom,
-       
vzpostavitev lastne informacijske rešitve za dolgoročno e-hrambo
(skladno z Zakonom o varstvu dokumentarnega in arhivskega gradiva ter arhivih11
in z Uredbo o varstvu dokumentarnega in arhivskega gradiva12),
-       
vzpostavitev procesa in tehničnih pogojev za izvajanje digitalizacije,
-       
akreditacija sistema,
-       
vzpostavitev informacijske rešitve za e-fax in
-       
zagotovitev ITK-infrastrukture, ki bo omogočala dosego ciljev.
Policija bo vzpostavila proces in tehnične
pogoje za izvajanje digitalizacije in s tem brezpapirnega poslovanja, tako da
bo prilagodila aplikacije za poslovanje z dokumentarnim gradivom, jih
akreditirala in vzpostavila sistem elektronske hrambe dokumentov, integriran z
aplikacijami. Vzpostavila bo tudi rezervni sistem na sekundarni lokaciji. S
projektom bo zmanjšala stroške materialnega poslovanja in administrativne
obremenitve uslužbencev.
4.23 REORGANIZACIJA IN NADGRADNJA
ZAŠČITE POVEZAV INFORMACIJSKO-TELEKOMUNIKACIJSKEGA SISTEMA POLICIJE (ITSP) Z
DRUGIMI SISTEMI
Dolgoročen sistemski cilj projekta je varna
informacijsko-telekomunikacijska podpora, posamični cilji pa so:
-       
prilagoditev varnostnih pregrad in drugih varnostih ukrepov novim
varnostnim in tehničnim standardom (kibernetska varnost),
-       
vzpostavitev ustrezne strežniške infrastrukture in aplikativne podpore
za izmenjavo podatkov,
-       
nadgradnja oddaljenega dostopa v ITSP,
-       
nadgrajevanje notranjih varnostnih mehanizmov – v skladu z zakonodajo in
-       
zagotovitev informacijsko-telekomunikacijske (ITK) infrastrukture, ki bo
omogočala doseganje ciljev.
Policija bo ITSP zaradi razvoja tehnologij,
potreb po komunikacijah, njihovi zaščiti in povezovanja z drugimi
informacijskimi sistemi tehnološko prenovila tako, da bodo rešitve izpolnjevale
kompleksne kriterije zagotavljanja varnosti in da bodo uporabniško prijazne. Za
nemoteno in varno poslovanje z drugimi sistemi bo varnostne rešitve prilagodila
internetnemu protokolu, preverila in nadgradila pa bo tudi druge koncepte in
standarde varovanja, saj njihove zasnove izvirajo s konca 90. let. Na ta
način bo zmanjšala varnostna tveganja in uporabnikom zagotovila boljšo podporo.
4.24 OPTIMIZACIJA STROŠKOV LASTNIŠTVA
IN UPRAVLJANJA INFORMACIJSKO-TELEKOMUNIKACIJSKEGA SISTEMA POLICIJE (ITSP)
Dolgoročen sistemski cilj projekta je informacijsko-telekomunikacijska
podpora operativnemu in analitičnemu delu policije, posamični cilji pa so:
-       
analiza celotnih stroškov lastništva (TCO)13 vseh komponent
oziroma podsistemov ITSP,
-       
analiza podsistemov ITSP, njihove medsebojne povezanosti/odvisnosti in
vpliva na delo policije,
-       
preučitev možnosti za optimizacijo delovanja in stroškov lastništva ter
izvedba optimizacij,
-       
izbira in izvedba migracijskih scenarijev z jasno in realno oceno
obdobja povrnjene investicije (ROI)14 in določeno dodano vrednostjo
(modernizacija IKT-storitev) ter tehnoloških vplivov na delo policije, stopnjo
varnosti, zanesljivosti, zmogljivosti in razpoložljivosti in
-       
znižanje stroškov lastništva in upravljanja ITSP
Policija bo na podlagi podrobnih analiz
celotnega ITSP pripravila predloge oziroma scenarije, s pomočjo katerih bo na
eni strani znižala stroške lastništva, hkrati pa na drugi strani modernizirala
in optimizirala delovanje posameznih podsistemov in s tem dosegla kakovostnejše
IKT-storitve za končne uporabnike. Posledica optimizacije je tudi pričakovano
znižanje stroškov lastništva sistema.
4.25 PROJEKT E-POLICIST
Dolgoročen sistemski cilj projekta je
informacijsko-telekomunikacijska podpora, posamični cilji pa so:
-       
povečanje časa navzočnosti policistov na terenu,
-       
zmanjšanje potreb po komunikaciji z operativno-komunikacijskimi centri,
-       
zmanjšanje obremenjenosti operativno-komunikacijskih centrov,
-       
možnost obsežnejšega preverjanja podatkov in križnih preverjanj, če
informacije izkazujejo neskladja,
-       
avtomatizacija pisarniških postopkov pri terenskem delu,
-       
hitrejša izvedba policijskih postopkov in
-       
odprava redundance opravil.
Policija bo policistom omogočila boljše
možnosti za izvajanje dejavnosti v mobilnih pogojih dela. Preverjanje podatkov
z uporabo radijskih govornih komunikacij preko dežurnega policista policijske
postaje ali operativno-komunikacijskega centra bo nadomestila z uporabo
mobilnega podatkovnega dostopa do ITSP. Policisti bodo lahko med terenskim
operativnim delom neposredno preverjali podatke v ITSP in jih vanj neposredno
tudi vnašali, s čimer bo odpravljena redundanca opravil (klasično papirno
poslovanje in vpisovanje v ITSP po vrnitvi v enoto). Postopki iskanja in
beleženja podatkov in informacij bodo krajši in natančnejši, policisti pa bodo
večji del delovnega časa preživeli na terenu. Policija bo administracijo
terenskih delovnih procesov prenovila in optimizirala, s tem pa bo poleg
policistov do določene mere razbremenila tudi administrativno osebje v enotah.
4.26 TEHNIČNO VAROVANJE POLICIJSKIH
OBJEKTOV
Dolgoročen sistemski cilj projekta je
varovanje oseb in objektov, posamični cilji pa so:
-       
tehnično varovanje objektov v skladu z varnostnimi standardi za upravna
območja,
-       
ukinitev fizičnega varovanja objektov in
-       
več policistov, razporejenih na terensko delo.
Policija bo dežurne policiste na
policijskih postajah, ki skrbijo tudi za varnost objektov, v določenem dnevnem
času nadomestila s tehničnimi sistemi varovanja, ki bodo vključevali
videonadzorne sisteme z novejšimi tehnologijami visoke ločljivosti in z infrardečo
razsvetljavo v nočnem času, protivlomne sisteme in samodejno zaznavanje požarne
nevarnosti. Vzpostavila bo tudi centralni nadzor nad vsemi sistemi za ukrepanje
v primeru aktiviranja opozorilnih sistemov. Policisti, ki v manjših enotah v
nočnem času predvsem varujejo objekte, bodo lahko več dela opravili na terenu.
4.27 NOV
INFORMACIJSKO-TELEKOMUNIKACIJSKI CENTER POLICIJE
Dolgoročen sistemski cilj projekta je
informacijsko-telekomunikacijska podpora, posamični cilji pa so:
-       
pridobitev namensko grajenih sistemskih ITK-prostorov policije,
-       
pridobitev delovnih in spremljevalnih prostorov Urada za informatiko in
telekomunikacije in
-       
nadgradnja in širitev rezervne lokacije.
Policija bo s projektom pridobila primerno
lokacijo in prostore z ustrezno urejeno infrastrukturo za sistemsko ITK-opremo in
izvajanje svoje dejavnosti. S tem bo zgostila sicer razpršene vire, predvsem pa
se bo izognila visoki stopnji tveganja odpovedi delovanja sistemske opreme
zaradi požara, naravne nesreče, odpovedi hlajenja ali energetskega napajanja.
Nadgradila in razširila bo tudi zmogljivosti rezervnega centra na rezervni
lokaciji. To ji bo omogočilo tudi izpolnitev zahtevanih varnostnih standardov
za nadnacionalne in nacionalne IKT-sisteme, na kar jo že od leta 2007 v okviru
priporočil opozarjajo ocenjevalci EU.
4.28 TETRA15
Dolgoročni sistemski cilj projekta je
informacijsko-telekomunikacijska podpora, posamični cilji pa so:
-       
dokončanje izgradnje enotnega digitalnega radijskega omrežja državnih
organov Republike Slovenije po standardu TETRA in povezava z obstoječim
omrežjem zaščite in reševanja – prva faza,
-       
kakovostnejše storitve govornih in podatkovnih telekomunikacij policije,
-       
omogočanje skupnega medsebojnega in čezmejnega sodelovanja s policijami
sosednjih držav,
-       
višja stopnja integracije elektronskih informacijsko-telekomunikacijskih
sistemov in
-       
telekomunikacijska interoperabilnost služb, ki poleg policije
zagotavljajo javnovarnostne storitve.
Policija bo v skladu s sklepi Vlade
Republike Slovenije dokončala projekt izgradnje enotnega digitalnega radijskega
omrežja državnih organov Republike Slovenije po standardu TETRA. Izgradnja
sistema TETRA in opremljanje končnih uporabnikov se zaključi do leta 2018.
Projekt se izvaja že več let in s tem bo policija v celoti prešla z analognih
sistemov posredovanja govornih komunikacij na digitalne sisteme po standardu
TETRA, kar bo poleg govornih komunikacij omogočalo tudi podatkovne komunikacije
in določanje geografskega položaja. Digitalni sistem bo zagotavljal višjo
stopnjo varnosti pred zlonamernim prestrezanjem komunikacij, zaradi modularne
zgradbe, integracije storitev, centraliziranega upravljanja in
interoperabilnosti pa bo predstavljal idealno platformo za omrežno vključevanje
drugih služb, ki zagotavljajo javnovarnostne storitve reševanja in zaščite.
4.29 ZAMENJAVA REGISTRAFONSKEGA
SISTEMA
Dolgoročen sistemski cilj projekta je
informacijsko-telekomunikacijska podpora, posamični cilji pa so:
-       
zagotovitev stabilnega in zanesljivega delovanja registrafonskega
omrežja,
-       
zagotovitev hitrega dostopa do posnetkov v registrafonskem sistemu,
-       
zagotovitev popolne avtentifikacije posnetkov, varnostno kopiranje in
avtomatsko beleženje vseh oblik uporabe podatkov in posegov v sistem in
-       
izpolnjevanje predpisane varnostne politike policije.
Policija bo zamenjala obstoječ zastarel
registrafonski sistem in s tem zagotovila možnost naknadne rekonstrukcije in
ugotavljanja zakonitosti izvajanja policijskih nalog, katerih sestavni del so
bile elektronske govorne komunikacije. Policija mora zagotoviti prometno in vsebinsko
sledljivost določenih govornih komunikacij, vključujoč interventne klice na
številko 113, komunikacijo med operativnimi štabi in policisti na terenu,
komunikacijo med akcijskim delovanjem večjega števila policistov itd. Posnetki
komunikacij so v določenih primerih dokazno gradivo v sodnih postopkih, zato
mora policija zagotoviti zanesljiv in stabilen registrafonski sistem, ki bo
integriral varnostno kopiranje podatkov in vključeval popoln modul za varnostno
upravljanje ter s tem preprečeval izgube ali zlorabe podatkov.
4.30 UVEDBA VIRTUALNIH NAMIZIJ
Dolgoročen sistemski cilj projekta je
informacijsko-telekomunikacijska podpora, posamični cilji pa so:
-       
povečana storilnost IT-administratorjev,
-       
povečanje produktivnosti končnih uporabnikov (policistov) in
-       
povečana varnost in nadzor dostopa do dokumentov.
Policija bo povečala zanesljivost in
učinkovitost ter varnost informacijskega sistema. Zmanjšalo se bo število ur,
ko uporabniki zaradi odpovedi delovnih postaj niso mogli delati v
informacijskem sistemu policije.
4.31 ZAGOTOVITEV USTREZNE
USPOSOBLJENOSTI STROKOVNJAKOV URADA ZA INFORMATIKO IN TELEKOMUNIKACIJE ZA
ZAGOTAVLJANJE DELOVANJA, RAZVOJA IN VZDRŽEVANJA SISTEMOV IN APLIKACIJ ITSP
Dolgoročni sistemski cilji projekta so
učinkovit razvoj, zagotavljanje delovanja in učinkovito upravljanje IT-sistemov
policije, spremljanje razvoja, neodvisnost od zunanjih »svetovalnih
(prodajnih)« organizacij, najvišja stopnja varnosti, zanesljivosti,
zmogljivosti in razpoložljivosti ITSP. Posamični cilji so:
-       
izboljšanje strokovne usposobljenosti delavcev urada enote za uspešno
izvajanje nalog,
-       
zmanjšanje reakcijskega časa pri opravljanju intervencij na ITSP,
-       
izboljšanje materialno-tehnične opremljenosti urada za uspešno izvajanje
nalog (mobilna ITK-oprema z vsemi potrebnimi aplikacijami in komunikacijskimi
vmesniki) in
-       
večja razpoložljivost vseh sistemov ITSP (zmanjšanje časov, ko je sistem
nedosegljiv).
Zaradi specifik policijskega delovanja je
nujno, da ima policija lastne IKT-strokovnjake, ki lahko z razvojem novih
IKT-rešitev zadovoljujejo njene specifične potrebe. Policija bo bistveno
povečala učinkovitost dela na področju ITK-podpore delovanja policije – tako
pri operativnem kot pri analitičnem in podpornem delu.
Z ustreznim izobraževanjem se bo dvignil
nivo strokovne usposobljenosti, ki ga policija nujno potrebuje v vseh fazah
življenjskega cikla IKT-sistemov (od priprave specifikacij za nabavo do
implementacije sistemov). Visoka suverenost strokovnjakov bo zmanjšala
odvisnost in dovzetnost za »namige« zunanjih organizacij in ponudnikov opreme,
vplivala pa bo tudi na zmanjšanje korupcijskih tveganj.
4.32 PODPORA LETALSKE POLICIJSKE ENOTE
POLICIJSKIM, REŠEVALNIM IN MEDICINSKIM ENOTAM NA OBMOČJU CELOTNE DRŽAVE
Dolgoročen sistemski cilj projekta je
operativna podpora, posamični cilji pa so:
-       
povečanje učinkovitosti podpore iz zraka na celotnem ozemlju Republike
Slovenije,
-       
zmanjšanje reakcijskega časa pri opravljanju interventnih policijskih
nalog,
-       
zmanjšanje reakcijskega časa pri opravljanju nalog helikopterskega
reševanja in
-       
večje možnosti preživetja oseb, ki potrebujejo nujno medicinsko oskrbo.
Policija bo radij delovanja Letalske
policijske enote s sedanjih 80 km razširila na območje celotne Republike
Slovenije in zagotovila optimalno zračno podporo policijskim, reševalnim in
medicinskim enotam. S tem bo dosegla reakcijski čas, krajši od ene ure, ciljni
čas pa bo 30 minut od poziva do prihoda helikopterja na kraj dogodka.
Posodobila bo zastarelo helikoptersko floto in vzpostavila najmanj eno
dislocirano helikoptersko bazo na severovzhodnem območju Republike Slovenije.
4.33 ZAGOTOVITEV VRHUNSKE
USPOSOBLJENOSTI PRIPADNIKOV SPECIALNE ENOTE
Dolgoročen sistemski cilj projekta je
učinkovit boj proti terorizmu, najhujšim oblikam kriminala ter ogrožanju
varnosti ljudi in premoženja z eksplozivnimi sredstvi, posamični cilji pa so:
-       
izboljšanje taktične usposobljenosti enote za uspešno zoperstavljanje
sodobnim trendom terorizma in organiziranega kriminala,
-       
zmanjšanje reakcijskega časa pri opravljanju interventnih policijskih
nalog,
-       
večja varnost policistov, ki se soočijo s kritičnim dogodkom,
-       
izboljšanje materialno-tehnične opremljenosti enote za uspešno
zoperstavljanje sodobnim trendom terorizma in organiziranega kriminala in
-       
večja varnost oseb, ki so vključene v kritični dogodek (talci, storilci,
naključne osebe).
Policija bo bistveno povečala učinkovitost
dela na področju boja proti terorizmu, najhujšim oblikam kriminala ter
ogrožanju varnosti ljudi in premoženja z eksplozivnimi sredstvi. Z izgradnjo
ustreznih vadbenih objektov ob nastanitvenem objektu se bo dvignil nivo
taktične usposobljenosti Specialne enote za posredovanje ob najzahtevnejših
varnostnih dogodkih. S sprejemom ustreznih organizacijskih sprememb se bo
bistveno skrajšal odzivni čas enote za urgentno posredovanje. Z uvedbo najsodobnejših
materialno-tehničnih sredstev se bo zagotovilo učinkovito posredovanje enote in
dvignil nivo zaščite policistov, zagotovljena pa bo tudi večja varnost oseb, ki
so vključene v kritični dogodek.
4.34 PRIDOBIVANJE IN VZDRŽEVANJE
STVARNEGA PREMOŽENJA
Dolgoročen sistemski cilj projekta je
logistična podpora, posamični cilji pa so:
-       
investicijsko vzdrževanje poslovnih objektov,
-       
investicijsko pridobivanje dodatnih prostorskih zmogljivosti z
novogradnjami objektov,
-       
pridobivanje dodatnih prostorskih zmogljivosti z najemom poslovnih
prostorov ali objektov in
-       
zagotovitev osnovnih pogojev za izvajanje policijskih nalog.
Policija za svoje delovanje uporablja
poslovne objekte, ki so v lastništvu Republike Slovenije in upravljanju
Ministrstva za notranje zadeve16 in so arhitektonsko, namensko,
prostorninsko, starostno in kakovostno zelo različni. Nekateri so potrebni
temeljite obnove, saj zaposlenim in strankam v policijskih objektih ne
omogočajo ustreznih delovnih pogojev oziroma minimalnih higienskih standardov,
nekatere bo treba iz različnih razlogov nefunkcionalnosti opustiti in pridobiti
nove. Ministrstvo ima sklenjenih tudi vrsto najemnih pogodb, saj finančno ni
zmožno lastniško pridobiti celotnega, za policijsko dejavnost potrebnega
nepremičninskega premoženja. Ministrstvo bo določene objekte temeljito
investicijsko obnovilo in razširilo njihove prostorske zmogljivosti, na
nekaterih pa bo opravilo nujna investicijska vzdrževalna dela. Nove objekte bo
pridobilo delno z namenskim financiranjem novogradenj, delno pa z novimi
najemnimi pogodbami.
4.35 POSODOBITEV MUZEJA SLOVENSKE
POLICIJE
Dolgoročen sistemski cilj projekta je
vzpostavitev sodobne policijske muzejske dejavnosti, posamični cilji pa so:
-       
poglobitev komunikacije in sodelovanja policije s skupnostjo,
-       
večje zaupanje ljudi v delo policije,
-       
krepitev ugleda policije,
-       
krepitev integritete v policijski organizaciji in
-       
zagotovitev ohranjanja slovenske policijske kulturne dediščine.
Slovenska policija sodi med redke policije,
ki imajo zelo dolgo muzejsko tradicijo. Ta pri nas sega v leto 1920. Trenutno
stanje Muzeja slovenske policije, v okviru katerega se hrani in predstavlja
naša kulturna dediščina, je neprimerno z več vidikov (mdr. neustrezni razstavni
in depojski prostori, zastarel koncept razstave in obdelave muzejskih predmetov
…). Sodobni policijski muzeji v svetu ob ohranjanju dediščine promovirajo delo
policije, krepijo integriteto njenih uslužbencev, interpretirajo vlogo policije
v družbi, izvajajo preventivne dejavnosti, tkejo in vzdržujejo stike z najrazličnejšimi
skupinami javnosti, in sicer s ciljem uresničevanja poslanstva policije.
Slovenska policija bo skupaj z drugimi pristojnimi institucijami zagotovila
ustrezne pogoje za vzpostavitev in delovanje sodobnega policijskega muzeja, ki
bo služil kot kulturno središče in center za raziskovanje ter ohranjanje
slovenske policijske in pravosodne dediščine.
5. POGOJI ZA URESNIČEVANJE DOLGOROČNEGA RAZVOJNEGA
PROGRAMA
Policija bo dolgoročen razvojni program
uresničila, če bodo zagotovljeni določeni notranji in zunanji sistemski pogoji.
Med notranje pogoje sodi kakovostno
načrtovanje in izvedba projektov, za kar bo policija morala uporabiti svoje
najboljše strokovnjake in primerno razporediti druge, predvsem finančne vire,
ob pomanjkanju virov pa bo morala sproti prilagajati prednostne razvojne
naloge. Utrditi bo morala tudi strateško projektno upravljanje in nadzor.
Med zunanje pogoje poleg dobre in stabilne
zakonodaje in strokovnega dela vseh državnih organov (v t. i. verigi
pravičnosti) sodita tudi dinamika in obseg proračunskega financiranja, ki sta v
veliki meri odvisna od realnih fiskalnih zmožnosti države na eni strani in od
vsakokratnih družbenih prednostnih nalog na drugi. Brez trdnega financiranja
dolgoročnega razvojnega programa enostavno ne bo mogoče uresničiti v
načrtovanem obsegu, s tem pa bodo operativne zmožnosti policije manjše od
pričakovanih, posledično pa bo to vplivalo na raven javne varnosti.
5.1 RAZVOJNI PROJEKTI
Policija v času razvojnega načrtovanja za
obdobje do leta 2025 nekatere projekte že izvaja, drugi pa bodo sledili v čim
bolj uravnoteženi časovni dinamiki in ob racionalni ter učinkoviti izrabi
delovnih virov. Vsi razvojni projekti so razvrščeni v štiri skupine:
-       
prvo skupino sestavljajo projekti v izvedbeni fazi, ki bodo zaključeni,
če bodo zagotovljeni načrtovani in v proračunu potrjeni finančni viri;
-       
drugo skupino sestavljajo projekti z zaključeno načrtovalno fazo, ki so
že pripravljeni na izvajanje, če bodo v proračunu načrtovani in zagotovljeni
redni finančni viri;
-       
tretja je skupina projektov, ki so v fazi intenzivnega načrtovanja, ki
bo zaključeno v skladu s postavljenimi roki, do katerih bodo pripravljeni za
izvedbo;
-       
v četrto skupino pa sodijo projekti, ki so v začetnem postopku, v
katerem se izvajajo analize in pridobivajo potrebni podatki, dokončno pa bodo
zasnovani s projektnimi načrti do v časovnem načrtu predvidenega časa.
Eden od temeljnih pogojev za dosego
razvojnih ciljev je sistematičen in načrten pristop k oblikovanju idej,
načrtovanju projektov in njihovi izvedbi. Ob omejenih časovnih, človeških,
materialno-tehničnih in finančnih virih bo policija v skladu s prednostnimi
cilji proces razvoja razporedila v celotnem razvojnem obdobju.
Prihodnost je v precejšnji meri
nepredvidljiva, zato je načrtovan dolgoročni razvoj, ki je oprt na trenutna
varnostna tveganja in družbene razvojne potenciale, stohastične narave.
Razvojni program bo treba v rednih časovnih obdobjih, enakih proračunskemu
načrtovanju, ustrezno posodobiti in prilagoditi razmeram, ki jih v času
osnovnega načrtovanja ni bilo mogoče predvideti.
Policija bo za potrebe spremljanja
dinamike, kakovosti in obsega doseganja programskih ciljev utrdila sistem
centralnega vodenja in projektne koordinacije.
5.2 RAZVOJNI VIRI
Policija bo dosegla cilje, določene v
okviru dolgoročnega razvojnega programa, ob naslednjih pogojih:
-       
zagotoviti bo treba kratkoročno stabilizacijo in dolgoročno realno rast
pridobivanja sredstev iz proračuna Republike Slovenije in iz drugih virov,
kajti le na ta način bo možno zagotavljati pogoje za nabavo potrebnih
materialno-tehničnih sredstev ter izvedbo investicij in investicijskega
vzdrževanja v objekte Ministrstva za notranje zadeve, ki jih za svoje delo
potrebuje policija;
-       
policija že sedaj in bo tudi v bodoče del potrebnih sredstev
zagotavljala s sodelovanjem na natečajih za dodelitev sredstev Evropske unije;
-       
v internem finančnem načrtovanju policije bo treba zagotoviti dodatna
sredstva za razvoj človeških virov;
-       
za izvedbo načrtovanih nalog bo morala policija v ožjih projektnih in
delovnih skupinah skupno angažirati okoli 400 uslužbencev Ministrstva za
notranje zadeve in policije; nekateri ključni uslužbenci bodo sodelovali pri
izvajanju več projektov hkrati ali zaporedno;
-       
policija bo morala za izvedbo nalog na posameznih vsebinskih področjih
uporabiti najbolj strokovno usposobljene uslužbence, ki jim bodo podporo nudili
strokovnjaki za načrtovanje in organiziranje projektnega dela.
6. ZAKLJUČEK
Resolucija je skladna z:
-       
Resolucijo o strategiji nacionalne varnosti Republike Slovenije (Uradni
list RS, št. 27/10),
-       
Resolucijo o nacionalnem programu preprečevanja in zatiranja
kriminalitete za obdobje 2012–2016 (Uradni list RS, št. 83/12).
Resolucija je dokument, ki ga morata
Ministrstvo za notranje zadeve in policija upoštevati pri pripravi:
-       
srednjeročnih načrtov razvoja in dela policije za petletna obdobja,
-       
letnih načrtov dela policije,
-       
pripravi predlogov proračuna Republike Slovenije in
-       
pripravi internih finančnih načrtov.
Resolucija začne veljati naslednji dan po
objavi v Uradnem listu Republike Slovenije.
Št. 210-01/15-11/6
Ljubljana, dne 29. septembra
2015
EPA 605-VII
Državni zbor
Republike Slovenije
Primož Hainz l.r.
Podpredsednik
_______________
1 Uradni list RS, št. 40/12, 96/12 – ZPIZ-2, 104/12
– ZIPRS1314, 105/12, 25/13 – odl. US, 46/13 – ZIPRS1314-A, 56/13 – ZŠtip-1,
63/13 – ZOsn-I, 63/13 – ZJAKRS-A, 99/13 – ZUPJS-C, 99/13 – ZSVarPre-C, 101/13 –
ZIPRS1415, 101/13 – ZDavNepr, 107/13 – odl. US, 85/14, 95/14 in 24/15 – odl. US
2 Uradni list RS, št. 66/09 – uradno prečiščeno
besedilo, 22/10, 26/11 – odločba US, 58/11 – ZDT-1, 40/12 – ZUJF, 96/12 –
ZPIZ-2, 15/13 – ZNPPol in 15/13 – ZODPol
3 Uradni list RS, št. 96/12, 39/13, 99/13 –
ZSVarPre-C, 101/13 – ZIPRS1415, 44/14 – ORZPIZ206, 85/14 – ZUJF-B in 95/14 –
ZUJF-C
4 Plan, Do, Check, Act (planiraj, naredi, preveri,
ukrepaj) – Demingov krog upravljanja in neprestanega izboljševanja procesov.
5 Common Assessment Framework – skupni evropski
ocenjevalni okvir za organizacije v javnem sektorju.
6 European Fundation for Quality Management –
evropski model poslovne odličnosti.
7 Balanced ScoreCard – sistem uravnoteženih
kazalnikov.
8 Uradni list RS, št. 29/11 – uradno prečiščeno
besedilo, 21/13, 111/13 in 92/14 – odločba US
9 Do prenosa nepremičnin na Javni nepremičninski
sklad Republike Slovenije bo naloge upravljanja v skladu z določili Zakona o
javnem nepremičninskem skladu Republike Slovenije opravljalo Ministrstvo za
notranje zadeve.
10 Do prenosa nepremičnin na Javni nepremičninski
sklad Republike Slovenije bo naloge upravljanja v skladu z določili Zakona o
javnem nepremičninskem skladu Republike Slovenije opravljalo Ministrstvo za
notranje zadeve.
11 Uradni list RS, št. 30/06, 24/14 – odločba US in
51/14
12 Uradni list RS, št. 86/06
13 Total Cost of Ownership.
14 Return on Investment.
15 Terrestrial Trunked Radio – standard, namenjen
sodobni govorni in podatkovni profesionalni digitalni komunikaciji.
16 Do prenosa nepremičnin na Javni nepremičninski
sklad Republike Slovenije bo naloge upravljanja v skladu z določili Zakona o
javnem nepremičninskem skladu Republike Slovenije opravljalo Ministrstvo za
notranje zadeve.