1. člen
(vsebina)
Ta pravilnik določa podrobnejše pogoje in postopke za
priznanje organizacij proizvajalcev v sektorju prašičjega mesa (v nadaljnjem
besedilu: organizacija proizvajalcev) za izvajanje Uredbe (EU) št. 1308/2013
Evropskega parlamenta in Sveta z dne 17. decembra 2013 o vzpostavitvi skupne
ureditve trgov kmetijskih proizvodov in razveljavitvi uredb Sveta (EGS) št.
922/72, (EGS) št. 234/79, (ES) št. 1037/2001 in (ES) št. 1234/2007 (UL L št.
347 z dne 20. 12. 2013, str. 671), zadnjič spremenjene z Delegirano uredbo
Komisije (EU) 2019/934 z dne 12. marca 2019 o dopolnitvi Uredbe (EU) št.
1308/2013 Evropskega parlamenta in Sveta glede vinorodnih območij, na katerih
je mogoče delež alkohola povečati, dovoljenih enoloških postopkov in omejitev,
povezanih s pridelavo in konzerviranjem proizvodov vinske trte, najmanjšega
odstotnega deleža alkohola za stranske proizvode in njihovega odstranjevanja
ter objave spisov OIV (UL L št. 149 z dne 7. 6. 2019, str. 1), (v nadaljnjem
besedilu: Uredba 1308/2013/EU).
2. člen
(sektor, za katerega se prizna organizacija proizvajalcev)
Organizacija proizvajalcev po tem pravilniku se prizna za
sektor prašičjega mesa iz točke (q) drugega odstavka 1. člena Uredbe
1308/2013/EU (v nadaljnjem besedilu: sektor prašičjega mesa).
3. člen
(podrobnejši pogoji za priznanje)
Organizacija proizvajalcev poleg pogojev iz 107. člena Zakona
o kmetijstvu (Uradni list RS, št. 45/08, 57/12, 90/12 – ZdZPVHVVR, 26/14,
32/15, 27/17 in 22/18; v nadaljnjem besedilu: Zakon o kmetijstvu) za priznanje
izpolnjuje tudi naslednje podrobnejše pogoje:
-       
proizvajalci iz prve alineje in pravne osebe iz druge alineje drugega
odstavka 107. člena Zakona o kmetijstvu v sektorju prašičjega mesa ustanovijo
organizacijo proizvajalcev na lastno pobudo z namenom opravljanja vsaj ene
dejavnosti iz točke (b) prvega odstavka 152. člena in doseganja vsaj enega od
ciljev iz točke (c) prvega odstavka 152. člena Uredbe 1308/2013/EU,
-       
proizvajalci so vpisani v evidenco imetnikov rejnih živali in evidenco
rejnih živali v skladu s predpisom, ki ureja evidenco imetnikov rejnih živali
in evidenco rejnih živali,
-       
organizacija proizvajalcev izpolnjuje pogoje iz tega pravilnika in
prvega odstavka 152. člena, prvega in drugega odstavka 153. člena ter prvega
odstavka 154. člena Uredbe 1308/2013/EU,
-       
organizacija proizvajalcev v skladu s točko (b) prvega odstavka 154.
člena Uredbe 1308/2013/EU združuje najmanj deset proizvajalcev,
-       
vsota staležev prašičev proizvajalcev iz prve alineje drugega odstavka
107. člena Zakona o kmetijstvu oziroma proizvajalcev, ki so združeni pri članu
organizacije proizvajalcev iz druge alineje drugega odstavka 107. člena Zakona
o kmetijstvu, je na dan 1. februar koledarskega leta pred vložitvijo vloge za
priznanje organizacije proizvajalcev najmanj 5000 prašičev, kar je razvidno iz
evidence imetnikov rejnih živali in evidence rejnih živali v skladu s
predpisom, ki ureja evidenco imetnikov rejnih živali in evidenco rejnih živali,
-       
organizacija proizvajalcev letno proda najmanj 5000 prašičev članov
organizacije proizvajalcev pravnim ali fizičnim osebam, ki niso člani
organizacije proizvajalcev, kar se prvič preveri za koledarsko leto, ki sledi
letu, v katerem je bila izdana odločba o priznanju.
4. člen
(vloga)
(1) Vloga za priznanje organizacije proizvajalcev se vloži
pri Ministrstvu za kmetijstvo, gozdarstvo in prehrano (v nadaljnjem besedilu:
ministrstvo) in mora vsebovati podatke o firmi, sedežu ali naslovu, davčni
številki, matični številki poslovnega subjekta, pravnoorganizacijski obliki in
stikih (telefonsko številko in elektronski naslov) vlagatelja.
(2) Vlogi za priznanje organizacije proizvajalcev iz
prejšnjega odstavka je treba priložiti naslednja dokazila:
-       
dokazilo o številu članov organizacije proizvajalcev s poimenskim seznamom
članov organizacije proizvajalcev, ki mora vsebovati osebno ime nosilca
kmetijskega gospodarstva ali naziv proizvajalca, davčno ali matično številko
poslovnega subjekta, naslov in KMG-MID kmetijskega gospodarstva,
-       
podpisane izjave proizvajalcev iz prve alineje drugega odstavka 107.
člena Zakona o kmetijstvu in proizvajalcev, ki so združeni pri članu
organizacije proizvajalcev iz druge alineje drugega odstavka 107. člena Zakona
o kmetijstvu, da soglašajo z vključitvijo v organizacijo proizvajalcev,
-       
navedbo vlagatelja, da opravlja vsaj eno dejavnost iz točke (b) prvega
odstavka 152. člena Uredbe 1308/2013/EU in dosega vsaj enega od ciljev iz točke
(c) prvega odstavka 152. člena Uredbe 1308/2013/EU ter da izpolnjuje pogoj iz
točke (c) prvega odstavka 154. člena Uredbe 1308/2013/EU, in
-       
statut organizacije proizvajalcev v skladu s 153. členom Uredbe
1308/2013/EU.
5. člen
(del pravne osebe)
Za izvajanje prvega odstavka 154. člena Uredbe 1308/2013/EU
se šteje, da je organizacija proizvajalcev v skladu s prvim odstavkom 107.
člena Zakona o kmetijstvu (Uradni list RS, št. 45/08, 57/12, 90/12 – ZdZPVHVVR,
26/14, 32/15, 27/17 in 22/18; v nadaljnjem besedilu: Zakon o kmetijstvu) jasno
organizacijsko opredeljen del pravne osebe, če:
-       
se v aktu o ustanovitvi pravne osebe ali v zadružnih pravilih razmejijo
pristojnosti pri odločanju med pravno osebo in organizacijo proizvajalcev,
-       
se zagotovi ustrezno ločeno računovodstvo za del pravne osebe, ki je
priznan kot organizacija proizvajalcev, in
-       
izpolnjuje pogoje iz prvega odstavka 154. člena Uredbe 1308/2013/EU.
6. člen
(preverjanje izpolnjevanja pogojev za priznanje organizacije
proizvajalcev)
(1) Ministrstvo izvaja upravni pregled izpolnjevanja pogojev
za priznanje organizacije proizvajalcev najmanj enkrat letno na podlagi poročanja
v evidenco organizacij proizvajalcev, združenj organizacij proizvajalcev,
skupin proizvajalcev za skupno trženje in skupin proizvajalcev za izvajanje
shem kakovosti iz 152. člena Zakona o kmetijstvu (v nadaljnjem besedilu:
evidenca) in podatkov, ki se na podlagi 152. člena Zakona o kmetijstvu vodijo v
evidenci ali se v evidenco prevzemajo.
(2) Inšpektorat, pristojen za kmetijstvo, za izvajanje točk
(b) in (c) četrtega odstavka 154. člena Uredbe 1308/2013/EU v okviru svojih
pooblastil enkrat letno opravlja nadzor na kraju samem glede izpolnjevanja
pogojev za priznanje organizacije proizvajalcev in verodostojnost poročanih
podatkov.
KONČNI DOLOČBI
7. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o organizacijah proizvajalcev v sektorju prašičjega mesa (Uradni list RS, št.
60/16).
8. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-45/2019
Ljubljana, dne 20. aprila 2020
EVA 2019-2330-0036
Dr. Aleksandra Pivec
ministrica
za kmetijstvo, gozdarstvo in prehrano