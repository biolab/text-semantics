1. člen
(vsebina sklepa)
(1) Ta sklep določa:
1.     
sheme letnih in polletnih računovodskih izkazov investicijskega sklada;
2.     
vsebino priloge s pojasnili k letnim in polletnim računovodskim izkazom
investicijskega sklada;
3.     
analitični kontni načrt za investicijske sklade;
4.     
pravila vrednotenja postavk v računovodskih izkazih investicijskega
sklada;
5.     
podrobnejšo vsebino letnega in polletnega poročila krovnega sklada.
(2) V primeru prenehanja investicijskega sklada brez
likvidacije izdelava poročila na podlagi tega sklepa ni obvezna.
(3) Ta sklep se za alternativni investicijski sklad, ki
javno zbira premoženje (v nadaljnjem besedilu: AJIS), in ga upravlja upravljavec
alternativnih investicijskih skladov, z dovoljenjem Agencije za trg vrednostnih
papirjev za opravljanje storitev upravljanja alternativnih investicijskih
skladov ali upravljavec alternativnih investicijskih skladov države članice z
dovoljenjem pristojnega organa države članice za upravljanje alternativnih
investicijskih skladov, uporablja samo glede tistih vsebin, ki niso določene z
Zakonom o upravljavcih alternativnih investicijskih skladih (Uradni list RS,
št. 32/15 in 77/18) oziroma Delegirano uredbo Komisije (EU) št. 231/2013 z
dne 19. decembra 2012 o dopolnitvi Direktive 2011/61/EU Evropskega parlamenta
in Sveta v zvezi z izjemami, splošnimi pogoji poslovanja, depozitarji,
finančnim vzvodom, preglednostjo in nadzorom (UL L št. 83 z dne 22. 3.
2013, str. 1).
2. člen
(pojmi)
Za namene tega sklepa veljajo naslednje opredelitve pojmov:
1.     
»Slovenski računovodski standardi« so veljavni računovodski standardi,
ki jih sprejme Slovenski inštitut za revizijo v skladu z zakonom, ki ureja
gospodarske družbe;
2.     
»nakupna cena« je cena enote vrednostnega papirja oziroma naložbe, po
kateri jo investicijski sklad plača. Stroški, povezani z nakupom vrednostnega
papirja oziroma sklenitvijo posla, se pripoznavajo v skladu s Slovenskim
računovodskim standardom 3;
3.     
»prodajna cena« je cena enote vrednostnega papirja oziroma naložbe, ki
jo investicijski sklad doseže na trgu;
4.     
»udenarljiva vrednost« je vrednost, po kateri je mogoče sredstvo v
trenutku ovrednotenja udenariti;
5.     
»zadnji dnevni tečaj« je zaključni tečaj organiziranega trga vrednostnih
papirjev ali drug primerljivi tečaj, ki ga objavi organizator trga in je
rezultat opravljenih poslov. V primeru neprekinjenega delovanja organiziranega
trga vrednostnih papirjev se kot zadnji tečaj upošteva tečaj tega trga, ki je
veljal konec dneva (ob polnoči), za katerega se opravlja vrednotenje;
6.     
»sklad denarnega trga« je investicijski sklad, ki je pridobil dovoljenje
v skladu z Uredbo (EU) 2017/1131 Evropskega parlamenta in Sveta z dne
14. junija 2017 o skladih denarnega trga (UL L št. 169 z dne
30. 6. 2017, str. 8; v nadaljnjem besedilu: Uredba o skladih
denarnega trga).
3. člen
(pravila vrednotenja postavk)
(1) Investicijski sklad vrednoti postavke, izkazane v
računovodskih izkazih, v skladu s Slovenskimi računovodskimi standardi.
(2) Ne glede na prejšnji odstavek je pri vrednotenju in
izkazovanju postavk investicijskega sklada potrebno upoštevati naslednje:
1.     
sredstva sklada denarnega trga se vrednotijo v skladu z Uredbo o skladih
denarnega trga;
2.     
investicijska družba vrednoti lastne delnice po nabavni ceni;
3.     
investicijski sklad vrednoti zlato po zadnji ceni, ki jo je objavil
»London Bullion Market Association«;
4.     
obrestovani vrednostni papirji se izkazujejo skupaj z obrestmi, v skladu
s pogoji, ki jih določi izdajatelj pri izdaji vrednostnih papirjev;
5.     
diskontirani kratkoročni vrednostni papirji se obravnavajo enako kot
obrestovani vrednostni papirji, izkazujejo pa se po diskontirani nominalni
vrednosti skupaj z obrestmi, v skladu s pogoji, ki jih določi izdajatelj pri
izdaji vrednostnih papirjev;
6.     
obveznice, s katerimi se trguje na organiziranem trgu vrednostnih
papirjev, se izkazujejo v neodplačani nominalni vrednosti, pomnoženi s tečajem
tega trga, in v skladu s pogoji, ki jih določi izdajatelj pri izdaji obveznic.
Tako dobljeni vrednosti se prištejejo tudi obresti, izračunane po podatkih
organizatorja trga. Investicijski sklad lahko sprejme računovodsko usmeritev,
da se obresti pripisujejo v skladu s pogoji, ki jih določi izdajatelj pri
izdaji obveznic;
7.     
brezkuponske obveznice se obravnavajo enako kot obrestovane obveznice,
izkazujejo pa se po diskontirani nominalni vrednosti ter dnevno obrestujejo v
skladu s pogoji, ki jih določi izdajatelj pri izdaji obveznic;
8.     
navadne delnice, s katerimi se trguje na organiziranem trgu vrednostnih
papirjev, se izkazujejo po zadnjem dnevnem tečaju;
9.     
prednostne delnice z nespremenljivimi dividendami, s katerimi se ne
trguje na organiziranem trgu vrednostnih papirjev, se izkazujejo enako kot
obveznice, s katerimi se ne trguje na organiziranem trgu vrednostnih papirjev;
10.  
prednostne delnice z nespremenljivimi dividendami, s katerimi se trguje
na organiziranem trgu vrednostnih papirjev, se izkazujejo enako kot delnice, s
katerimi se trguje na organiziranem trgu vrednostnih papirjev;
11.  
udeležbene prednostne delnice se izkazujejo enako kot navadne delnice;
12.  
drugi vrednostni papirji se izkazujejo po zadnjem dnevnem tečaju
organiziranega trga vrednostnih papirjev oziroma po udenarljivi vrednosti. V
drugih primerih se izkazujejo po nakupni vrednosti, razen v primerih skupnega
ovrednotenja;
13.  
vrednostni papirji, s katerimi se ne trguje na organiziranem trgu
vrednostnih papirjev, se razvrstijo v netržne vrednostne papirje v posesti do
zapadlosti v plačilo ali v vrednostne papirje, razpoložljive za prodajo;
njihovo prevrednotenje pa se evidentira v skladu s Slovenskim računovodskim
standardom 3;
14.  
zmanjšanje ali povečanje vrednosti naložbe, izmerjene po pošteni
vrednosti prek poslovnega izida, se izkazuje kot neiztržena izguba ali
neiztržen dobiček pri naložbah. Negativne oziroma pozitivne razlike med
prodajno ceno prodanih naložb in njihovo nakupno ceno oziroma vrednostjo na
zadnji dan prejšnjega obračunskega obdobja se pri naložbi, izmerjeni po pošteni
vrednosti prek poslovnega izida, izkazujejo kot iztržene izgube ali iztrženi
dobički pri naložbah;
15.  
pri ovrednotenju vrednostnega papirja s ceno na organiziranem trgu
vrednostnih papirjev se upošteva zadnji dnevni tečaj tega trga. Vrednostni
papirji se vrednotijo po zadnjem znanem tečaju organiziranih trgov vrednostnih
papirjev, na katerih so bili vrednostni papirji kupljeni;
16.  
dnevne obrestne mere se izračunavajo na običajen način, če pogoji
izdajatelja obveznic ne določajo drugače;
17.  
dnevna vrednost naložbe s stalno donosnostjo se izračuna tako, da se
nakupni oziroma tržni nominalni vrednosti naložbe najprej prišteje morebitno
pogodbeno prevrednotenje od dneva nakupa, nato pa se ji prištejejo še pogodbeno
določene obresti za obdobje od dneva nakupa oziroma zadnjega izplačila obresti
do dneva, na katerega se sestavi računovodski izkaz;
18.  
naložbene nepremičnine ter poslovni deleži ali delnice namenskih družb
iz 368. člena Zakona o investicijskih skladih in družbah za upravljanje (Uradni
list RS, št. 31/15, 81/15, 77/16 in 77/18; v nadaljnjem besedilu: ZISDU-3)
se po začetnem pripoznanju, vrednotijo po modelu poštene vrednosti;
19.  
finančna sredstva, izražena v tuji valuti se preračunajo po tečaju
Evropske centralne banke. Za valute, ki niso vsebovane na dnevni tečajnici
Evropske centralne banke, se lahko ob utemeljenih razlogih, na podlagi v naprej
določenih pravil, uporabi tudi drug tečaj.
4. člen
(skupno ovrednotenje)
(1) Če družba za upravljanje ugotovi, da je knjigovodska
vrednost posameznega vrednostnega papirja oziroma poslovnega deleža namenske
družbe, s katerim se ne trguje ali se z njim trguje neredno, premajhna ali
prevelika, se lahko odloči za skupno ovrednotenje.
(2) Pri skupnem ovrednotenju se vrednostni papir oziroma
poslovni delež namenske družbe, ki ga je družba za upravljanje ovrednotila na
podlagi modela vrednotenja, izkaže po izračunani vrednosti, dokazani dobiček
ali dokazana izguba pa se pripozna v skladu s Slovenskim računovodskim
standardom 3.22.
(3) Skupno ovrednotenje iz prvega odstavka tega člena je
ovrednotenje naložbe investicijskega sklada za namene računovodskega poročanja
na podlagi modela vrednotenja, ki ga soglasno sprejmeta družba za upravljanje
in pooblaščeni ocenjevalec vrednosti podjetij ter je skladen z Mednarodnimi standardi
ocenjevanja vrednosti, ki jih sprejme Odbor za mednarodne standarde ocenjevanja
vrednosti. Sprejeti model vrednotenja se razkrije skupaj s predpostavkami in
pravili zagotavljanja vložkov vanj. Po sprejetem modelu vrednotenja družba za
upravljanje, z uporabo v modelu predpisanih vložkov vanj, vrednoti naložbo
investicijskega sklada.
(4) Določbe prvega do tretjega odstavka tega člena se ne
uporabljajo za vrednotenje sredstev sklada denarnega trga.
5. člen
(politike in postopki vrednotenja nepremičnin ter poslovne
knjige)
(1) Družba za upravljanje pri vrednotenju
nepremičnin upošteva politike in postopke vrednotenja nepremičnin iz sklepa, ki
ureja poslovanje družbe za upravljanje. 
(2) Družba za upravljanje vodi poslovne knjige
investicijskega sklada po načelih dvostavnega knjigovodstva.
6. člen
(analitični kontni načrt)
(1) Sredstva in obveznosti do virov sredstev, spremembe
sredstev in spremembe obveznosti do virov sredstev, prihodki in odhodki ter
ugotavljanje in razporeditev rezultata poslovanja vzajemnega sklada se
izkazujejo na sintetičnih in analitičnih kontih Kontnega načrta za vzajemne
sklade iz priloge 3 k temu sklepu.
(2) Za izkazovanje sredstev in obveznosti do virov
sredstev, sprememb sredstev in sprememb obveznosti do virov sredstev, prihodkov
in odhodkov ter ugotavljanje in razporeditev rezultata poslovanja AJIS, se
smiselno uporablja Kontni načrt za vzajemne sklade.
7. člen
(vrste in sheme računovodskih izkazov)
(1) Računovodski izkazi investicijskega sklada morajo
vsebovati informacije o premoženju in njegovih spremembah, obveznostih,
poslovnem izidu in razdelitvi dobička oziroma drugih izplačil imetnikom enot
investicijskega sklada za obravnavano obdobje ter premoženju na koncu tega
obdobja.
(2) Letne računovodske izkaze investicijskega sklada
sestavljajo:
1.     
bilanca stanja;
2.     
izkaz poslovnega izida;
3.     
izkaz denarnih tokov;
4.     
izkaz gibanja vrednosti enot investicijskega sklada v obtoku oziroma
izkaz gibanja kapitala investicijske družbe;
5.     
priloga s pojasnili k računovodskim izkazom.
(3) Polletne računovodske izkaze investicijskega sklada
sestavljajo:
1.     
bilanca stanja;
2.     
izkaz poslovnega izida;
3.     
priloga s pojasnili k računovodskim izkazom.
(4) Na zadnji delovni dan obračunskega obdobja kot je
določen v pravilih upravljanja oziroma statutu investicijskega sklada mora
družba za upravljanje sestaviti bilanco stanja in izkaz poslovnega izida
investicijskega sklada za namen izračuna čiste vrednosti sredstev
investicijskega sklada. Če družba za upravljanje izdaja investicijske kupone
različnih razredov, se določba prejšnjega stavka smiselno uporablja za vsak
razred investicijskih kuponov posebej.
(5) Če je v pravilih upravljanja oziroma statutu
investicijskega sklada predvidena možnost razdelitve dobička oziroma drugih
izplačil imetnikom enot investicijskega sklada sredi obračunskega obdobja, mora
družba za upravljanje na dan razdelitve dobička ali na dan drugih izplačil
imetnikom enot investicijskega sklada sestaviti bilanco stanja, izkaz
poslovnega izida in prilogo k računovodskim izkazom. Sestavna dela te priloge
sta izkaz premoženja ter pojasnila posameznih rešitev in vrednotenj, če se
razlikujejo od tistih v prejšnjem obračunskem obdobju.
(6) Podatki v računovodskih izkazih se izkazujejo v
eurih.
(7) Sheme računovodskih izkazov investicijskega sklada
so določene v prilogi 1 k temu sklepu.
8. člen
(priloga s pojasnili k računovodskim izkazom)
(1) Priloga s pojasnili k letnim računovodskim izkazom
investicijskega sklada mora vsebovati:
1.     
opis uporabljenih temeljnih računovodskih usmeritev, najmanj v obsegu in
na način, kot je določeno v 9. členu tega sklepa;
2.     
pojasnila posameznih rešitev in vrednotenj finančnih instrumentov, ki
morajo vsebovati vsaj pojasnila kot so določena v 10. členu tega sklepa;
3.     
razkritje tveganj, ki jim je bil izpostavljen investicijski sklad pri
svojem poslovanju, in opis njihovega obvladovanja;
4.     
pojasnila o uporabljenih tehnikah upravljanja sredstev investicijskega
sklada;
5.     
pojasnila v zvezi z zadolževanjem investicijskega sklada;
6.     
pojasnila in razkritja posameznih vrst stroškov investicijskega sklada
kot so opredeljeni v 247. in 248. členu oziroma 371. in 374. členu ZISDU-3, ki
vsebujejo tudi pojasnilo o razporeditvi skupnih stroškov med posamezne
podsklade oziroma razrede investicijskih kuponov in če je relevantno, stroške
iz prvega odstavka 348. člena ZISDU-3;
7.     
razkritje najvišjega doseženega skupnega odstotka provizije za
upravljanje sklada in provizije za upravljanje ciljnega sklada, v primeru
vzajemnega sklad ali AJIS, ki je imel pomemben delež sredstev v enotah drugih
investicijskih skladov ter v primeru sklada denarnega trga, ki ima 10 %
ali več sredstev naloženih v enote drugih skladov denarnega trga;
8.     
tabelo s podatki o čisti vrednosti sredstev, vrednosti enote
investicijskega sklada in celotnih stroških poslovanja (CSP) na zadnji
obračunski dan poslovnega leta za zadnja tri poslovna leta za vsak razred
investicijskih kuponov posebej;
9.     
izkaz premoženja (strukturo naložb);
10.  
če je družba za upravljanje za račun investicijskega sklada sklepala
posle nakupa ali prodaje naložb, ki niso razvrščene med finančna sredstva,
izmerjena po pošteni vrednosti prek poslovnega izida, razkritje vrednosti teh
poslov in stroškov neposredno povezanih z njimi;
11.  
če ima investicijski sklad naložbe iz 162. člena ZISDU-3, razkritje
odstotka sredstev investicijskega sklada, vloženih skupaj v depozite,
instrumente denarnega trga in druge vrednostne papirje, katerih izdajatelj je
skrbnik tega investicijskega sklada ali oseba povezana z družbo za upravljanje
tega podsklada;
12.  
če je bila sprejeta odločitev v zvezi upravljanjem storitev in poslov,
ki omogočajo nastanek škodljivih nasprotij interesov kot to določa sklep, ki
ureja poslovanje družbe za upravljanje, pojasnilo, da je bila sprejeta takšna
odločitev in navedba razlogov za njen sprejem;
13.  
če je investicijska družba sklepala posle z lastnimi delnicami,
razkritje teh poslov;
14.  
podatke o prejemkih iz drugega odstavka 205. člena ZISDU-3.
(2) V sklopu razkritij tveganj, ki jim je bil
izpostavljen investicijski sklad pri svojem poslovanju in opisu njihovega
obvladovanja, mora družba za upravljanje razkriti tudi:
1.     
metodo, ki se uporablja za merjenje skupne izpostavljenosti investicijskega
sklada v zvezi z izvedenimi finančnimi instrumenti iz 241. člena ZISDU-3;
2.     
informacije o referenčnem premoženju, če se za investicijski sklad
uporablja metoda relativne tvegane vrednosti;
3.     
v zvezi z metodo tvegane vrednosti: informacije o najnižji, najvišji in
povprečni izračunani VaR v poslovnem letu, lastnosti modela in podatke
uporabljene v izračunu (model izračuna, interval zaupanja, prihodnje obdobje,
za katerega se računa Var, historični podatki);
4.     
velikost uporabljenega finančnega vzvoda, ki se izračuna kot vsota
nominalnih zneskov uporabljenih izvedenih finančnih instrumentov, če se za
investicijski sklad uporablja metoda tvegane vrednosti.
(3) Priloga s pojasnili k polletnim računovodskim
izkazom mora vsebovati:
1.     
opis uporabljenih temeljnih računovodskih usmeritev, najmanj v obsegu in
na način, kot je določeno v 9. členu tega sklepa, če se razlikujejo v
primerjavi z zadnjim letnim poročilom;
2.     
pojasnila posameznih rešitev in vrednotenj finančnih instrumentov, ki
morajo vsebovati vsaj pojasnila, kot so določena v 10. členu tega sklepa, če se
razlikujejo v primerjavi z zadnjim letnim poročilom;
3.     
če ima investicijski sklad naložbe iz 162. člena ZISDU-3, razkritje
odstotka sredstev investicijskega sklada, vloženih skupaj v depozite,
instrumente denarnega trga in druge vrednostne papirje, katerih izdajatelj je
skrbnik tega investicijskega sklada ali oseba povezana z družbo za upravljanje
tega podsklada;
4.     
če je bila sprejeta odločitev v zvezi upravljanjem storitev in poslov,
ki omogočajo nastanek škodljivih nasprotij interesov kot to določa sklep, ki
ureja poslovanje družbe za upravljanje, pojasnilo, da je bila sprejeta takšna
odločitev in navedba razlogov za njen sprejem;
5.     
izkaz premoženja (struktura naložb).
9. člen
(temeljne računovodske usmeritve)
V zvezi z uporabljenimi temeljnimi računovodskimi usmeritvami
pri sestavljanju računovodskih izkazov investicijskega sklada je treba v
prilogi:
1.     
opisati posebnosti vrednotenja premoženja investicijskega sklada;
2.     
opisati posebnosti vrednotenja vrednostnih papirjev, s katerimi se ne
trguje na organiziranem trgu vrednostnih papirjev ali pa so nelikvidni oziroma
je njihovo izplačilo odloženo:
3.     
pojasniti posamezne rešitve in načine vrednotenja;
4.     
pojasniti razdelitev čistega dobička med obračunskim obdobjem oziroma
druga izplačila imetnikom enot investicijskega sklada.
10. člen
(pojasnila posameznih rešitev in vrednotenj)
Pojasnila posameznih rešitev in vrednotenj morajo vsebovati vsaj:
1.     
informacijo o učinku skupnih ovrednotenj in vrsti naložb, pri katerih je
bil ta način ovrednotenja uporabljen, vključno s podatkom o deležu teh naložb v
čisti vrednosti sredstev investicijskega sklada, informacijo o tem, kako
pogosto je bilo izvedeno vrednotenje in podatke o ključnih parametrih
(vložkih), ki so bili uporabljeni pri vrednotenju;
2.     
pregled uporabljenih instrumentov za zmanjšanje tveganja;
3.     
podatek o zastavljenih in posojenih vrednostnih papirjih;
4.     
informacijo o oblikovanju popravkov vrednosti naložb;
5.     
podatke o številu večjih nakupov ali večjih prodaj investicijskih kuponov;
6.     
specifikacijo drugih poslovnih obveznosti v bilanci stanja;
7.     
informacijo o morebitnih dogodkih po datumu bilance stanja, ki vplivajo
na razumevanje računovodskih izkazov.
11. člen
(dodatne vsebine letnega in polletnega poročila)
(1) Letno in polletno poročilo indeksnega investicijskega
sklada, mora vsebovati podatek o sledilni napaki na koncu obravnavanega
obdobja, pri čemer letno poročilo dodatno vsebuje tudi:
1.     
pojasnilo o morebitnih odstopanjih med pričakovano in dejansko sledilno
napako v obravnavanem obdobju;
2.     
razkritje in pojasnilo letnega sledilnega razmika med uspešnostjo
investicijskega sklada in uspešnostjo indeksa, ki mu sledi.
(2) Če so za učinkovito upravljanje sredstev
investicijskega sklada bile uporabljene tehnike upravljanja sredstev
investicijskega sklada, mora letno poročilo investicijskega sklada vsebovati tudi
podatke o:
1.     
izpostavljenosti, doseženi zaradi uporabe tehnik upravljanja sredstev;
2.     
identiteti nasprotne stranke ali strank pri tehnikah za upravljanje
sredstev;
3.     
vrsti in znesku zavarovanja, ki ga je investicijski sklad prejel za
zmanjšanje izpostavljenosti do nasprotne stranke;
4.     
prihodkih, ki izhajajo iz uporabe tehnik za upravljanje sredstev v
obravnavanem obdobju, plačanih neposrednih in posrednih stroških poslovanja ter
provizijah in osebah, ki so jim bile provizije plačane, s pojasnilom, ali so te
osebe povezane z družbo za upravljanje oziroma skrbnikom investicijskega
sklada.
(3) Letno poročilo investicijskega sklada, ki nalaga
sredstva v izvedene finančne instrumente mora vsebovati tudi podatke o:
1.     
izpostavljenosti, ki izhaja iz osnov izvedenih finančnih instrumentov;
2.     
identiteti nasprotne stranke ali strank pri poslih z izvedenimi finančnimi
instrumenti;
3.     
vrsti in znesku zavarovanja, ki ga je investicijski sklad prejel za
zmanjšanje izpostavljenosti do nasprotne stranke.
(4) Letno poročilo investicijskega sklada, ki nalaga
sredstva v izvedene finančne instrumente, s katerimi se trguje na trgu
institucionalnih vlagateljev ali uporablja tehnike za upravljanje sredstev mora
vsebovati tudi:
1.     
če vrednost prejetega zavarovanja posameznega izdajatelja preseže 20 %
čiste vrednosti sredstev investicijskega sklada, identiteto tega izdajatelja;
2.     
podatek o tem, da vrednost prejetega zavarovanja v obliki vrednostnih
papirjev, ki jih je izdala ali za katere jamči ena od držav članic, zanaša 100
% čiste vrednosti sredstev investicijskega sklada.
(5) Letno in polletno poročilo investicijskega sklada, ki
izvaja posle financiranja z vrednostnimi papirji in ponovne uporabe, mora
vsebovati tudi razkritja iz 13. člena Uredbe (EU) št. 2015/2365
Evropskega parlamenta in Sveta z dne 25. novembra 2015 o preglednosti
poslov financiranja z vrednostnimi papirji in ponovne uporabe ter spremembi
Uredbe (EU) št. 648/2012 (UL L št. 337 z dne 23. decembra 2015,
str. 1).
12. člen
(podrobnejša vsebina letnega in polletnega poročila
krovnega sklada)
(1) Letno poročilo krovnega sklada sestavljajo zbirna
bilanca stanja in izkaz poslovnega izida krovnega sklada iz priloge 2 k temu
sklepu ter računovodski izkazi iz drugega odstavka 7. člena tega sklepa za vsak
podsklad krovnega sklada posebej.
(2) Letno poročilo krovnega sklada iz prejšnjega
odstavka mora vsebovati tudi poslovna poročila posameznih podskladov, ki se
lahko nahajajo v posebnem delu letnega poročila ločeno za vsak posamezni
podsklad ali pa v skupnem delu letnega poročila krovnega sklada.
(3) Polletno poročilo krovnega sklada sestavljajo zbirna
bilanca stanja in izkaz poslovnega izida krovnega sklada iz priloge 1 k temu
sklepu ter računovodski izkazi iz tretjega odstavka 7. člena tega sklepa za
vsak podsklad krovnega sklada posebej.
(4) Letno in polletno poročilo krovnega sklada
sestavljata skupni del, ki se nanaša na krovni sklad v celoti in posebni del, v
katerem je podrobneje predstavljeno poslovanje vsakega posameznega podsklada
krovnega sklada. Podrobnejša shema letnega in polletnega poročila krovnega
sklada je opredeljena v prilogi 2 k temu sklepu.
13. člen
(letno poročilo krovnega sklada oblikovanega iz obstoječih
vzajemnih skladov med poslovnim letom)
(1) Za letno in polletno poročilo krovnega sklada, ki je
bil oblikovan iz obstoječih vzajemnih skladov med poslovnim letom, se smiselno
uporabljajo določbe, ki veljajo za krovni sklad.
(2) Zbirna bilanca stanja krovnega sklada, ki je bil
oblikovan iz obstoječih vzajemnih skladov med poslovnim letom, v prvem stolpcu
izkazuje zbir postavk posameznih bilanc stanj vseh podskladov na dan, na
katerega se sestavi, v drugem pa zbir postavk posameznih bilanc stanj vseh
vzajemnih skladov, ki so bili v obravnavanem obračunskem obdobju preoblikovani
v podsklade, na zadnji dan prejšnjega obračunskega obdobja.
(3) Zbirni izkaz poslovnega izida krovnega sklada, ki je
bil oblikovan iz obstoječih vzajemnih skladov med poslovnim letom, v prvem
stolpcu izkazuje zbir postavk posameznih izkazov poslovnega izida podskladov v
obravnavanem obračunskem obdobju (ki obsegajo podatke za vzajemni sklad do
dneva preoblikovanja in podatke za podsklad od dneva preoblikovanja dalje), v
drugem pa zbir postavk posameznih izkazov poslovnega izida vzajemnih skladov,
ki so bili v obravnavanem obračunskem obdobju preoblikovani v podsklade, v
enakem prejšnjem obračunskem obdobju.
(4) Računovodski izkazi posameznega podsklada, ki je
nastal s preoblikovanjem vzajemnega sklada, izkazujejo na zadnji dan prejšnjega
obračunskega obdobja oziroma za enako prejšnje obračunsko obdobje podatke
vzajemnega sklada, ki je bil preoblikovan v podsklad.
(5) V primeru pridružitve novega podsklada, ki je nastal
s preoblikovanjem vzajemnega sklada, k obstoječemu krovnemu skladu se za zbirno
bilanco stanja in izkaz poslovnega izida krovnega sklada ter računovodske
izkaze podskladov smiselno uporabljajo določbe drugega do četrtega odstavka
tega člena.
(6) Računovodski izkazi iz drugega do petega odstavka
tega člena morajo vsebovati tudi ustrezna pojasnila o preoblikovanju in datumu
izvedbe preoblikovanja vzajemnih skladov v podsklade krovnega sklada oziroma o
datumu pridružitve podsklada k obstoječemu krovnemu skladu.

Priloga
1: Sheme računovodskih izkazov
Priloga
2: Shema letnega in polletnega poročila krovnega sklada
Priloga
3: Kontni načrt za vzajemne sklade

Sklep o računovodskih izkazih ter letnem in
polletnem poročilu investicijskega sklada (Uradni list RS, št. 100/15) vsebuje naslednjo prehodno in
končno določbo:
»PREHODNA IN KONČNA DOLOČBA
14. člen
(uporaba sklepov)
Ta sklep se prvič uporabi za izdelavo polletnega poročila za
poslovno leto 2016, do takrat pa se v zvezi z letnim in polletnim poročilom
investicijskega sklada uporablja Sklep o letnem in polletnem poročilu
investicijskega sklada (Uradni list RS, št. 43/12 in 31/15 – ZISDU-3).
15. člen
(uveljavitev sklepa)
Ta sklep začne veljati 1. januarja 2016.«.

Sklep o spremembah in dopolnitvah Sklepa o
računovodskih izkazih ter letnem in polletnem poročilu investicijskega sklada
(Uradni list RS, št. 42/17) vsebuje naslednjo končno določbo:
»KONČNA DOLOČBA
10. člen
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
računovodskih izkazih ter letnem in polletnem poročilu investicijskega sklada
(Uradni list RS, št. 50/19) vsebuje naslednjo končno določbo:
»KONČNA DOLOČBA
6. člen
Ta sklep začne veljati petnajsti dan po objavi v Uradnem
listu Republike Slovenije.«.