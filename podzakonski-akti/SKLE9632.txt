1. SPLOŠNE DOLOČBE
1. člen
(vsebina sklepa)
(1) Ta sklep predpisuje podrobnejšo
vsebino zahteve za izdajo dovoljenja za opravljanje menjalniških poslov, dokumentacijo,
ki mora biti priložena k tej zahtevi, pogoje in način opravljanja menjalniških
poslov ter obseg in način poročanja Banki Slovenije o opravljanju menjalniških
poslov.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
(3) Tretje in četrto poglavje tega
sklepa se smiselno uporabljata tudi za banke.
2. člen
(opredelitev pojmov)
V tem sklepu uporabljeni pojmi imajo za
namene tega sklepa naslednji pomen:
-       
menjalec ima enak pomen kot v določbah Zakona o deviznem poslovanju
(Uradni list RS, št. 16/08, 85/09 in 109/12; v nadaljevanju: ZDP-2);
-       
kvalificirani lastnik menjalca ima enak pomen kot v določbah ZDP-2;
-       
odgovorna oseba menjalca ima enak pomen kot v določbah ZDP-2;
-       
banka je banka ali hranilnica s sedežem v Republiki Sloveniji, ki je v
skladu z Zakonom o bančništvu (Uradni list RS, št. 99/10 – uradno prečiščeno
besedilo (52/11 popr.), 9/11 – ZPlaSS-B, 35/11, 59/11, 85/11, 48/12 in 105/12)
pridobila dovoljenje za opravljanje bančnih storitev in dovoljenje za trgovanje
za svoj račun ali za račun strank s tujimi plačilnimi sredstvi, vključno z
menjalniškimi posli;
-       
menjalno mesto je prostorsko zaokrožena organizacijska enota, kjer se
opravljajo menjalniški posli in lahko obsega eno ali več blagajniških mest;
-       
blagajniški dnevnik je analitična evidenca vseh opravljenih transakcij
na blagajniškem mestu in stanja dnevne blagajne;
-       
blagajniško mesto je del menjalnega mesta, kjer blagajnik opravlja
menjalniške posle, ali menjalni avtomat.
2. DOVOLJENJE BANKE SLOVENIJE ZA OPRAVLJANJE
MENJALNIŠKIH POSLOV
3. člen
(vsebina zahteve za izdajo dovoljenja za
opravljanje menjalniških poslov)
(1) Za pridobitev dovoljenja za
opravljanje menjalniških poslov mora oseba, ki ni banka in želi opravljati
menjalniške posle (v nadaljevanju: vložnik), vložiti pri Banki Slovenije
zahtevo za izdajo dovoljenja za opravljanje menjalniških poslov in plačati
stroške postopka za izdajo dovoljenja v skladu z veljavno tarifo Banke
Slovenije.
(2) Zahteva za izdajo dovoljenja za
opravljanje menjalniških poslov mora obsegati:
a)     firmo oziroma osebno ime vložnika;
b)     naslov stalnega/začasnega bivališča oziroma sedež vložnika;
c)     naslov stalnega/začasnega bivališča in EMŠO osebe, ki bo pri
vložniku opravljala vlogo odgovorne osebe menjalca;
d)     naslov predvidenih menjalnih mest;
e)     elektronski naslov za prejemanje obvestil Banke Slovenije.
(3) Kadar je vložnik družba, mora
zahteva poleg podatkov iz prejšnjega odstavka vsebovati tudi podatke o zastopnikih
in kvalificiranih lastnikih menjalca.
(4) Zahtevi iz drugega odstavka je
potrebno priložiti tudi izpis iz sodnega registra, iz katerega je razvidno, da
je pravna oseba registrirana za opravljanje menjalniške dejavnosti, ki ne sme
biti starejši od treh mesecev, oziroma sklep o vpisu v Poslovni register
Slovenije, kadar je vložnik samostojni podjetnik posameznik.
4. člen
(dokumentacija glede izpolnjevanja pogojev
za pridobitev dovoljenja za opravljanje menjalniških poslov)
(1) K zahtevi za izdajo dovoljenja za
opravljanje menjalniških poslov mora vložnik priložiti dokaz o plačilu takse za
odločanje o zahtevi ter dokumentacijo in dokazila o izpolnjevanju pogojev iz 8.
in 9. člena tega sklepa.
(2) Dokumentacija o izpolnjevanju
pogojev glede ustreznega poslovnega prostora iz 8. člena tega sklepa mora
obsegati zlasti prodajno oziroma najemno pogodbo ali drugo dokumentacijo, ki
dokazuje, da vložnik zagotavlja poslovni prostor za nemoteno opravljanje
menjalniških poslov.
(3) Dokumentacija o izpolnjevanju
pogojev glede usposobljenosti delavcev iz 9. člena tega sklepa mora obsegati
zlasti potrdilo o opravljenem preizkusu znanja iz prvega odstavka 9. člena.
5. člen
(dovoljenje Banke Slovenije za opravljanje
menjalniških poslov)
Banka Slovenije menjalcu z odločbo o izdaji
dovoljenja za opravljanje menjalniških poslov izroči nalepko za vsako menjalno
mesto, navedeno v zahtevi za izdajo dovoljenja, ki izpolnjuje pogoje iz
8. člena tega sklepa.
6. člen
(nalepka Banke Slovenije)
(1) Nalepka Banke Slovenije je
štirioglata nalepka sive barve z napisom »MENJALNICA IZPOLNJUJE POGOJE ZA
MENJALNIŠKO POSLOVANJE« oziroma z ustreznim prevodom tega napisa v italijanski
oziroma madžarski jezik na območjih občin, v katerih živi italijanska oziroma
madžarska narodna skupnost.
(2) Menjalec mora na menjalnem mestu
nalepko nalepiti na vidno mesto.
(3) V primeru ukinitve menjalnega
mesta, prenehanja opravljanja menjalniških poslov ali odvzema dovoljenja Banke
Slovenije za opravljanje menjalniških poslov mora menjalec odstraniti nalepko
in jo s priporočeno pošiljko poslati Banki Slovenije, skupaj s pisnim
pojasnilom zakonitega zastopnika ali pooblaščene osebe o razlogih za
odstranitev nalepke.
7. člen
(obvestilo o odprtju novega menjalnega
mesta)
(1) Menjalec mora Banko Slovenije
obvestiti o nameravanem odprtju novega menjalnega mesta najmanj 30 dni pred
odprtjem novega menjalnega mesta.
(2) Menjalec mora obvestilu iz
prejšnjega odstavka priložiti dokumentacijo in dokazila o izpolnjevanju pogojev
za opravljanje menjalniških poslov na novem menjalnem mestu.
(3) Za dokumentacijo in dokazila iz
prejšnjega odstavka se smiselno uporablja drugi odstavek 4. člena tega sklepa.
(4) Menjalec lahko začne opravljati
menjalniške posle na novem menjalnem mestu, ko prejme nalepko Banke Slovenije
za novo menjalno mesto.
3. POGOJI IN NAČIN OPRAVLJANJA MENJALNIŠKIH POSLOV
8. člen
(poslovni prostor)
(1) Menjalec mora za vsako menjalno
mesto zagotoviti poslovni prostor, ki omogoča nemoteno opravljanje menjalniških
poslov in nadzor Banke Slovenije.
(2) Menjalec mora zagotoviti blagajno
in sef za varno hrambo gotovine.
(3) Menjalec mora na menjalnem mestu
na vidnem mestu objaviti tečajno listo in obvestilo o vseh morebitnih
nadomestilih, ki jih zaračunava strankam v povezavi z opravljanjem menjalniških
poslov.
9. člen
(usposobljenost delavcev, ki opravljajo
menjalniške posle)
(1) Menjalec mora zagotoviti, da se
delavci, ki opravljajo menjalniške posle, udeležijo ustreznega izobraževalnega
programa, ki ga verificira Banka Slovenije, in opravijo preizkus znanja,
pridobljenega v okviru izobraževalnega programa. O opravljenih preizkusih
znanja je menjalec dolžan voditi evidenco.
(2) Izobraževalni program iz
prejšnjega odstavka mora obsegati področja opravljanja menjalniških poslov,
preprečevanja pranja denarja in financiranja terorizma ter preverjanja
pristnosti in primernosti gotovine.
(3) Na menjalnem mestu mora biti v
času poslovanja navzoča vsaj ena oseba, ki je opravila preizkus znanja iz
prvega odstavka tega člena.
(4) Delavec, ki se še ni udeležil
izobraževalnega programa in še nima opravljenega preizkusa znanja iz prvega
odstavka tega člena, sme menjalniške posle opravljati po seznanitvi z vsemi
postopki v zvezi z opravljanjem menjalniških poslov in pod stalnim nadzorom
osebe, ki že ima opravljen preizkus znanja iz prvega odstavka tega člena, pod
pogoji iz petega odstavka tega člena.
(5) Menjalec mora delavca iz
prejšnjega odstavka najkasneje v roku 10 delovnih dni po sklenitvi pogodbe o
zaposlitvi prijaviti na izobraževalni program in preizkus znanja iz prvega
odstavka tega člena v prvem razpoložljivem terminu po sklenitvi pogodbe o
zaposlitvi, delavec pa mora preizkus znanja opraviti najkasneje v roku enega
leta po sklenitvi pogodbe o zaposlitvi. Ta odstavek se smiselno uporablja tudi
v primeru študentskega dela z napotnicami preko študentskega servisa.
(6) Menjalec mora ves čas trajanja
veljavnosti dovoljenja Banke Slovenije zagotavljati, da so delavci seznanjeni z
vsemi spremembami na področju opravljanja menjalniških poslov, preprečevanja pranja
denarja in financiranja terorizma ter preverjanja pristnosti in primernosti
gotovine.
(7) Menjalec mora zagotoviti, da se
vsak delavec 10 let po opravljenem preizkusu znanja iz prvega odstavka tega
člena ponovno udeleži izobraževalnega programa iz prvega odstavka tega člena.
10. člen
(računalniška podpora)
(1) Menjalec mora zagotoviti
računalniško tehnologijo, potrebno za opravljanje menjalniških poslov.
(2) Računalniška tehnologija iz
prejšnjega odstavka obsega računalnik, tiskalnik in programsko opremo, ki
morajo omogočati izdajo potrdil in vodenje blagajniškega dnevnika v skladu s
tem sklepom.
(3) Programska oprema, ki jo uporablja
menjalec pri menjalniškem poslovanju, mora zagotavljati naslednje obvezne
funkcije in kontrole:
-       
izstavljanje potrdil o odkupu in prodaji tuje gotovine ter o ostalih
prejemkih in izdatkih na blagajniškem mestu;
-       
vodenje blagajniškega dnevnika tako, da se podatki vodijo po časovnem
zaporedju;
-       
možnost nastavljanja pravilnega sistemskega datuma in točnega časa za
potrebe izpisovanja v menjalniški dokumentaciji;
-       
možnost storna odkupa in prodaje ter ostalih prejemkov in izdatkov.
(4) V primeru izpada računalniške
podpore mora menjalec najkasneje v 48 urah od izpada zagotoviti ponovno delovanje
računalniške podpore.
11. člen
(poročanje Banki Slovenije)
(1) Menjalec mora poročati Banki
Slovenije o odkupu tuje gotovine in čekov, ki se glasijo in so unovčljivi v
tujem denarju, ter o prodaji tuje gotovine po valutah.
(2) Menjalec mora sestaviti in Banki
Slovenije poslati poročilo o skupnem prometu vseh blagajn na vseh menjalnih
mestih. Vsebina, oblika in način pošiljanja poročila so določeni v Prilogi tega
sklepa.
(3) Menjalec mora sestaviti poročilo
iz drugega odstavka tega člena za obdobje šestih mesecev (polletno), pri čemer
se prvo polletje začne s 1. januarjem posameznega leta. Poročilo mora
poslati najkasneje petnajsti dan v mesecu, ki sledi zaključku posameznega
polletja.
12. člen
(potrdilo)
(1) Menjalec mora o opravljenem odkupu
ali prodaji tujih plačilnih sredstev ob opravljeni menjavi na blagajniškem
mestu izdelati potrdilo v izvirniku in najmanj eni izvirni kopiji. Izvirnik
potrdila je menjalec dolžan izročiti stranki, kopijo pa ne glede na medij, na
katerem se nahaja, hraniti urejeno po zaporedju na menjalnem mestu ali na drugem
ustreznem mestu.
(2) Potrdilo iz prejšnjega odstavka
mora obvezno vsebovati:
-       
ime menjalca;
-       
ime in naslov menjalnega mesta;
-       
šifro blagajne;
-       
oznako posla (odkup, prodaja) in zaporedno številko potrdila;
-       
oznako valute, znesek v valuti in eurih ter tečaj;
-       
odstotek in znesek provizije;
-       
navedbo, ali gre pri opravljenem poslu za gotovino ali čeke, ki se
glasijo in so unovčljivi v tujem denarju;
-       
datum in kraj izdaje potrdila in
-       
podpis blagajnika ali njegovo šifro.
(3) Potrdilo mora biti opremljeno s
tekočo zaporedno številko.
(4) V primeru izpada računalniške
podpore mora menjalec uporabljati tiskane obrazce potrdil o odkupu in prodaji
tujih plačilnih sredstev ter ročno voditi blagajniški dnevnik o opravljenih
transakcijah. Po ponovni vzpostavitvi računalniške podpore mora menjalec vnesti
ročno izpisane obrazce v računalniško podprt blagajniški dnevnik, najkasneje v
24 urah od ponovne vzpostavitve računalniške podpore.
13. člen
(vodenje blagajniškega dnevnika)
(1) Menjalec mora na menjalnem mestu
za vsako blagajniško mesto voditi blagajniški dnevnik.
(2) Menjalec je dolžan vsaj enkrat v
24 urah blagajniški dnevnik zaključiti tako, da kot končno stanje v njem
ugotovi seštevek začetnih stanj in vseh transakcij za vsako valuto posebej.
Tako ugotovljena končna stanja (dokumentarna stanja) primerja s popisom
gotovine v blagajni in morebitne razlike ustrezno knjiži. Menjalec mora vsak
zaključen blagajniški dnevnik hraniti v tiskani ali elektronski obliki.
(3) V primeru izpada računalniške
podpore mora menjalec voditi blagajniški dnevnik v skladu s tem členom ročno.
Po ponovni vzpostavitvi računalniške podpore mora menjalec ročno vnesene vpise
v blagajniški dnevnik vnesti v računalniško podprt blagajniški dnevnik,
najkasneje v 24 urah od ponovne vzpostavitve računalniške podpore.
14. člen
(hramba menjalniške dokumentacije)
(1) Knjigovodske listine je menjalec
dolžan shranjevati na nosilcih podatkov v ustrezni računalniški tehniki, ki zagotavlja
ustrezno varnost podatkov in omogoča ponovne izpise knjigovodskih listin.
(2) Menjalec mora v tiskani ali
elektronski obliki hraniti naslednjo dokumentacijo:
-       
kopijo veljavnega dovoljenja Banke Slovenije;
-       
kopijo potrdil o usposobljenosti delavcev, ki opravljajo menjalniške
posle;
-       
blagajniške dnevnike ter potrdila o odkupu in prodaji tujih plačilnih
sredstev;
-       
tiskane obrazce potrdil o odkupu in prodaji tujih plačilnih sredstev za
primer izpada računalniške podpore;
-       
ostalo knjigovodsko dokumentacijo, ki se nanaša na poslovanje menjalnega
mesta.
(3) Menjalec mora predpisano bazo
podatkov in dokumentacijo hraniti v skladu s predpisi, ki urejajo hranjenje
knjigovodske dokumentacije.
4. PRILOŽNOSTNO MENJALNO MESTO
15. člen
(priložnostno menjalno mesto)
(1) Menjalec lahko v primeru večjih
prireditev ali podobnih priložnosti menjalniške posle opravlja tudi na prostoru
zunaj menjalnega mesta, za katero je pridobil dovoljenje za opravljanje
menjalniških poslov (v nadaljevanju: priložnostno menjalno mesto).
(2) Namero opravljanja menjalniških
poslov na priložnostnem menjalnem mestu mora menjalec priglasiti Banki
Slovenije najmanj deset dni pred začetkom poslovanja priložnostnega menjalnega
mesta. V priglasitvi mora navesti točen datum vzpostavitve priložnostnega
menjalnega mesta in menjalno mesto, v okviru katerega se bo poslovanje na priložnostnem
menjalnem mestu izvajalo.
(3) Banka Slovenije izda za čas
trajanja poslovanja priložnostnega menjalnega mesta nalepko.
(4) Za priložnostno menjalno mesto se
smiselno uporabljajo določbe tega sklepa, ki veljajo za stalno menjalno mesto.
Če razmere ne dopuščajo vzpostavitve računalniške podpore, predvidene s tem
sklepom, mora menjalec poslovati na način, predviden za primer izpada
računalniške podpore.
6. KONČNE DOLOČBE
16. člen
(1) Ta sklep začne veljati in se
uporabljati naslednji dan po objavi v Uradnem listu Republike Slovenije, razen
3. poglavja, ki se začne uporabljati tri mesece po začetku veljave, in 11.
člena, ki se začne uporabljati 1. julija 2013.
(2) Z dnem uveljavitve tega sklepa
prenehata veljati:
-       
Sklep o opravljanju menjalniških poslov (Uradni list RS, št. 91/09 in
100/11) in
-       
Navodilo za izvajanje sklepa o načinu opravljanja menjalniških poslov
(Uradni list RS, št. 91/09 in 100/11).
(3) Postopki na podlagi zahteve za
pridobitev dovoljenja za opravljanje menjalniških poslov, ki so se začeli pred
uveljavitvijo tega sklepa, se končajo v skladu z določbami Sklepa o opravljanju
menjalniških poslov (Uradni list RS, št. 91/09 in 100/11).
Ljubljana, dne 2. aprila 2013
Marko Kranjec l.r.
Predsednik
Sveta Banke Slovenije

Priloga: Vsebina,
oblika in način pošiljanja poročil Banki Slovenije o odkupu tuje gotovine in
čekov, ki se glasijo in so unovčljivi v tujem denarju, ter o prodaji tuje
gotovine po valutah