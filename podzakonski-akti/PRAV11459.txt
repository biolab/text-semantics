I. SPLOŠNI DOLOČBI
1. člen
(vsebina)
Ta pravilnik določa obliko in način vodenja
vodnega katastra, način sporočanja podatkov, ki sestavljajo vodni kataster, ter
dostop do podatkov iz vodnega katastra.
2. člen
(pristojnost)
Vodni kataster vodi Agencija Republike
Slovenije za okolje (v nadaljnjem besedilu: Agencija).
II. OBLIKA IN NAČIN VODENJA VODNEGA KATASTRA
3. člen
(oblika)
(1) Vodni kataster je sestavljen iz
popisa voda ter popisa vodnih objektov in naprav.
(2) Popis voda sestavljajo zbirke
podatkov iz priloge, ki je sestavni del tega pravilnika.
(3) Popis vodnih objektov in naprav
sestavljata zbirki vodne infrastrukture v skladu s predpisom, ki ureja
določitev vodne infrastrukture, ter vodnih objektov in naprav v skladu s
predpisom, ki ureja vode.
(4) Vodni kataster se vodi v
elektronski obliki.
(5) Vodni kataster je del
informacijskega sistema okolja v skladu z zakonom, ki ureja varstvo okolja.
4. člen
(način vodenja)
(1) Agencija vodi vodni kataster tako,
da po uradni dolžnosti opravlja vpise v zbirke podatkov iz drugega in tretjega
odstavka prejšnjega člena, izdaja izpise iz zbirk podatkov iz drugega in
tretjega odstavka prejšnjega člena ter skrbi za uresničevanje načela javnosti
vodnega katastra.
(2) Vodni kataster povezuje zbirke
podatkov iz drugega in tretjega odstavka prejšnjega člena in se povezuje z
vodno knjigo v informacijskem sistemu okolja.
(3) Podatki o zavarovanih in varovanih
območjih, za katere sta pomembna vodni režim in kakovost voda, ter podatki o
ribiških revirjih in ribjih odsekih se prevzamejo v vodni kataster po koncu
vsakokratnega načrtovalskega obdobja.
III. DOSTOP DO PODATKOV IZ VODNEGA KATASTRA
5. člen
(elektronski dostop do podatkov)
Javnost podatkov iz vodnega katastra se
zagotovi tudi prek spletnega dostopa agencije.
IV. PREHODNA IN KONČNI DOLOČBI
6. člen
(vzpostavitev vodnega katastra)
Agencija vzpostavi vodni kataster na
podlagi tega pravilnika v dveh letih po uveljavitvi tega pravilnika in vanj prenese
obstoječe zbirke podatkov, ki jih ob uveljavitvi tega pravilnika vodi na
podlagi Zakona o vodah (Uradni list RS, št. 67/02, 110/02 – ZGO-1, 2/04 –
ZZdrI-A, 41/04 – ZVO-1, 57/08 in 57/12) in Zakona o infrastrukturi za
prostorske informacije (Uradni list RS, št. 8/10) ter Strokovnega navodila o
načinu zbiranja vodnogospodarskih soglasij in vodnogospodarskih dovoljenj v
vodni knjigi in katastru voda o vpisovanju vodnih količin, kakovosti vode in
zgrajenih vodnogospodarskih objektov in naprav (Uradni list SRS, št. 27/84
in Uradni list RS, št. 67/02 – ZV-1).
7. člen
(prenehanje veljavnosti)
Z dnem uveljavitve tega pravilnika preneha
veljati Strokovno navodilo o načinu zbiranja vodnogospodarskih soglasij in
vodnogospodarskih dovoljenj v vodni knjigi in katastru voda o vpisovanju vodnih
količin, kakovosti vode in zgrajenih vodnogospodarskih objektov in naprav
(Uradni list SRS, št. 27/84 in Uradni list RS, št. 67/02 – ZV-1).
8. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-505/2012
Ljubljana, dne 28. februarja
2013
EVA 2012-2330-0238
Franc Bogovič l.r.
Minister
za kmetijstvo in
okolje

Priloga: Zbirke
podatkov, ki sestavljajo popis voda