I. SPLOŠNE DOLOČBE
1. člen
(vsebina)
(1) Ta akt določa metodologijo za
pripravo triletnega naložbenega načrta (v nadaljnjem besedilu: naložbeni načrt)
sistemskega operaterja prenosa električne energije (v nadaljnjem besedilu:
sistemski operater) in preverjanje ter ocenitev naložbenega načrta s strani
Agencije za energijo (v nadaljnjem besedilu: agencija).
(2) S tem aktom se določajo:
-       
metodološke osnove za ocenjevanje in vrednotenje naložb;
-       
postopki za pripravo naložbenega načrta;
-       
obvezna vsebina naložbenega načrta;
-       
merila za ugotavljanje učinkovitosti naložb;
-       
postopki za ocenjevanje naložbenega načrta in odločanje o obsegu naložb;
-       
poročilo o izvajanju naložbenega načrta.
(3) Ta akt določa usmeritve, ki jih je
sistemski operater dolžan upoštevati pri pripravi naložbenega načrta, in merila,
ki jih agencija upošteva pri preverjanju in ocenjevanju naložbenega načrta.
2. člen
(pomen izrazov)
Izrazi, uporabljeni v tem aktu, imajo
naslednji pomen:

-       
  naložba:

je vlaganje v neopredmetena in
  opredmetena sredstva, ki so v skladu z določbami akta, ki ureja metodologijo
  za določitev regulativnega okvira in metodologijo za obračunavanje omrežnine,
  po prenosu 
  v uporabo vključena v regulativno bazo sredstev, in predstavlja aktivnost
  sistemskega operaterja v širitev prenosnega sistema električne energije (v
  nadaljnjem besedilu: prenosni sistem) oziroma v povečanje ali ohranjanje
  zanesljivosti obratovanja ter vlaganje v druge neenergetske naložbe;
 


-       
  vrednost 
  naložbe:

so vsi naložbeni izdatki in
  vložki v denarju in stvareh, ki se lahko v skladu z določbami akta, ki ureja
  metodologijo za določitev regulativnega okvira in metodologijo za
  obračunavanje omrežnine, po prenosu v uporabo vključujejo v vrednost regulirane
  baze sredstev.

II. METODOLOŠKE OSNOVE ZA OCENJEVANJE IN VREDNOTENJE
NALOŽB
3. člen
(metodološke osnove)
(1) Pri ocenjevanju in vrednotenju
naložb agencija naložbeni načrt ocenjuje z vidika vpliva naložbenega načrta na
stroške sistemskega operaterja in koristi naložb za odjemalce električne
energije.
(2) Ocenjevanje in vrednotenje naložb
temelji na analizi stroškov in koristi naložb in merilih razpoložljivosti virov
financiranja, skladnosti z razvojnimi načrti in ekonomske učinkovitosti, kot je
določeno s tem aktom.
III. POSTOPKI ZA PRIPRAVO NALOŽBENEGA NAČRTA
4. člen
(priprava naložbene dokumentacije)
(1) Naložbeni načrt mora biti izdelan
strokovno in skrbno, v skladu z določbami IV. poglavja tega akta.
(2) Vse denarne vrednosti v naložbenem
načrtu morajo biti izražene v eurih brez DDV.
(3) Naložbeni načrt ne vključuje
naložb, za katere je predvidena ali je že bila podana vloga za izvzetje oziroma
je bila izdana odločba o izvzetju.
(4) Naložbeni načrt mora vsebovati vse
naložbe v različnih fazah izvedbe, ki jih bo sistemski operater izvajal v
naslednjem triletnem regulativnem obdobju oziroma bo moral zanje v tem obdobju
zagotoviti finančno pokritost. Triletno obdobje, ki je obravnavano v naložbenem
načrtu, je obdobje treh let, ki se prične s koledarskim letom, ki sledi letu, v
katerem sistemski operater agenciji predloži naložbeni načrt.
(5) Sistemski operater pripravi seznam
s prioritetnim vrstnim redom naložb (v nadaljevanju: seznam naložb) skladno s
klasifikacijo iz Priloge II tega akta. Seznam naložb mora vsebovati vse naložbe
iz prejšnjega odstavka. Podrobnejšo vsebino seznama naložb določa 10. člen tega
akta.
5. člen
(časovni roki in posredovanje agenciji)
(1) Sistemski operater pripravi
naložbeni načrt zaradi določitve regulativnega okvira in ga predloži agenciji
do 31. januarja v letu, v katerem agencija odloča o regulativnem okviru.
(2) Sistemski operater predloži
agenciji naložbeni načrt v natisnjenem izvodu in v elektronski obliki, ki
omogoča računalniško obdelavo.
6. člen
(objava naložbenih načrtov)
Agencija lahko na svoji spletni strani
oziroma v letnem poročilu objavi ključne informacije iz naložbenega načrta
sistemskega operaterja, vključno z okvirnimi finančnimi vrednostmi, in poročilo
sistemskega operaterja o realizaciji najpomembnejših projektov, razen podatkov,
ki jih sistemski operater označi kot poslovno skrivnost.
IV. OBVEZNA VSEBINA NALOŽBENEGA NAČRTA
7. člen
(opredelitev naložb)
(1) Za namene tega akta se naložbe
delijo glede na tip, vrsto naložbe, vplivno območje in glede na fazo izvedbe.
(2) Tip naložbe opredeljuje naslednje
kategorije elektroenergetske infrastrukture in drugih naložb:
-       
vodi (nadzemni in podzemni);
-       
postaje (razdelilno-transformatorske postaje, razdelilne postaje,
transformatorske postaje);
-       
sekundarna oprema (zaščita, vodenje, meritve, telekomunikacije in
informatika);
-       
naložbe na področju obratovanja;
-       
ostale naložbe, med katere sodijo tudi neenergetske naložbe.
(3) Vrste naložb so:
-       
novogradnja, ki predstavlja gradnjo novega dela prenosnega sistema kot
tudi gradnjo, kadar se obstoječi del prenosnega sistema dogradi ali nadgradi in
zaradi katere se bistveno spremeni njegov zunanji izgled, ali ko se obstoječi
del prenosnega sistema odstrani in se na istem mestu zgradi novi;
-       
rekonstrukcije, med katere sodijo tudi opustitve dela prenosnega
sistema;
-       
odkup elektroenergetske infrastrukture;
-       
ostale naložbe, med katere sodijo druge načrtovane investicije, tudi
neenergetske.
(4) Glede na vplivno območje se
naložbe delijo na:
-       
naložbe v notranje omrežje, ki imajo vpliv na delovanje prenosnega
sistema znotraj državnih meja;
-       
čezmejne naložbe, ki so razen za Republiko Slovenijo pomembne vsaj še za
eno sosednjo državo oziroma naložbe v notranje omrežje, ki vplivajo na obseg
razpoložljivosti čezmejnih zmogljivosti;
-       
naložbe skupnega evropskega interesa, ki jim je Evropska Komisija
podelila status »projekti skupnega interesa« z namenom njihovega prispevka k
ciljem evropske energetske politike.
(5) Glede na fazo izvedbe se naložbe
delijo na:
-       
naložbe v gradnji: so naložbe, za katere je bila na osnovi investicijske
dokumentacije sprejeta in potrjena končna naložbena odločitev, faza načrtovanja
je zaključena, gradnja pa se že izvaja;
-       
naložbe v pripravi: so naložbe, za katere je začetek gradnje predviden v
naslednjem triletnem regulativnem obdobju;
-       
naložbe v načrtovanju: so naložbe v študije, lokacijsko in investicijsko
dokumentacijo ter druge naložbe, ki bodo v triletnem obdobju še v fazi
načrtovanja, začetek gradnje pa v tem obdobju ni predviden.
8. člen
(vsebina)
Obvezna vsebina naložbenih načrtov zajema:
-       
izhodišča pri pripravi naložbenega načrta ter namen in cilje oziroma
strategije naložb iz naložbenega načrta;
-       
izračun skupnih virov financiranja, ki jih bo sistemski operater
uporabil za financiranje naložb v naslednjem triletnem regulativnem obdobju;
-       
seznam vseh naložb po prioritetnem vrstnem redu;
-       
razkritje kriterijev za določitev prioritetnega vrstnega reda izvajanja
naložb;
-       
predstavitev naložb v pripravi;
-       
ekonomsko oceno naložb.
9. člen
(razkritje virov financiranja)
(1) Sistemski operater vire
financiranja, ki jih bo uporabil za financiranje naložb iz naložbenega načrta,
prikaže tako, da razkrije:
-       
amortizacijo naložb;
-       
namenske vire za financiranje naložb;
-       
prejemke od odplačne odtujitve naložb;
-       
čisti poslovni izid, ki ga bo sistemski operater namenil za financiranje
naložb;
-       
najem novih kreditov za financiranje naložb in
-       
odplačilo glavnic obstoječih, že najetih kreditov za financiranje
naložb, ki se upošteva kot odbitna postavka.
(2) Tabelo za izračun in razkritje
virov financiranja naložb, skupaj z navodili za izpolnjevanje, določa Priloga
I, ki je sestavni del tega akta.
(3) V naložbenem načrtu sistemski
operater posebej razkrije naložbe, ki jih bo financiral iz namenskih prihodkov
za upravljanje prezasedenosti čezmejnih vodov, in za vsako posamezno naložbo
opredeli namen v skladu s šestim odstavkom 16. člena Uredbe (ES) št. 714/2009
Evropskega parlamenta in Sveta z dne 13. julija 2009 o pogojih za dostop
do omrežja za čezmejne izmenjave električne energije in razveljavitvi Uredbe
(ES) št. 1228/2003 (UL L št. 211 z dne 14. 8. 2009, str. 15, v nadaljnem
besedilu: Uredba (ES) št. 714/2009).
10. člen
(seznam naložb)
(1) Sistemski operater v seznamu
naložb razkrije vse naložbe (naložbe v gradnji, naložbe v pripravi in naložbe v
načrtovanju) po prioritetnem vrstnem redu in za posamezno naložbo opredeli:
-       
naziv naložbe oziroma tehnično-tehnološko opredelitev naložbe;
-       
tip naložbe, vrsto naložbe, vplivno območje in fazo izvedbe posamezne
naložbe, v skladu z določbami 7. člena tega akta;
-       
skupno načrtovano vrednost naložbe, že porabljena sredstva ter
načrtovana vlaganja v naslednjem triletnem obdobju.
(2) Sistemski operater pripravi seznam
naložb v skladu z navodili, določenimi v Prilogi II, ki je sestavni del tega
akta.
11. člen
(prioritetni vrstni red naložb)
(1) Sistemski operater v seznamu
naložb razvrsti naložbe po prioritetnem vrstnem redu od najbolj prioritetne do
najmanj prioritetne naložbe.
(2) Sistemski operater podrobno navede
in utemelji kriterije, ki jih je uporabil za določitev prioritetnega vrstnega
reda naložb.
12. člen
(predstavitev naložb v pripravi)
(1) Sistemski operater v naložbenem
načrtu podrobneje prikaže naložbe v pripravi, ki se nanašajo na novogradnje in
rekonstrukcije.
(2) Pri predstavitvi naložb iz
prejšnega odstavka sistemski operater prikaže tehnično-tehnološke in
ekonomsko-finančne podatke v skladu s klasifikacijo naložb, ki je določena v
Prilogi II tega akta. Za tipe naložb, ki v Prilogi II niso zajete, se lahko
uporabi tudi drugačna klasifikacija.
13. člen
(ekonomska ocena naložb)
(1) Za namene ekonomske ocene in
ugotavljanja učinkovitosti naložb se uporablja:
-       
za naložbe s čezmejnimi vplivi in naložbe skupnega interesa metodologija
analize stroškov in koristi za projekte razvoja omrežja Evropske mreže
operaterjev prenosnih omrežij za električno energijo (ENTSO-E Guideline for
Cost benefit Analysis of Grid Development Projects), vključno z izračunom
ekonomske neto sedanje vrednosti in ekonomske interne stopnje donosa;
-       
za ostale naložbe izračun ekonomske neto sedanje vrednosti in ekonomske
interne stopnje donosa.
(2) Pri izračunu ekonomskih kazalnikov
se uporablja družbena diskontna stopnja v skladu z navodili Evropske Komisije
za izvedbo analize stroškov in koristi za investicijske projekte (Guide to Cost
Benefit Analysis of Investment Projects) in znaša najmanj 5,5 %.
(3) Sistemski operater v skladu s
prvim in drugim odstavkom tega člena izvede ločeno ekonomsko oceno za naložbe v
pripravi:
-       
s skupno vrednostjo naložbe nad deset milijonov eurov;
-       
za naložbe skupnega interesa in
-       
za čezmejne naložbe.
V. MERILA ZA UGOTAVLJANJE UČINKOVITOSTI NALOŽB
14. člen
(uporabljena merila)
Merila, ki jih agencija uporablja pri
ocenjevanju naložbenega načrta in ugotavljanju učinkovitosti naložb, so:
-       
razpoložljivost virov financiranja;
-       
skladnost z razvojnimi načrti;
-       
ekonomska učinkovitost.
15. člen
(razpoložljivost virov financiranja)
(1) Agencija pri ocenjevanju
naložbenega načrta ugotavlja, ali je skupna vrednost naložb usklajena z
razpoložljivimi viri financiranja iz prvega odstavka 9. člena tega akta.
(2) Sistemski operater, ki za
financiranje naložbenega načrta načrtuje dodatno zadolževanje, mora naložbenemu
načrtu priložiti izjavo odgovorne osebe družbe, da izpolnjuje pogoje za dodatno
zadolžitev, če za to potrebuje posebna dovoljenja ali soglasja, ki zavezujejo
sistemskega operaterja.
(3) Če sistemski operater, ne glede na
prvi odstavek tega člena, predloži naložbeni načrt, ki presega razpoložljive
vire financiranja iz prvega odstavka 9. člena tega akta (presežne naložbe), v
naložbenem načrtu podrobno razkrije zneske dejanskega reguliranega donosa na
sredstva za zadnja tri leta pred oddajo naložbenega načrta in zneske iz teh
dejanskih reguliranih donosov na sredstva, ki jih je sistemski operater porabil
za financiranje naložb. V tem primeru agencija šteje, da je razpoložljivost
virov financiranja ustrezna.
16. člen
(skladnost z razvojnim načrtom)
(1) Sistemski operater mora
naložbenemu načrtu priložiti desetletni razvojni načrt prenosnega sistema
Republike Slovenije (v nadaljnem besedilu: razvojni načrt).
(2) Agencija pri ocenjevanju
naložbenega načrta presoja skladnost vsebine naložbenega načrta z veljavnim
razvojnim načrtom. Za veljavni razvojni načrt se šteje načrt, h kateremu je,
skladno s 30. členom Energetskega zakona, dal soglasje minister, pristojen za
energijo.
(3) Za naložbe s čezmejnimi vplivi se
ugotavlja usklajenost naložb z naložbami iz desetletnega razvojnega načrta
omrežja za Evropsko unijo (v nadaljnem besedilu: TYNDP ENTSO-E). Za naložbe v
notranje omrežje s čezmejnimi vplivi, ki niso uvrščene v TYNDP ENTSO-E,
agencija ugotavlja skladnost z razvojnim načrtom na osnovi utemeljitev
sistemskega operaterja.
(4) Za naložbe skupnega evropskega
interesa se ugotavlja, ali je naložba uvrščena na veljavni seznam projektov skupnega
interesa pri Evropski Komisiji.
(5) Pri naložbah, ki jih bo sistemski
operater financiral iz namenskih prihodkov za upravljanje prezasedenosti
čezmejnih vodov, se ugotavlja tudi namen, za katerega bo naložba izvedena.
(6) Naložbeni načrt je skladen z
razvojnimi načrti, če so izpolnjeni naslednji pogoji:
-       
vse naložbe so usklajene z naložbami iz veljavnega razvojnega načrta;
-       
čezmejne naložbe so usklajene z naložbami iz TYNDP ENTSO-E;
-       
naložbe skupnega evropskega interesa so uvrščene na veljavni seznam
projektov skupnega interesa pri Evropski Komisiji;
-       
namen izgradnje čezmejnih naložb in naložb v notranje omrežje s
čezmejnimi vplivi, ki niso uvrščene v TYNDP ENTSO-E in jih sistemski operater
financira iz namenskih prihodkov za upravljanje prezasedenosti čezmejnih vodov,
je skladen s šestim odstavkom 16. člena Uredbe (ES) št. 714/2009.
17. člen
(ekonomska učinkovitost)
(1) Agencija pri ocenjevanju
naložbenega načrta presoja učinke, ki jih naložba prinaša sistemskemu
operaterju in družbi kot celoti.
(2) Naložbeni načrt je ekonomsko
učinkovit, če izsledki ekonomskih ocen za naložbe iz tretjega odstavka 13.
člena tega akta izkazujejo pozitivno ekonomsko neto sedanjo vrednost in višjo
ekonomsko interno stopnjo donosa, kot je družbena diskontna stopnja,
opredeljena v drugem odstavku 13. člena tega akta.
VI. POSTOPKI ZA OCENJEVANJE NALOŽBENEGA NAČRTA IN
ODLOČANJE O OBSEGU NALOŽB
18. člen
(ocenjevanje naložbenega načrta)
(1) Agencija presoja skladnost vsebine
in oblike naložbenega načrta z določbami tega akta.
(2) Če agencija ugotovi, da naložbeni
načrt ni izdelan v skladu z določbami tega akta, sistemskemu operaterju naloži,
da naložbeni načrt dopolni v roku, ki ga določi agencija.
(3) Če naložbeni načrt po vsebini in
obliki ni usklajen z določbami tega akta ali če sistemski operater naložbenega načrta
ne dopolni v skladu s prejšnjim odstavkom, agencija naložbeni načrt oceni na
podlagi razpoložljivih podatkov in ga ustrezno upošteva v postopku določitve
regulativnega okvira.
(4) Agencija lahko v postopku
ocenjevanja naložbenega načrta od sistemskega operaterja zahteva dodatna
pojasnila, izračune, analize ali dokazila o naložbenem načrtu kakor tudi o
posamezni naložbi iz naložbenega načrta. Sistemski operater mora agenciji
zahtevano dokumentacijo posredovati v zahtevanem roku.
19. člen
(odločanje o obsegu naložb)
(1) Agencija v postopku priprave
regulativnega okvira naložbeni načrt presoja glede izpolnjevanja meril o
razpoložljivosti virov financiranja, skladnosti z razvojnim načrtom in ekonomske
učinkovitosti, ki so opredeljena v tem aktu.
(2) Agencija glede na učinkovitosti
naložb:
-       
naložbeni načrt v celoti upošteva pri pripravi regulativnega okvira ali
-       
v regulativnem okviru upošteva naložbe po prioritetnem vrstnem redu,
vendar le do višine sredstev, ki na omrežnino nima večjega vpliva, kot je
opredeljen v aktu, ki ureja metodologijo za določitev regulativnega okvira in
metodologijo za obračunavanje omrežnine.
VII. POROČILO O IZVAJANJU NALOŽBENEGA NAČRTA
20. člen
(namen in vsebina poročila)
(1) Za namene spremljanja in
ocenjevanja izvajanja naložbenega načrta sistemski operater najkasneje do
30. aprila tekočega leta agenciji posreduje poročilo o izvajanju naložbenega
načrta v preteklem letu.
(2) Poročilo zajema naložbe v
novogradnje in rekonstrukcije, ki so bile v preteklem letu, v skladu z
določbami akta, ki ureja metodologijo za določitev regulativnega okvira in
metodologijo za obračunavanje omrežnine, po prenosu v uporabo vključena v
regulativno bazo sredstev.
(3) Poročilo mora biti izdelano v
skladu s klasifikacijo naložb iz Priloge II tega akta, ločeno za naložbe v
novogradnje in rekonstrukcije.
(4) Sistemski operater mora v poročilu
zagotoviti korelacijo posamezne naložbe z registrom sredstev, ki ga uporablja
za namene računovodenja.
(5) V primeru bistvenih časovnih,
finančnih ali drugih odmikov od načrtovanih vrednosti iz naložbenega načrta
lahko agencija od sistemskega operaterja zahteva podrobnejši opis razlogov,
zaradi katerih je prišlo do odmikov, in posledic, ki iz tega izhajajo.
VIII. PREHODNA IN KONČNA DOLOČBA
21. člen
(prehodna določba)
Sistemski operater prvi naložbeni načrt za
obdobje 2016–2018 pripravi in predloži agenciji do 10. aprila 2015.
22. člen
(uveljavitev akta)
Ta akt začne veljati petnajsti dan po
objavi v Uradnem listu Republike Slovenije.
Št. 18-74/2014-11/263
Maribor, dne 19. decembra 2014
EVA 2014-2430-0112
Predsednica
sveta
Agencije za energijo
Ivana Nedižavec Korada l.r.

Priloga I:
Izračun in razkritje virov financiranja naložb
Priloga II:
Klasifikacija naložb sistemskega operaterja