1. člen
(namen pravilnika)
S tem pravilnikom se ureja način izvrševanja nalog, ki jih
izvaja Republiški zavod za zaposlovanje (v nadaljnjem besedilu: zavod), če je z
uvedbo prisilne poravnave s programom prenehanja delovnih razmerij (v
nadaljnjem besedilu: program), kot ena od metod finančne reorganizacije,
predvideno tudi zmanjšanje števila pri dolžniku zaposlenih delavcev.
2. člen
(posredovanje programa)
Uprava dolžnika mora program posredovati zavodu, kjer je
sedež delodajalca.
3. člen
(vsebina programa)
Program mora vsebovati podatke o dolžniku, podatke o številu
delavcev in o delavcih, ki naj bi jim zaradi finančne reorganizacije prenehalo
delovno razmerje, utemeljitev programa ter druge podatke, ki so zavodu potrebni
pri izvajanju njegovih nalog. 
Podatki iz prejšnjega odstavka so določeni v prilogi, ki je
sestavni del tega pravilnika.
4. člen
(pregled programa)
Zavod se po prejemu programa, zaradi izvajanja ukrepov za
preprečitev oziroma omilitev prehoda presežnih delavcev v odprto brezposelnost,
nemudoma poveže z upravo dolžnika, pregleda program in ugotovi: 
-    
ali se v okviru finančne reorganizacije predvideva prenehanje delovnega
razmerja več kot 25% oziroma več kot 10 zaposlenim delavcem; 
-    
kategorije delavcev, ki naj bi jim prenehalo delovno razmerje, pri čemer
upošteva naslednje kriterije: strokovna izobrazba oziroma usposobljenost za
delo in potrebna dodatna znanja in zmožnosti, delovne izkušnje, delovna
uspešnost in delovna doba; 
-    
ali so roki prenehanja delovnega razmerja, ki so predvideni s programom
za posamezne kategorije delavcev, ki zaradi finančne reorganizacije zgubijo
zaposlitev, primerni, upoštevajoč pri tem odstotek oziroma število delavcev iz
prve alinee tega člena, razmere na trgu delovne sile in sprejeti program
aktivne politike zaposlovanja; 
-    
možnosti za ustanovitev sklada dela ali drugega načina za zagotovitev
aktivnega razreševanja presežnih delavcev.
5. člen
(mnenje zavoda)
Na podlagi ugotovitev iz prejšnjega člena izdela zavod mnenje
k programu, ki ga posreduje upravi dolžnika. 
Zavod lahko upravi dolžnika, ki v programu predvideva
zmanjšanje števila zaposlenih za več kot 25% oziroma za več kot 10 delavcev,
predlaga spremembo programa in določi posamezne kategorije delavcev in število
delavcev ter časovno razporeditev prenehanja delovnih razmerij delavcev v
obdobju, ki ni krajše od treh in ne daljše od šestih mesecev.
6. člen
(roki za posredovanje mnenja zavoda)
Mnenje iz prejšnjega člena mora zavod izdelati in posredovati
upravi dolžnika v roku 15 dni od prejema programa. 
Če zavod predlaga spremembo programa, mora mnenje posredovati
upravi dolžnika praviloma v roku 30 dni od prejema programa.
7. člen
(dolžnost uprave dolžnika)
Uprava dolžnika mora obravnavati in upoštevati mnenje zavoda
in mu spremenjeni program posredovati najkasneje v roku 15 dni od prejema
mnenja iz drugega odstavka prejšnjega člena. 
Če uprava dolžnika ne upošteva mnenja zavoda, zavod o tem obvesti
upniški odbor in sindikalno organizacijo pri dolžniku.
8. člen
(aktivnosti pri prenehanju delovnega razmerja v obdobju, ki
ni krajše od treh in ne daljše od šestih mesecev)
Za razrešitev položaja delavcev dolžnika, ki jim delovno
razmerje preneha v obdobju od treh do šestih mesecev po pravnomočnosti sklepa o
potrditvi prisilne poravnave, zavod po prejemu programa izvaja zlasti naslednje
aktivnosti: 
1.    
pripravi zaposlitvene načrte za zaposlene delavce, ki omogočajo
vključevanje v posamezne programe: 
- 
prezaposlovanja in samozaposlovanja, 
- 
prekvalifikacij in dokvalifikacij ter 
- 
vključevanje v druge programe, ki se izvajajo v skladu s sprejetim
programom aktivne politike zaposlovanja, 
2.    
pripravi program aktiviranja zaposlenih delavcev, 
3.    
pripravi informacijske in motivacijske seminarje in druge ukrepe aktivne
politike zaposlovanja.
9. člen
(aktivnosti pri prenehanju delovnega razmerja v obdobju, ki
ni daljše od treh mesecev)
Zavod organizira za delavce, ki jim preneha delovno razmerje
v obdobju, ki ni daljše od treh mesecev, informativne sestanke, pripravi
zaposlitvene načrte ter jih po prenehanju delovnega razmerja prijavi v evidenco
brezposelnih oseb in vključuje v aktivnosti, ki so predvidene za povečanje
zaposlitvenih možnosti ter pospeševanje zaposlovanja brezposelnih oseb.
10. člen
(izvajanje nalog)
Zavod lahko v dogovoru z upravo dolžnika organizira izvajanje
nalog iz tega pravilnika in posreduje informacije s področja zaposlovanja v
prostorih dolžnika.
11. člen
(uveljavitev tega pravilnika)
Ta pravilnik začne veljati osmi dan po objavi v Uradnem listu
Republike Slovenije.
Št. 017-01-019/97
Ljubljana, dne 17. novembra 1997.
mag. Anton Rop l. r. 
Minister 
za delo, družino 
in socialne zadeve

Priloga
: Program prenehanja delovnih razmerij