1. člen
(Namen in področje uporabe smernic)
(1) Evropski bančni organ (v nadaljevanju: EBA) je na
podlagi prvega odstavka 16. člena Uredbe (EU) št. 1093/2010
Evropskega parlamenta in Sveta z dne 24. novembra 2010 o ustanovitvi
Evropskega nadzornega organa (Evropski bančni organ) in o spremembi Sklepa
št. 716/2009/ES ter razveljavitvi Sklepa Komisije 2009/78/ES (UL L
št. 331 z dne 15. decembra 2010, str. 12) dne 19. oktobra 2016
objavil Smernice o stresnih testih sistemov jamstva za vloge v skladu z
Direktivo 2014/49/EU (v nadaljevanju: smernice), ki so objavljene na njegovi
spletni strani.
(2) Smernice iz prvega odstavka tega člena določajo
minimalna načela in vsebino stresnih testov, ki jih morajo sistemi jamstva za
vloge izvesti skladno s členom 4(10) Direktive 2014/49/EU Evropskega parlamenta
in Sveta z dne 16. aprila 2014 o sistemih jamstva za vloge. Cilj smernic
je z določitvijo minimalne ravni skladnosti, kakovosti in primerljivosti
stresnih testov sistemov jamstva za vloge pomagati imenovanim organom in
sistemom jamstva za vloge povečati odpornost teh sistemov v Evropski uniji.
(3) Smernice se uporabljajo za:
1.     
pristojne organe, iz točke (i) drugega odstavka 4. člena Uredbe
(EU) št. 1093/2010,
2.     
organe, ki upravljajo sisteme jamstva za vloge, iz točke (iii) drugega
odstavka 4. člena Uredbe (EU) št. 1093/2010, ter
3.     
organe za reševanje, iz točke (iv) drugega odstavka 4. člena Uredbe
(EU) št. 1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za:
1.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora nad bankami, ki so v skladu z ZBan-2
pridobile dovoljenje za opravljanje bančnih storitev v Republiki Sloveniji,
2.     
Banko Slovenije, kadar v skladu z ZSJV izvaja naloge in pristojnosti
organa, ki upravlja sistem jamstva za vloge, ter
3.     
Banko Slovenije, kadar v skladu z ZRPPB izvaja naloge in pristojnosti
organa za reševanje.
(2) Banka Slovenije bo pri opravljanju nalog in
pristojnosti nadzora v skladu z ZBan-2 in Uredbo (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012, v celoti upoštevala določbe smernic v delu, v katerem se
nanašajo na izvajanje nalog in pooblastil pristojnih organov.
(3) Banka Slovenije bo pri opravljanju nalog in
pristojnosti organa, ki upravlja sistem jamstva za vloge v skladu z ZSJV, v
celoti upoštevala določbe smernic v delu, v katerem se nanašajo na izvajanje
nalog in pristojnosti organov, ki upravljajo sisteme jamstva za vloge.
(4) Banka Slovenije bo pri opravljanju nalog in
pristojnosti organa za reševanje v skladu z ZRPPB, v celoti upoštevala določbe
smernic v delu, v katerem se nanašajo na izvajanje nalog in pooblastil organov
za reševanje.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne
6. decembra 2016
Boštjan Jazbec l.r.
Predsednik
Sveta Banke Slovenije