I. SPLOŠNE DOLOČBE
1. člen
(1) S tem pravilnikom so določena dejanja, ki
predstavljajo disciplinske kršitve, delovanje disciplinskih organov,
disciplinski postopek in sankcije za disciplinske kršitve.
(2) Ta pravilnik velja za člane Zbornice za arhitekturo
in prostor Slovenije (v nadaljnjem besedilu: ZAPS), in sicer za pooblaščene
arhitekte, pooblaščene krajinske arhitekte in pooblaščene prostorske
načrtovalce. Ta pravilnik velja tudi za kandidate za pridobitev poklicnega
naziva in za v imenik začasno vpisane posameznike.
(3) Član ZAPS v skladu s tem pravilnikom je v imenik
ZAPS vpisani pooblaščeni arhitekt, pooblaščeni krajinski arhitekt in
pooblaščeni prostorski načrtovalec, ne glede na statusno oziroma organizacijsko
obliko, v kateri opravlja dejavnost.
(4) Kandidat v skladu s tem pravilnikom je kandidat za
pridobitev poklicnega naziva pooblaščenega arhitekta, pooblaščenega krajinskega
arhitekta ali pooblaščenega prostorskega načrtovalca.
(5) Disciplinski obdolženec v skladu s tem pravilnikom
je član ZAPS ali kandidat, zoper katerega je bil uveden disciplinski postopek.
(6) Kršitelj v skladu s tem pravilnikom je član ZAPS ali
kandidat, ki je bil v disciplinskem postopku prepoznan za krivega disciplinske
kršitve in mu je bila izrečena disciplinska sankcija.
(7) V tem pravilniku uporabljeni izrazi, ki se nanašajo
na osebe in so zapisani v moški slovnični obliki, so uporabljeni kot nevtralni
za ženski in moški spol.
2. člen
(1) Disciplinska organa sta disciplinsko sodišče in
disciplinski tožilec.
(2) Disciplinska organa sta pri svojem delu neodvisna in
samostojna ter odločata po zakonu in podzakonskih predpisih ter tem pravilniku.
3. člen
(1) V disciplinskem postopku imata disciplinski tožilec
in disciplinski obdolženec položaj enakopravnih strank.
(2) V disciplinskem postopku je treba disciplinskemu
obdolžencu zagotoviti možnost, da se izjavi o vseh dejstvih in dokazih glede
očitanih kršitev ter da v svojo korist podaja navedbe in predlaga izvedbo
dokazov.
(3) Disciplinski obdolženec ima pravico, da se brani sam
ali s pomočjo pooblaščenca, ki se izkaže s pooblastilom.
(4) V disciplinskem postopku se vsa dejanja opravljajo v
slovenskem jeziku (disciplinske obravnave, vloge in druga pisanja).
(5) Prijavitelj ni stranka v disciplinskem postopku.
4. člen
(1) Če se disciplinski obdolženec med vodenjem
disciplinskega postopka izbriše iz imenika na lastno zahtevo ali po uradni
dolžnosti iz razloga po 3. ali 4. točki prvega odstavka 13. člena ZAID, se
disciplinski postopek ne ustavi.
(2) Disciplinski postopek se lahko uvede in vodi tudi
zoper člana ZAPS s poklicnim nazivom v mirovanju.
II. DISCIPLINSKE KRŠITVE
5. člen
Član ZAPS ali kandidat stori disciplinsko kršitev:
1.     
če dvakrat zaporedoma ali v roku 10 let trikrat ne plača članarine ali
druge dajatve do ZAPS;
2.     
če ZAPS ne sporoči pravočasno svojih podatkov ali njihovih sprememb, ki
so pomembne za vodenje imenika in delovanje ZAPS;
3.     
če ne izpolnjuje dolžnosti stalnega poklicnega usposabljanja;
4.     
če organom ZAPS prepreči ali ne dopusti rednega, izrednega ali
obnovitvenega nadzora nad svojim delom ali če organom ZAPS neupravičeno ne
posreduje zahtevanih podatkov v zvezi s spoštovanjem kodeksa poklicne etike;
5.     
če se kot priča ali izvedenec ne odzove vabilu disciplinskih organov
zbornice oziroma svojega izostanka pravočasno ne opraviči in ne predloži
dokazil o utemeljenih razlogih za odsotnost ali če v dokaznem postopku noče
sodelovati oziroma daje netočne ali neresnične podatke;
6.     
če je sprejel delo na projektu, ki ga je ocenjeval kot član ocenjevalne
komisije natečaja;
7.     
če neupravičeno ne izpolnjuje dolžnosti kot član organov ali delovnih
teles ZAPS;
8.     
če kot član organa ali delovnega telesa ZAPS ne varuje zaupnosti
informacij, ali če v enaki vlogi daje neresnična ali pristranska mnenja,
analize in izjave, ali če kot član organa ali delovnega telesa ZAPS
neupravičeno vpliva na svobodno odločitev naročnika;
9.     
če omogoči poneverbo svojega podpisa, identifikacijskega žiga ali
drugega identifikacijskega znaka, ali takšne poneverbe ne prijavi zbornici, ali
če z uporabo svojega identifikacijskega znaka omogoči šušmarstvo, ali če
uporabo svojega identifikacijskega znaka omogoči nepooblaščeni osebi, ali če o
izgubi identifikacijskega znaka ne obvesti zbornice,
10.  
če nastopa kot mentor, pa za to ne izpolnjuje predpisanih pogojev, ali
mu je bil izrečen disciplinski ukrep odvzema pravic do mentorstva, ali kadar
svojih dolžnosti v okviru mentorstva ne izvaja v skladu s predpisi in akti
ZAPS;
11.  
če kot mentor kandidatu za pooblaščenega arhitekta, pooblaščenega
krajinskega arhitekta ali pooblaščenega prostorskega načrtovalca neupravičeno
onemogoči pristop k strokovnemu izpitu;
12.  
če kot mentor poda neresnično pisno potrditev, da je kandidat pridobil
zahtevane praktične izkušnje, potrebne za pristop k strokovnemu izpitu;
13.  
če kot kandidat v zvezi z opravljanjem poklicnih nalog ne upošteva
navodil svojega mentorja;
14.  
če naročnika ne opozori na vse okoliščine v zvezi z izpolnjevanjem svoje
poklicne naloge, na katere bi kot strokovnjak moral opozoriti;
15.  
če v poslovnih zadevah ne ravna kot zaupnik naročnika in brez pisnega
soglasja naročnika razkriva podatke o naročniku in vsebini posla tretjim osebam
oziroma neupravičeno uporablja zaupne podatke v svojo ali v korist tretjih
oseb;
16.  
če po končanju posla naročniku ne vrne dokumentov in drugega, kar je
last naročnika;
17.  
če za svojo storitev z naročnikom ne sklene pisnega dogovora, v katerem
so navedeni obseg dela ali storitev, obveznosti strank, višina honorarja,
morebitne omejitve odgovornosti in rok izvršitve storitve, in če poklicne
naloge člana ZAPS niso specificirane in ovrednotene tako, da so ločene od
drugih storitev, ki ne sodijo med poklicne naloge člana;
18.  
če se na morebitne pritožbe naročnika ne odzove ali se ne odzove
spoštljivo in v pisni obliki;
19.  
če pri izvajanju poklicnih nalog ali poslovnem oziroma javnem nastopanju
podaja neresnične ali zavajajoče podatke, ali če podaja neresnična ali
pristranska strokovna mnenja, analize, pisne izjave ali sodnoizvedenskega
mnenja;
20.  
če ponaredi ali kakorkoli predrugači listino z namenom, da bi se taka
listina uporabila kot prava listina, ali če ve oziroma bi moral vedeti, da so
tretje osebe uporabile tako listino kot pravo, pa tega ne naznani organom
pregona;
21.  
če s svojimi dejanji, opustitvami ali vedenjem krni ugled stroke ali se
pri opravljanju svojega dela vede neprimerno, žaljivo ali diskriminatorno;
22.  
če se pri svojem delu okoristi z notranjimi informacijami oziroma z
njimi omogoči neupravičeno premoženjsko korist sebi ali tretji osebi;
23.  
če pri pripravi načrtov ali sprejemanju ponudb izvajalcev ali
dobaviteljev neupravičeno poskrbi za kakršnokoli ugodnost, od katere bi imel
neposredno ali posredno premoženjsko korist;
24.  
če v času zaposlitve kot javni uslužbenec izkorišča uradni položaj za
pridobitev posla ali pridobitev prednostnega položaja zase ali za druge osebe;
25.  
če za pridobitev posla ponuja spodbude ali plačila ali če sprejema
spodbude ali plačila za pridobitev nezakonite koristi;
26.  
če svojih poklicnih nalog ne opravlja dejansko sam, ali če pri izvajanju
poklicnih nalog ni osebno prisoten, ali če podpiše projektno dokumentacijo ali
njene ločene sestavne dele, ki jih ni neposredno izdelal ali nadziral njihove
izdelave;
27.  
če se v poslovnih zadevah ne izogiba nezdružljivim vlogam ali konfliktu
interesov, kot določajo predpisi ali akti ZAPS;
28.  
če pri svojem delu ne varuje javnega interesa za kakovostno okolje in
grajeni prostor in če svoje dejavnosti ne izvršuje na način, da ta interes ni
okrnjen;
29.  
če ne odkloni izvršitve posla, kadar za njegovo izvedbo nima ustreznega
znanja ali ustreznih kadrovskih, finančnih ali tehničnih zmožnosti oziroma
kadar bi bila izvršitev obveznosti v nasprotju s predpisi, kodeksom ali drugimi
akti ZAPS;
30.  
če ne odstopi od posla, ko nastopijo okoliščine, na katere ne more
vplivati in zaradi katerih naloge ne bi mogel opraviti pravilno oziroma
zakonito, uspešno ter v skladu s predpisi, kodeksom ali drugimi akti ZAPS;
31.  
če se s svojim imenom podpiše pod tuje avtorsko delo s področja
arhitekture, krajinske arhitekture in prostorskega načrtovanja;
32.  
če ne priznava soavtorskega prispevka k nastanku avtorskega dela ali če
ne priznava avtorstva avtorju prvotne rešitve, tako da avtorja prvotne rešitve
ali soavtorja izdelane rešitve neupravičeno ne navede na načrtih, skicah, pri
javnih natečajih, v strokovni literaturi ali pri drugih objavah;
33.  
če neupravičeno posega v avtorske pravice drugih oseb s področja
arhitekture, krajinske arhitekture ali prostorskega načrtovanja;
34.  
če pred začetkom projektiranja predelave že zgrajenega objekta,
nagrajenega na javnem natečaju ali z uveljavljeno mednarodno, nacionalno ali
drugo strokovno nagrado ali uvrščenega na varovalni seznam kvalitetne
arhitekture ZAPS, ne pridobi soglasja prvotnega avtorja k predelavi tega
objekta, razen če se je prvotni avtor v razmerju do naročnika pravici do podaje
soglasja k predelavi zgrajenega objekta izrecno odpovedal ali pa je na
naročnika prenesel materialno avtorsko pravico predelave na načrtih;
35.  
če pred začetkom projektiranja predelave že zgrajenega objekta, kadar ne
gre za varovano arhitekturo iz prejšnje točke tega člena, o nameravani
predelavi že zgrajenega objekta ne obvesti avtorja prvotne rešitve oziroma
ZAPS, če prvotni avtor ni znan ali običajno dosegljiv na način, kot ga določa
kodeks poklicne etike ZAPS;
36.  
če drugim članom ZAPS konkurira z nelojalnimi sredstvi ali nelojalno
prevzame naročilo, ki je že bilo sklenjeno z drugim prevzemnikom;
37.  
če pred prevzemom naročila o izvedbi poklicne naloge, ki jo je pred tem
že izvajal oziroma jo še izvaja drugi član ZAPS in niso izpolnjeni pogoji po
zakonu, kodeksu poklicne etike ZAPS ali pisnem dogovoru med naročnikom in
drugim članom ZAPS, drugega člana ZAPS o nameri pisno ne obvesti in ga prosi za
soglasje oziroma ne obvesti ZAPS o tem, da soglasja ni mogel pridobiti;
38.  
če svojim zaposlenim ne zagotavlja ustreznega delovnega okolja, ali jim
preprečuje izobraževanje, informiranost ali strokovni razvoj, ali če svojim zaposlenim,
kandidatom ter diplomantom in študentom, ki opravljajo obveznosti strokovne
prakse, za opravljeno delo ne zagotovi pravičnega in ustreznega plačila;
39.  
če zoper člana zbornice lažno in zlonamerno poda disciplinsko prijavo;
40.  
če opusti dolžnost imenovanja vodje projekta ali če za vodjo projekta
imenuje pooblaščenega arhitekta ali pooblaščenega inženirja stroke, ki glede na
vrsto del pri konkretnem projektu ne prevladuje;
41.  
če opusti dolžnost imenovanja vodje nadzora ali če za vodjo nadzora
imenuje pooblaščenega arhitekta ali pooblaščenega inženirja stroke, ki glede na
vrsto del pri konkretnem projektu ne prevladuje;
42.  
če opusti dolžnost imenovanja vodje izdelave prostorskega akta in/ali če
ne zagotovi interdisciplinarne skupine strokovnjakov za izdelavo prostorskega
izvedbenega akta in strokovnih podlag;
43.  
če opusti dolžnost ureditve sodelovanja z drugim projektantom ali
nadzornikom s pisno pogodbo;
44.  
če ne spoštuje poklicnih dolžnosti, ki mu jih nalagajo zakoni, drugi
predpisi in pravila stroke, ali če svojega poklica ne opravlja vestno in krši
dolžnosti pri njegovem opravljanju, ali če krši predpise ali tehnične in druge
predpisane standarde, pravila stroke ali akte ZAPS, ali če ne ravna v skladu s
sklepi organov ZAPS, ali če ne podpira ZAPS pri izvajanju njenih nalog;
45.  
če drugače krši zakone ali podzakonske akte, ki urejajo področje
dejavnosti članov ZAPS, statut ZAPS, kodeks, ta pravilnik ali druge akte ZAPS,
zaradi česar je lahko prizadet ugled ZAPS, njenih članov ali stroke, ali je
zaradi tega nastala ali neposredno grozila premoženjska ali nepremoženjska
škoda za ZAPS, njene člane ali uporabnike storitev, ki jih zagotavljajo člani
ZAPS;
46.  
če pri opravljanju svojega dela s katerimkoli drugim protipravnim
ravnanjem povzroči premoženjsko škodo uporabnikom storitev, drugim članom
zbornice ali tretjim osebam;
47.  
če pri opravljanju svoje poklicne dejavnosti izpolni znake kaznivega
dejanja.
III. DISCIPLINSKA ODGOVORNOST
6. člen
Disciplinski obdolženec je odgovoren za disciplinsko kršitev,
če je dejanje storil naklepno ali iz malomarnosti.
7. člen
(1) Disciplinski obdolženec naklepno krši svoje
dolžnosti, če ve, da bo zaradi njegovega dejanja ali opustitve nastala
prepovedana ali škodljiva posledica, in tudi hoče, da ta posledica nastane,
oziroma kadar se zaveda, da zaradi njegovega dejanja ali opustitve lahko
nastane prepovedana ali škodljiva posledica, pa dopusti njen nastanek.
(2) Disciplinski obdolženec krši svoje dolžnosti iz
malomarnosti, če se ne zaveda, da lahko zaradi njegovega dejanja ali opustitve
nastane prepovedana ali škodljiva posledica, pa bi se glede na svoje osebne
lastnosti, okoliščine, v katerih je bilo dejanje storjeno, in glede na svojo
usposobljenost za opravljanje določenega dela moral zavedati, da takšna
posledica lahko nastane, ali če se je zavedal, da zaradi njegovega dejanja ali
opustitve lahko nastane prepovedana ali škodljiva posledica, pa je lahkomiselno
menil, da jo bo lahko preprečil ali da ne bo nastala.
8. člen
(1) Kršitev dolžnosti nastane s storitvijo, opustitvijo
ali dopustitvijo. 
(2) Kršitev dolžnosti z opustitvijo nastane, če
disciplinski obdolženec ne opravi dejanja, ki ga je bil dolžan storiti.
(3) Kršitev obveznosti z dopustitvijo nastane, če
disciplinski obdolženec ne stori, kar je predpisano ali potrebno, čeprav opazi
ali bi moral opaziti, da nekdo stori neko dejanje ali opustitev, ki je s tem
pravilnikom določena kot disciplinska kršitev.
9. člen
(1) Postopek zaradi disciplinske kršitve po tem
pravilniku se ne prične ali se ustavi, če so sicer podani znaki disciplinske
kršitve, vendar je ravnanje disciplinskega obdolženca mogoče opredeliti kot
dejanje majhnega pomena.
(2) Dejanje je majhnega pomena, kadar je njegova
nevarnost neznatna zaradi narave ali teže dejanja, ali ker so škodljive
posledice neznatne ali jih ni, ali zaradi okoliščin, v katerih je bilo
storjeno, ali zaradi nizke stopnje kršiteljeve kazenske odgovornosti, ali
zaradi njegovih osebnih okoliščin.
10. člen
Odgovornost disciplinskega obdolženca za disciplinsko kršitev
ni izključena, če je bil član ZAPS ali kandidat za isto dejanje obsojen v
kazenskem postopku oziroma spoznan za odgovornega v postopku o prekršku.
IV. DISCIPLINSKE SANKCIJE
11. člen
(1) Za storjene disciplinske kršitve se smejo
disciplinskemu obdolžencu izreči naslednje disciplinske sankcije:
1.     
pisni opomin,
2.     
obveznost dodatnega poklicnega usposabljanja,
3.     
odvzem pravice do mentorstva,
4.     
odvzem pravice do opravljanja praktičnih izkušenj,
5.     
odvzem aktivne in pasivne volilne pravice za zbornične volitve,
6.     
denarna kazen do višine 10.000 evrov ali
7.     
izbris iz imenika pooblaščenih članov zbornice.
(2) Kandidatu se smejo izreči disciplinske sankcije iz
1., 2., 4. in 6. točke prejšnjega odstavka.
(3) Poleg pisnega opomina, denarne kazni ali izbrisa iz
imenika pooblaščenih članov zbornice se lahko članu ZAPS dodatno izrečejo še disciplinske
sankcije iz 2., 3. in 5. točke prejšnjega odstavka.
(4) Poleg pisnega opomina ali denarne kazni se sme
kandidatu izreči še disciplinska sankcija iz 2. in 4. točke prejšnjega
odstavka.
(5) Disciplinske sankcije iz 3., 4., 5. in 7. točke
prvega odstavka tega člena se lahko izrečejo za dobo od šestih mesecev do
največ pet let.
12. člen
(1) Izvršitev disciplinskih sankcij odvzema pravice do
mentorstva, odvzema pravice do opravljanja praktičnih izkušenj, odvzema aktivne
in pasivne volilne pravice za zbornične volitve, denarne kazni ter izbrisa iz
imenika pooblačenih članov zbornice se lahko pogojno odloži za dobo od enega
leta do petih let, če se v disciplinskem postopku ugotovi, da za takšno
odložitev ukrepa obstajajo utemeljeni razlogi.
(2) Odložena izvršitev disciplinske sankcije se lahko
prekliče, če član ZAPS ali kandidat v tem času ponovno stori disciplinsko
kršitev.
(3) Odložitev izvršitve disciplinske sankcije se lahko
veže tudi na pogoj, da član ZAPS ali kandidat izpolni določene obveznosti, ki
se mu v okviru predpisanih disciplinskih sankcij izrečejo poleg glavne izrečene
disciplinske sankcije.
13. člen
(1) Disciplinsko sodišče pri izreku disciplinske
sankcije upošteva težo storjenega dejanja in stopnjo krivde disciplinskega obdolženca.
(2) Disciplinsko sodišče pri izbiri in odmeri
disciplinske sankcije upošteva olajševalne in oteževalne okoliščine, in sicer
zlasti:
-       
stopnjo krivde disciplinskega obdolženca,
-       
nagibe, iz katerih je bila kršitev storjena,
-       
stopnjo ogrožanja zavarovane vrednote,
-       
škodljive posledice, ki so nastale zaradi kršitve,
-       
morebitne disciplinske sankcije, ki so bile disciplinskemu obdolžencu že
izrečene,
-       
odnos do posledic kršitve oziroma vedenje disciplinskega obdolženca,
-       
osebne in premoženjske razmere disciplinskega obdolženca,
-       
druge okoliščine, ki se nanašajo na osebnost disciplinskega obdolženca.
14. člen
(1) Disciplinska sankcija pisnega opomina se izvrši
tako, da se pravnomočni sklep disciplinskega sodišča posreduje evidenčni službi
zbornice, ki izvede ustrezen vpis v imenik članov ZAPS.
(2) Disciplinska sankcija obveznega dodatnega poklicnega
usposabljanja se izvrši tako, da se pravnomočni sklep disciplinskega sodišča
posreduje evidenčni službi zbornice, ki skladno s pravnomočnim sklepom
kršitelja pozove k udeležbi na dodatnem poklicnem usposabljanju.
(3) Disciplinske sankcije odvzema pravice do mentorstva,
odvzema pravice do opravljanja praktičnih izkušenj in odvzema aktivne in
pasivne volilne pravice za zbornične volitve se izvršijo tako, da se
pravnomočni sklep disciplinskega sodišča posreduje evidenčni službi zbornice,
ki izvede ustrezen vpis v imenik članov ZAPS.
(4) Disciplinska sankcija denarne kazni se izvrši tako,
da se pravnomočni sklep disciplinskega sodišča posreduje evidenčni službi
zbornice, ki v skladu s pravnomočnim sklepom kršitelja pozove k plačilu denarne
kazni. V primeru neplačila se denarna kazen prisilno izterja v skladu z
zakonom, ki ureja izvršbo.
(5) Disciplinska sankcija izbrisa iz imenika
pooblaščenih članov zbornice se izvrši z izbrisom kršitelja iz imenika
pooblaščenih članov zbornice na podlagi pravnomočnega sklepa disciplinskega
sodišča, po uradni dolžnosti.
(6) Evidenčna služba zbornice podatke o izrečenih
disciplinskih sankcijah vnese v imenik članov ZAPS.
(7) Evidenčna služba zbornice poskrbi za objavo
disciplinske sankcije v skladu z določbo 13. člena tega pravilnika.
V. DISCIPLINSKI TOŽILEC
15. člen
(1) Disciplinski tožilec uvede in vodi postopek
disciplinske preiskave, vloži disciplinsko obtožbo in zastopa obtožbo pred
disciplinskim sodiščem.
(2) Disciplinski tožilec na lastno pobudo, na podlagi
vložene disciplinske prijave ali na podlagi ugotovitvenega zapisnika o
opravljenem rednem, izrednem ali obnovitvenem nadzoru:
-       
ukrene vse potrebno v zvezi z odkrivanjem kršitev in izsleditvijo
kršiteljev,
-       
uvede in vodi disciplinsko preiskavo,
-       
vloži in zastopa disciplinsko obtožbo pred disciplinskim sodiščem.
(3) Pred vložitvijo disciplinske obtožbe lahko
disciplinski tožilec za strokovno mnenje o obstoju kršitve zaprosi strokovni
svet matične sekcije, katere član je disciplinski obdolženec.
(4) Disciplinski tožilec zunaj disciplinskega postopka v
zvezi z opravljanjem dejavnosti članov zbornice vlaga zoper osebe, ki niso
člani ZAPS, prijave na pristojne državne organe.
16. člen
(1) Disciplinski tožilec ima enega ali več namestnikov.
(2) Disciplinski tožilec lahko za vodenje posamezne
disciplinske zadeve imenuje namestnika.
17. člen
Za disciplinskega tožilca ali njegovega namestnika ne more
biti izvoljena oziroma ne more opravljati te funkcije oseba, ki ji je bila
pravnomočno izrečena disciplinska sankcija, ki še ni izbrisana.
18. člen
(1) Disciplinski tožilec ali njegov namestnik ne more
sodelovati v disciplinskem postopku, če:
-       
je sam oškodovanec v zadevi, ki se obravnava,
-       
je z disciplinskim obdolžencem ali drugimi udeleženci v disciplinskem
postopku v zakonski zvezi ali zunajzakonski skupnosti ali v krvnem sorodstvu v
ravni vrsti do kateregakoli kolena, v stranski vrsti do četrtega kolena ali v
svaštvu do drugega kolena,
-       
je zoper njega podana prijava zaradi suma disciplinske kršitve oziroma
vložena disciplinska obtožba,
-       
v postopku sodeluje kot priča ali izvedenec,
-       
so podane okoliščine, ki vzbujajo dvom o njegovi nepristranskosti.
(2) Disciplinski tožilec ali njegov namestnik lahko
zahteva izločitev:
-       
če je z disciplinskim obdolžencem zaposlen v isti gospodarski organizaciji
in bi lahko imelo njegovo delo na položaju disciplinskega tožilca posledice za
delo in odnose med zaposlenimi,
-       
zaradi drugih utemeljenih razlogov, ki vplivajo na njegovo delo
disciplinskega tožilca.
19. člen
(1) Takoj, ko disciplinski tožilec izve za kakšen razlog
za svojo izločitev, mora prenehati ukrepati v posamezni zadevi in to sporočiti
predsedniku zbornice.
(2) Takoj, ko namestnik disciplinskega tožilca izve za
kakšen razlog za svojo izločitev, mora prenehati ukrepati v posamezni zadevi in
to sporočiti disciplinskemu tožilcu.
(3) Izločitev lahko zahteva tudi disciplinski
obdolženec, vendar najpozneje do konca obravnave v disciplinskem postopku. Zahteva
mora biti podana pisno predsedniku zbornice in ustrezno obrazložena.
(4) O zahtevi za izločitev disciplinskega tožilca in
namestnika disciplinskega tožilca odloči predsednik zbornice s sklepom, zoper
katerega ni pritožbe.
20. člen
Disciplinski tožilec in njegov namestnik ne odgovarjata za
mnenja, ki sta jih podala v posameznem disciplinskem postopku.
VI. DISCIPLINSKO SODIŠČE
21. člen
(1) Disciplinsko sodišče obravnava disciplinske obtožbe
na ustnih obravnavah, odloča o disciplinski odgovornosti disciplinskih obdolžencev
in izreka disciplinske sankcije.
(2) Disciplinsko sodišče odloča v sestavi treh članov.
Najmanj en član senata mora biti iz matične sekcije, katere član je
disciplinski obdolženec.
(3) Sestavo senata disciplinskega sodišča za vsak konkreten
primer določi predsednik disciplinskega sodišča.
22. člen
(1) Ustne obravnave disciplinskega sodišča niso javne.
(2) Ne glede na prejšnji odstavek so na obravnavah lahko
prisotni strokovni (zaposleni in pogodbeni) sodelavci ZAPS, ki nudijo disciplinskemu
sodišču pomoč pri vodenju disciplinskega postopka, ter predstavniki pristojnega
ministrstva pri opravljanju nadzora nad izvajanjem javnih pooblastil ZAPS.
23. člen
Za člana disciplinskega sodišča ne more biti izvoljena
oziroma ne more opravljati te funkcije oseba, ki ji je bila pravnomočno izrečena
disciplinska sankcija zaradi disciplinske kršitve, ki še ni izbrisana.
24. člen
Član disciplinskega sodišča ne sme sodelovati v disciplinskem
postopku, če:
-       
je sam oškodovanec v zadevi, ki se obravnava,
-       
je z disciplinskim obdolžencem ali drugimi udeleženci v disciplinskem
postopku v zakonski zvezi ali zunajzakonski skupnosti ali v krvnem sorodstvu v
ravni vrsti do kateregakoli kolena, v stranski vrsti do četrtega kolena ali v
svaštvu do drugega kolena,
-       
je zoper njega podana prijava zaradi suma disciplinske kršitve oziroma
vložena disciplinska obtožba,
-       
v postopku sodeluje kot priča ali izvedenec,
-       
so podane okoliščine, ki vzbujajo dvom o njegovi nepristranskosti.
25. člen
(1) Izločitev člana disciplinskega sodišča lahko
zahtevata tudi disciplinski obdolženec in disciplinski tožilec, vendar
najpozneje do začetka ustne obravnave, če jima člani senata niso bili že prej
znani, sicer pa v roku treh dni, ko izvesta za imena članov senata.
(2) Obrazložena zahteva za izločitev člana
disciplinskega sodišča mora biti podana pisno predsedniku disciplinskega
sodišča, zahteva za izločitev predsednika disciplinskega sodišča pa predsedniku
zbornice.
(3) O zahtevi za izločitev člana disciplinskega sodišča
odloči predsednik disciplinskega sodišča, o zahtevi za izločitev predsednika
disciplinskega sodišča pa predsednik zbornice s sklepom, zoper katerega ni
pritožbe.
26. člen
Predsednik in člani disciplinskega sodišča ne odgovarjajo za
mnenja ali svoj glas, ki so jih dali kot člani disciplinskega sodišča v
posameznem disciplinskem postopku.
VII. VLOGE IN VROČANJE
27. člen
(1) Vloge se podajajo pisno. Vloge morajo biti
razumljive in morajo obsegati vse potrebno, da jih je mogoče obravnavati.
(2) Vloga je vložena pravočasno, če je vložena
neposredno na zbornico na dan izteka roka ali če je na ta dan priporočeno oddana
na pošti.
(3) Vsak organ zbornice, ki prejme vlogo, ki po vsebini
spada v pristojnost disciplinskega organa, mora takšno vlogo odstopiti
pristojnemu disciplinskemu organu. Za takšno vlogo se šteje, da je pravočasno
vložena, če je v predvidenem roku prispela k nepristojnemu organu.
28. člen
(1) Vsa pisanja v okviru disciplinskega postopka, ki so
vezana na tek roka (pozivi, disciplinska obtožba, vabila in sklepi
disciplinskega sodišča), se disciplinskemu obdolžencu vročajo osebno, tako da
se pošljejo po pošti priporočeno s povratnico na njegov naslov, ki je razviden
iz imenika.
(2) Kadar ima disciplinski obdolženec pooblaščenca, se
vročajo pisanja njemu. Če ima disciplinski obdolženec več pooblaščencev, zadostuje,
da se pisanje vroči enemu izmed njih.
(3) Druga pisanja se disciplinskemu obdolžencu lahko
vročajo preko njegovega elektronskega naslova, če zbornica z njim razpolaga.
29. člen
(1) Če vročitve ni mogoče opraviti tako, kot je določeno
v prvem in drugem odstavku prejšnjega člena, pusti vročevalec pisno sporočilo v
hišnem predalčniku, na vratih stanovanja, poslovnega prostora ali na drugem
primernem mestu. V sporočilu navede, kje se dokument nahaja in da ga mora
naslovnik prevzeti v 15 dneh.
(2) Vročitev po prejšnjem odstavku velja za opravljeno z
dnem, ko disciplinski obdolženec ali njegov pooblaščenec prevzame pisanje. Če
pisanja ne prevzame v 15 dneh, velja vročitev za opravljeno z dnem preteka tega
roka. Po preteku tega roka vročevalec pusti pisanje v hišnem oziroma
izpostavljenem predalčniku naslovnika. Če disciplinski obdolženec nima
predalčnika ali je ta neuporaben, vročevalec pisanje vrne zbornici.
VIII. DISCIPLINSKI POSTOPEK
30. člen
(1) Postopek zoper disciplinskega obdolženca po tem
pravilniku obsega disciplinsko preiskavo in postopek pred disciplinskim sodiščem.
(2) Disciplinska preiskava se prične:
-       
na podlagi disciplinske prijave,
-       
na podlagi ugotovitvenega zapisnika o opravljenem rednem ali izrednem
nadzoru,
-       
po uradni dolžnosti, če disciplinski tožilec sam zazna disciplinsko
kršitev.
(3) Postopek pred disciplinskim sodiščem se prične z
vložitvijo disciplinske obtožbe.
31. člen
(1) Pregon disciplinske kršitve ni več dovoljen, če je
od kršitve preteklo več kot pet let.
(2) Kadar ima disciplinska kršitev znake kaznivega
dejanja, pregon zastara v rokih, določenih za pregon tega kaznivega dejanja.
(3) Izvršitev disciplinske sankcije zastara v petih
letih od dneva pravnomočnosti sklepa, s katerim je bila sankcija izrečena.
(4) Kadar je preklicana pogojna odložitev izvršitve
disciplinske sankcije, izvršitev disciplinske sankcije zastara v petih letih od
dneva pravnomočnosti sklepa, s katerim je bil preklican odlog izvršitve
sankcije.
32. člen
(1) Zastaranje pregona disciplinske kršitve pretrga
vsako procesno dejanje zoper disciplinskega obdolženca pred disciplinskimi organi.
(2) S pretrganjem zastaranja prične zastaralni rok znova
teči.
(3) Pregon disciplinske kršitve zastara v vsakem
primeru, če preteče od storjene kršitve osem let.
33. člen
(1) Disciplinski postopek se po sklepu disciplinskega
tožilca ali disciplinskega sodišča lahko prekine v primeru daljše bolezni
disciplinskega obdolženca in njegove izkazane nezmožnosti za delo ter v primeru
višje sile, ki onemogoča delo disciplinskih organov, in sicer za čas, dokler
takšne okoliščine trajajo.
(2) V času prekinitve disciplinskega postopka zastaranje
disciplinskega postopka ne teče.
34. člen
(1) Disciplinsko prijavo lahko poda vsakdo, ki zazna
disciplinsko kršitev. Član ZAPS, ki zazna disciplinsko kršitev, mora podati
disciplinsko prijavo.
(2) Prijava se vloži pisno pri disciplinskem tožilcu in
mora obsegati:
-       
priimek in ime kršitelja,
-       
kraj, čas in opis kršitve,
-       
dejstva in dokaze, s katerimi se utemeljuje prijava,
-       
ime, priimek in podpis prijavitelja.
35. člen
(1) Disciplinski tožilec začne disciplinsko preiskavo po
prejemu disciplinske prijave ali ugotovitvenega zapisnika o opravljenem rednem
ali izrednem nadzoru oziroma ali ko sam zazna disciplinsko kršitev.
(2) Disciplinski tožilec najprej preizkusi prijavo. Če
disciplinski tožilec pri preizkusu prijave ugotovi, da je nepopolna, pozove
prijavitelja, da jo v določenem roku dopolni.
36. člen
(1) Disciplinski tožilec zavrže prijavo, če na podlagi
opravljene disciplinske preiskave ugotovi:
-       
da dejanje ni disciplinska kršitev po tem pravilniku,
-       
da gre za dejanje majhnega pomena po 10. členu tega pravilnika,
-       
da o kršitvi ni dovolj dokazov,
-       
da je disciplinski pregon zastaran,
-       
da prijavitelj v določenem roku ni dopolnil prijave in postopka zato ni
mogoče uvesti.
(2) Disciplinski tožilec zavrže prijavo tudi, če jo
prijavitelj do vložitve disciplinske obtožbe umakne, disciplinski tožilec pa
oceni, da postopka po uradni dolžnosti ni smotrno nadaljevati zaradi narave
kršitve, stopnje kršiteljeve odgovornosti ali ker ugled zbornice zaradi kršitve
ni pomembneje prizadet.
(3) Če disciplinski tožilec prijavo zavrže, o tem pisno
obvesti prijavitelja. Zavrženje prijave se evidentira v evidenčni knjigi
disciplinskih postopkov, dokumentacija pa se arhivira.
37. člen
(1) Če je disciplinska prijava popolna in so v njej
podani znaki disciplinske kršitve, disciplinski tožilec posreduje prijavo
kršitelju, ki se lahko o njej pisno izjasni v roku 8 dni.
(2) Disciplinski tožilec po potrebi zasliši kršitelja,
zbere potrebne dokaze in opravi druga dejanja, potrebna za razjasnitev zadeve
do stopnje, da je mogoče sestaviti in vložiti disciplinsko obtožbo.
(3) Disciplinska preiskava mora biti končana v šestih
mesecih, kadar ima disciplinska kršitev znake kaznivega dejanja pa dvanajstih
mesecih, in sicer:
-       
v primeru vložene disciplinske prijave od dneva, ko disciplinski tožilec
prejeme popolno prijavo,
-       
v primeru prejema ugotovitvenega zapisnika o opravljenem rednem ali
izrednem nadzoru ali ko disciplinski tožilec sam zazna disciplinsko kršitev, od
dneva, ko izda sklep o uvedbi disciplinske preiskave.
(4) Disciplinska preiskava se konča z zavrženjem prijave
ali vložitvijo disciplinske obtožbe.
38. člen
Disciplinska obtožba obsega:
-       
označbo naslovnika,
-       
ime in priimek disciplinskega obdolženca z osebnimi podatki in podatki o
članstvu v zbornici,
-       
opis dejanja, iz katerega izhajajo znaki disciplinske kršitve, čas in
kraj kršitve ter druge okoliščine, ki so potrebne, da se kršitev natančno
označi,
-       
označbo disciplinske kršitve po določbah tega pravilnika,
-       
predlog, kateri dokazi naj se izvedejo na glavni obravnavi,
-       
kratko obrazložitev.
39. člen
Disciplinski tožilec sme do konca disciplinske obravnave spremeniti
ali umakniti disciplinsko obtožbo, kar lahko na obravnavi stori ustno, prej pa
pisno.
IX. POSTOPEK PRED DISCIPLINSKIM SODIŠČEM
40. člen
Disciplinski postopek se prične z vložitvijo disciplinske
obtožbe.
41. člen
(1) Predsednik disciplinskega sodišča v osmih dneh po
vložitvi disciplinske obtožbe preizkusi, ali ta obsega vse zahtevane podatke.
(2) Če disciplinska obtožba ne vsebuje vseh zahtevanih
podatkov, predsednik disciplinskega sodišča od disciplinskega tožilca zahteva,
da jo v 8 dneh dopolni. Če disciplinski tožilec disciplinske obtožbe v
navedenem roku ne dopolni, jo predsednik disciplinskega sodišča zavrže.
42. člen
Po ugotovitvi, da je disciplinska obtožba popolna, predsednik
disciplinskega sodišča imenuje senat za obravnavanje konkretne disciplinske
zadeve.
43. člen
(1) Predsednik senata pošlje disciplinsko obtožbo skupaj
z morebitnimi prilogami (pisnimi dokazili) in vabilom na disciplinsko obravnavo
disciplinskemu obdolžencu, ki lahko nanjo pisno odgovori v 8 dneh od dneva
vročitve.
(2) Vabilo na ustno obravnavo pred disciplinskim
sodiščem je treba disciplinskemu obdolžencu vročiti osebno najmanj 15 dni pred
obravnavo.
(3) Na obravnavo se povabijo disciplinski obdolženec in
njegov morebitni pooblaščenec ter disciplinski tožilec.
(4) Na obravnavi ima disciplinski obdolženec pravico do
ustnega zagovora, zagovor pa lahko poda tudi pisno.
44. člen
(1) V vabilu na obravnavo morajo biti navedeni kraj, dan
in ura obravnave ter zadeva, ki bo obravnavana.
(2) Vabilo, ki je poslano disciplinskemu obdolžencu,
mora vsebovati pravni pouk, da se bo obravnava opravila v njegovi odsotnosti,
če bo neopravičeno odsoten.
(3) Opravičila in utemeljeni predlogi za preložitev
obravnave morajo biti senatu disciplinskega sodišča predloženi najkasneje tri
dni pred obravnavo, razen če gre za izredne nepredvidljive okoliščine.
45. člen
(1) Obravnavo vodi predsednik senata.
(2) Na začetku obravnave predsednik senata pove, kaj je
predmet obravnave in kdo je imenovan v senat. Nato ugotovi, ali so prišli vsi,
ki so bili povabljeni; če niso, se prepriča, ali so jim bila vabila vročena in
so svoj izostanek opravičili.
(3) Če predsednik senata ugotovi, da se obravnave ni
udeležil disciplinski obdolženec, ki je bil pravilno vabljen, pa svojega
izostanka ni opravičil ali njegov izostanek ni opravičljiv, lahko disciplinski
senat sklene, da se glavna obravnava izvede v njegovi odsotnosti.
(4) Opravičljiv razlog odsotnosti so bolezen
disciplinskega obdolženca, ki jo izkaže z ustreznim zdravniškim potrdilom, smrt
v ožji družini, dokumentirano izkazan pomemben neodložljiv službeni opravek
oziroma kak drug utemeljen razlog, ki ga senat oceni kot objektivno
sprejemljivega.
(5) Obravnava se lahko opravi tudi v odsotnosti
disciplinskega tožilca.
(6) Udeležba prič in izvedencev v postopku je obvezna,
če so člani zbornice.
46. člen
(1) Po ugotovitvi istovetnosti disciplinskega obdolženca
se obravnava nadaljuje s tem, da disciplinski tožilec prebere disciplinsko
obtožbo. Če je disciplinski tožilec odsoten, disciplinsko obtožbo prebere
predsednik senata.
(2) Po prebrani disciplinski obtožbi predsednik senata
pozove disciplinskega obdolženca, da poda svoj zagovor in predlaga izvedbo
listinskih in drugih dokazov.
(3) O izvedbi dokazov odloča senat disciplinskega
sodišča s sklepom, zoper katerega ni pritožbe.
(4) Če je treba pridobiti oziroma izvesti dodatne dokaze
ali pridobiti izvedensko mnenje, predsednik senata preloži obravnavo.
(5) Če senat iz dokaznega gradiva, ki ga v postopku
predložijo stranke, ne more razjasniti vseh relevantnih okoliščin in dejstev,
lahko po lastni presoji, ne glede na dokazne predloge strank, izvede dodatne
dokaze.
47. člen
(1) Pričam in izvedencem lahko postavljajo vprašanja
člani disciplinskega sodišča, disciplinski tožilec in disciplinski obdolženec.
(2) Predsednik senata lahko na obravnavi tudi sooči
priče in disciplinskega obdolženca.
(3) Predsednik senata lahko zahteva od izvedenca, da
dopolni izvedensko mnenje, in mu pove, v čem izvedensko mnenje ni bilo
zadostno.
48. člen
(1) Po izvedenem dokaznem postopku da predsednik senata
besedo disciplinskemu tožilcu, da se dokončno izjavi o svoji zahtevi in
predlaga disciplinsko sankcijo.
(2) Zadnjo besedo ima disciplinski obdolženec, ki se
lahko ponovno opredeli do očitkov iz disciplinske obtožbe ter odgovori na
navedbe in predloge disciplinskega tožilca.
49. člen
(1) Na obravnavi se piše zapisnik, ki ga piše
zapisnikar. Zapisnik podpišejo predsednik senata, disciplinski obdolženec,
disciplinski tožilec in zapisnikar.
(2) Stranke v postopku imajo pravico pregledati končani
zapisnik in njegove priloge, razen posvetovalnega zapisnika, podati pripombe
glede vsebine in zahtevati popravek zapisnika.
50. člen
(1) Predsednik senata po zadnji besedi disciplinskega
obdolženca zaključi obravnavo in senat se umakne na glasovanje, ki je tajno.
(2) Senat disciplinskega sodišča sprejema odločitve z
večino glasov. Član senata se ne more vzdržati glasovanja.
51. člen
(1) Disciplinsko sodišče s sklepom spozna disciplinskega
obdolženca za krivega ali pa ga oprosti obtožbe.
(2) V primeru smrti ali opravilne nesposobnosti
disciplinskega obdolženca disciplinsko sodišče s sklepom ustavi disciplinski
postopek.
52. člen
Disciplinsko sodišče disciplinskega obdolženca oprosti
obtožbe, če:
-       
dejanje, za katero je obtožen, ni disciplinska kršitev po tem
pravilniku,
-       
gre za dejanje majhnega pomena po 10. členu tega pravilnika,
-       
ni dokazano, da je disciplinski obdolženec storil očitano dejanje,
-       
je disciplinski tožilec med postopkom umaknil disciplinsko obtožbo.
53. člen
(1) Najkasneje v tridesetih dneh po končani obravnavi
predsednik disciplinskega sodišča izda pisni odpravek sklepa, ki mora
vsebovati:
-       
imena članov senata, ki so odločali o zadevi,
-       
osebne podatke disciplinskega obdolženca,
-       
kraj in čas obravnave,
-       
opis kršitve z navedbo določb tega pravilnika,
-       
izrečeno disciplinsko sankcijo,
-       
odločitev o stroških disciplinskega postopka,
-       
obrazložitev,
-       
pravni pouk.
(2) Pisni odpravek sklepa podpiše predsednik senata
disciplinskega sodišča.
54. člen
(1) Pisni odpravek sklepa se vroči:
-       
disciplinskemu obdolžencu osebno oziroma njegovemu pooblaščencu,
-       
disciplinskemu tožilcu,
-       
strokovni službi, pristojni za vodenje evidenčne knjige disciplinskih
postopkov,
-       
po pravnomočnosti sklepa prijavitelju,
-       
po pravnomočnosti sklepa evidenčni službi zbornice.
(2) Pisni odpravek sklepa se vloži v disciplinski spis,
ki se odda v arhiv strokovne službe zbornice.
55. člen
(1) Stroški postopka so izdatki, ki so bili potrebni za
izvedbo disciplinskega postopka po tem pravilniku in obsegajo stroške dela
disciplinskega tožilca in disciplinskega sodišča, stroške prič in izvedencev
ter druge stroške, določene s pravilnikom o plačevanju članarine in drugih
prispevkov zbornici. Stroški se določijo na naslednji način:
-       
stroški disciplinske preiskave glede na zahtevnost in obseg v višini od
300 do 600 eurov,
-       
stroški obravnave pred disciplinskim sodiščem glede na zahtevnost in
obseg od 500 do 2.000 eurov,
-       
stroški izvedencev po tarifi, ki ureja področje njihovega delovanja,
-       
stroški prič v višini dejanskih stroškov (stroški prevoza, odsotnosti z
dela),
-       
stroški administrativno-strokovnih opravil v višini 10 % stroškov iz
prve, druge in tretje alineje oziroma najmanj 100 eurov.
(2) Kadar okoliščine posameznega primera to
utemeljujejo, lahko disciplinsko sodišče izjemoma odmeri tudi stroške, nižje od
predpisanih v prejšnjem odstavku.
56. člen
(1) Stroške disciplinskega postopka mora plačati kršitelj,
če je spoznan za krivega očitane kršitve, in sicer v višini, ki jo odmeri
disciplinsko sodišče s sklepom. Kršitelj mora stroške disciplinskega postopka
plačati v petnajstih dneh po pravnomočnosti sklepa, v primeru zamude pa z
zakonskimi zamudnimi obrestmi.
(2) Stroške disciplinskega postopka evidentira evidenčna
služba zbornice v poslovnih knjigah zbornice in se v primeru neplačila prisilno
izterjajo.
(3) V primeru oprostitve disciplinskega obdolženca ali
ustavitve postopka plača stroške disciplinskega postopka zbornica.
57. člen
(1) Priče in izvedenci so upravičeni do povračila
dejanskih stroškov, ki jih imajo zaradi postopka pred disciplinskim sodiščem.
Izvedenci imajo pravico do nagrade za svoje delo v skladu s tarifo, ki ureja
področje njihovega delovanja.
(2) Disciplinski obdolženec oziroma njegov pooblaščenec
nimata pravice do povračila stroškov, tudi če je disciplinski obdolženec oproščen
obtožbe oziroma je postopek zoper njega ustavljen.
X. DOKONČNOST IN PRAVNOMOČNOST SKLEPOV
58. člen
Glede dokončnosti in pravnomočnosti sklepov disciplinskih organov
se smiselno uporabljajo določbe Zakona o splošnem upravnem postopku.
XI. OBNOVA POSTOPKA
59. člen
Pravnomočno končan disciplinski postopek je mogoče obnoviti zgolj
v korist kršitelja najkasneje v petih letih od pravnomočnosti sklepa
disciplinskega sodišča, s katerim je bil kršitelj spoznan za krivega
disciplinske kršitve, in v tridesetih dneh od takrat, ko je kršitelj izvedel za
enega od razlogov, navedenih v nadaljevanju. Pravnomočno zaključeni disciplinski
postopek se lahko v korist kršitelja obnovi, če:
-       
se dokaže, da je bil disciplinski ukrep izrečen zaradi krive izpovedi
priče, izvedenca ali na podlagi lažnih podatkov ali neresnične ali ponarejene
listine in
-       
kršitelj izve za nova dejstva in nove dokaze, ki jih brez svoje krivde
ni mogel prej predložiti, bi pa obravnava teh dejstev in dokazov bistveno
vplivala na izrek disciplinske sankcije v njegovo korist.
60. člen
(1) Obnovo disciplinskega postopka smejo zahtevati
kršitelj, njegov pooblaščenec in disciplinski tožilec, po smrti kršitelja pa
tudi njegovi sorodniki v ravni ali stranski vrsti do drugega kolena.
(2) Zahteva za obnovo postopka se obravnava pred
disciplinskim sodiščem, vendar pri odločanju ne smejo sodelovati člani senata,
ki so sodelovali v prvotnem postopku.
XII. EVIDENCA DISCIPLINSKIH POSTOPKOV
61. člen
(1) Strokovna služba zbornice za disciplinske organe
vodi evidenčno knjigo disciplinskih postopkov, ki se lahko vodi tudi v
elektronski obliki in iz katere je razvidno zlasti:
-       
dan vložitve vloge,
-       
predmet vloge,
-       
vložnik in naslovnik vloge,
-       
potek obravnave zadeve,
-       
končna rešitev zadeve, ločeno po rubrikah »postopek pred disciplinskim
tožilcem«, »postopek pred disciplinskim sodiščem«, »postopek pred upravnim
sodiščem«.
(2) Strokovna služba zbornice za disciplinske organe
vodi celotni arhiv obravnavanih disciplinskih zadev po pravilih, kot veljajo za
vodenje druge poslovne dokumentacije zbornice.
(3) Končani disciplinski spisi se vlagajo v arhiv
zbornice in se hranijo deset let od zadnjega sklepa disciplinskega sodišča.
(4) Po preteku desetih let od pravnomočnosti sklepa o
disciplinski sankciji se izrečena disciplinska sankcija izbriše iz evidence.
(5) Disciplinske sankcije, izrečene v zadnjih petih
letih, se objavijo na spletni strani zbornice.
XIII. KONČNI DOLOČBI
62. člen
(1) Z dnem uveljavitve tega disciplinskega pravilnika
preneha veljati Disciplinski pravilnik (Uradni list RS, št. 69/10, 95/12 in
63/13).
(2) Ta pravilnik se objavi v Uradnem listu Republike
Slovenije in začne veljati naslednji dan po objavi.
Št. 007-290/2018
Ljubljana, dne 16. maja 2018
EVA 2018-2550-0076
Aleš Prijon l.r.
Predsednik Zbornice
za arhitekturo in prostor Slovenije
Ministrica za okolje in prostor je dala mnenje k temu
pravilniku pod št. 007-290/2018/2 dne 4. junija 2018.