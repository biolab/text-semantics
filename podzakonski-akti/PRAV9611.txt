I. SPLOŠNE DOLOČBE
1. člen
(1) Ta pravilnik predpisuje tehnične
pogoje za graditev, obratovanje in vzdrževanje plinovodnega omrežja z delovnim
tlakom nad 16 barov, pogoje za načrtovane posege v območjih njihovih varovalnih
pasov, območja varnostnih pasov ter posebne varnostne ukrepe zaradi
zagotavljanja varnosti in zanesljivosti oskrbe z zemeljskim plinom.
(2) Za izpolnjevanje predpisanih
tehničnih pogojev je treba pri načrtovanju, graditvi, obratovanju, opustitvi in
prevzemu upoštevati zahteve in pogoje standarda SIST EN 1594 kot temeljnega
standarda ter v njem navedene standarde, razen če ni s tem pravilnikom drugače
določeno.
2. člen
Plinovodno omrežje po tem pravilniku
sestavljajo plinovodi in plinovodni objekti. Plinovodni objekti so čistilne
postaje, kompresorske postaje, dispečerski center, merilno‑regulacijske
postaje, regulacijske postaje, merilne postaje, naprave za katodno zaščito,
pomožni rezervoarji, sekcijske zaporne postaje, telekomunikacijsko omrežje,
namenjeno obratovanju plinovoda, tlačne posode ter drugi postroji in naprave.
3. člen
(1) V tem pravilniku uporabljeni
izrazi pomenijo:
1.    
»analiza tveganja« je kvantitativno ovrednotenje verjetnosti nezgodnega
primera, ki vpliva na osebo v bližini cevovoda zaradi nezaželenega ali
nenadzorovanega izpusta ali vžiga plina iz cevovoda in temelji na predvidljivih
vplivih. V analizi tveganja se na podlagi varnostnega odmika določijo potrebni
varnostni ukrepi, ki zagotavljajo dopustno tveganje za posameznika;
2.    
»cevovod« je sestav cevi in spojk;
3.    
»cona eksplozijske nevarnosti« je območje, v katerem obstaja možnost, da
je prisotna eksplozivna zmes zemeljskega plina in zraka;
4.    
»čistilnik« je naprava, ki s pomočjo medija potuje skozi plinovod in
opravlja različne funkcije v odvisnosti od tipa čistilnika, kot na primer
ločevanje medijev, čiščenje ali pregled plinovoda ipd.;
5.    
»delovna temperatura« (OT) je temperatura, ki je prisotna v plinovodu
pri normalnih obratovalnih razmerah;
6.    
»druga dejavnost« je opravljanje del, ki niso gradnja objektov in med
katera se štejejo raziskovanje in izkoriščanje mineralnih surovin, sajenje
dreves, urejanje zelenic, parkov, pokopališč, grobišč, opravljanje kmetijskih
in gozdarskih del, ki so investicijske narave in se z njimi spreminja
namembnost kmetijskih zemljišč ali gozda, opravljanje del, ki so v zvezi z
urejanjem voda oziroma vzdrževanjem vodnega režima, sprememba namembnosti
objektov in vzdrževanje objektov, zgrajenih v varovalnem pasu;
7.    
»eksplozijsko ogroženi prostori« so prostori ali območja, na katerih
obstaja nevarnost eksplozije zaradi pojava eksplozivne atmosfere. Razvrščeni so
v cone eksplozijske nevarnosti z oznako 0 ali 1 ali 2. Cone eksplozijske
nevarnosti se določijo na podlagi pogostosti oziroma verjetnosti nastankov ali
trajanja eksplozivne atmosfere;
8.    
»motnja« je nepričakovan dogodek, ki lahko privede do nevarnega stanja;
9.    
»načrtovana temperatura« (DT) je temperatura, na kateri temelji izračun
načrtovanega ali zgrajenega plinovoda;
10.  »najnižja
specifična meja plastičnosti« (SMYS) je najnižja specifična meja plastičnosti,
kot to določa standard SIST EN ISO 6892-1;
11.  »nevarnost«
je situacija ali stanje, ki lahko vpliva na varno obratovanje plinovoda in/ali
na varnost okolice plinovoda ter zahteva takojšnje ukrepanje;
12.  »normalno
obratovanje« je dalj časa trajajoče neprekinjeno obratovanje v območju
parametrov, za katere je bil plinovod načrtovan. Normalno obratovanje
izključuje okvaro opreme in delov plinovoda;
13.  »plinovod«
je del omrežja zemeljskega plina, ki je sestav cevovodov, z vsemi pripadajočimi
postroji in postajami, sestavljajo pa ga:
-  
cevi, vključno s hladno oblikovanimi loki;
-  
reducirni in T‑kosi, tovarniško izdelana kolena in loki, prirobnice,
cevne kape, varilni odcepi, mehanske spojke;
-  
sestavi, kot so razdelilniki, lovilniki nečistoč, merilne in regulacijske
proge;
-  
oprema, kot so zaporne armature, izolacijski elementi, kompenzatorji,
regulatorji tlaka, črpalke, kompresorji;
-  
sestavni deli, kot so konstrukcijsko izdelani deli, in pred gradnjo
preizkušeni deli, kot so tlačne posode;
14.  »ponovni
začetek obratovanja« vključuje dejavnosti, ki so potrebne, da plinovod, ki je
prenehal obratovati, ponovno začne obratovati;
15.  »posebni
varnostni ukrepi« so ukrepi, ki pri načrtovanju, gradnji in obratovanju
zmanjšajo možnost vpliva tretjih oseb na plinovod, s čimer se zmanjša tveganje
za posameznika in s katerimi je mogoče povečati stopnjo varnosti izvedbe
plinovoda;
16.  »postroj«
so oprema in naprave za izločanje, proizvodnjo, kemijsko obdelavo, meritve,
nadzor, skladiščenje, prenos in odjem zemeljskega plina;
17.  »pregled«
je postopek preverjanja, preizkušanja ali kakršnega koli drugačnega določanja
stanja plinovoda in primerjanja stanja z zahtevanimi pogoji;
18.  »prenehanje
obratovanja« vključuje dejavnosti, potrebne ob ustavitvi obratovanja katerega
koli cevovoda, postaje, opreme ali postroja, napolnjenega z zemeljskim plinom,
in ob njegovem ločevanju od plinovodnega omrežja;
19.  »priprava
na začetek obratovanja« je zbir dejavnosti, ki se morajo izvesti pred začetkom
obratovanja plinovoda;
20.  »prostornina
pri normalnih pogojih« je količina suhega zemeljskega plina, ki pri absolutnem
tlaku 1,01325 bara in temperaturi 0 °C zavzema prostornino 1 m3;
21.  »prostornina
pri standardnih pogojih« je količina suhega zemeljskega plina, ki pri
absolutnem tlaku 1,01325 bara in temperaturi 15 °C zavzema prostornino 1 m3;
22.  »sistem
nadzora tlaka« je kombinirani sistem, ki vključuje sistem za uravnavanje tlaka,
sistem za varovanje pred prekoračitvijo tlaka in po potrebi registracijo tlaka
ter alarmni sistem;
23.  »sistem
za uravnavanje tlaka« je sistem, ki zagotavlja, da se tlak na njegovem izhodu
vzdržuje v zahtevanih mejah;
24.  »sistem
za varovanje pred prekoračitvijo tlaka« je sistem, ki neodvisno od sistema za
uravnavanje tlaka zagotavlja, da tlak na izhodu iz sistema za uravnavanje tlaka
ne preseže nastavljene vrednosti;
25.  »sprejemljivo
in dopustno tveganje za posameznika« je tveganje za posameznika, ki na izbranem
mestu v bližini plinovoda ni večje od vrednosti enkrat deset na minus šesto
potenco nezgodnega primera na leto;
26.  »temperatura
med gradnjo« je temperatura okolice med polaganjem oziroma med gradnjo
plinovoda;
27.  »tesnostni
preizkus« je postopek preverjanja zagotavljanja zahtevane tesnosti plinovoda,
postaje, opreme ali postroja;
28.  »tlak«
je nadtlak zemeljskega plina v plinovodnem omrežju, merjen pri statičnih
pogojih. Okrajšave in opredelitve za posamezne nivoje tlaka so:
-  
»delovni tlak« (OP) je tlak, ki nastopa v sitemu pri normalnem
neprekinjenem obratovanju;
-  
»načrtovani tlak« (DP) je izhodiščni tlak za izračune in ne sme biti
nižji od najvišjega delovnega tlaka;
-  
»najvišji delovni tlak« (MOP) je najvišji tlak, pri katerem lahko
plinovod pri normalnih razmerah trajno obratuje. Najvišji delovni tlak ne sme
biti višji od načrtovanega tlaka;
-  
»najvišji tlak ob motnji« (MIP) je tlak, ki se pojavi le kratek čas in
je omejen z varnostnimi napravami;
-  
»preizkusni tlak« (TP) je tlak, s katerim se obremeni plinovod, da bi se
dokazalo, da lahko varno obratuje;
-  
»tlak ob motnji« (IP) je tlak v plinovodu, ki se pojavi nepričakovano in
pri katerem se aktivirajo naprave za varovanje pred prekoračitvijo tlaka;
-  
»tlak preizkusa tesnosti« je tlak, s katerim se obremeni plinovod med
tesnostnim preizkusom;
-  
»tlak preizkusa trdnosti« je tlak, s katerim se obremeni plinovod med
trdnostnim preizkusom;
29.  »trdnostni
preizkus« je postopek dokazovanja, da cevovod, oprema, postroji ali postaje
izpolnjujejo zahtevano mehansko trdnost;
30.  »varovalni
pas« plinovodnega omrežja je zemljiški pas, ki v širini 100 m poteka na vsaki strani plinovoda, merjeno od njegove osi;
31.  »varnostni
pas« plinovodnega omrežja je zemljiški pas, ki v širini 5 m poteka na vsaki strani plinovoda, merjeno od njegove osi;
32.  »varnostni
odmik« je razdalja od osi plinovoda do skrajne tlorisne projekcije nadzemnega
ali podzemnega dela objekta, na kateri je glede na dimenzijo in izvedbo
plinovoda, gostoto poseljenosti in vrsto objekta doseženo tveganje za
posameznika nižje od sprejemljivega in dopustnega tveganja za posameznika;
33.  »vzdrževanje«
je povezava tehničnih in administrativnih dejavnosti, da se ohrani delovanje
vsakega posameznega dela plinovoda ali se obnovi tako, da lahko opravlja zahtevano
funkcijo;
34.  »začetek
obratovanja« je zbir dejavnosti, potrebnih za polnjenje cevovoda, postaje,
opreme ali postroja z zemeljskim plinom zaradi obratovanja;
35.  »zemeljski
plin« je naravna mešanica ogljikovodikov, ki je lažja od zraka in je pri
temperaturi 15 °C in absolutnem tlaku 1,01325 bara v plinastem stanju. Glavna
sestavina zemeljskega plina je metan.
(2) Drugi izrazi, uporabljeni v tem
pravilniku, pomenijo, kot je to določeno v zakonih in predpisih, ki urejajo
graditev objektov in področje energetike, ter v standardih, na katere se ta
pravilnik sklicuje.
4. člen
(1) S tem pravilnikom se določajo
izvedbe plinovoda s temi stopnjami varnosti:
1.    
Plinovod osnovne izvedbe je plinovod, ki je projektiran z najvišjim
načrtovanim faktorjem f0 = 0,6. Izjemoma je osnovni izvedbi
enakovredna izvedba z načrtovanim faktorjem f0 = 0,72 in posebnimi varnostnimi ukrepi za reševanje primerov na že zgrajenih plinovodih z načrtovanim
faktorjem f0 = 0,72 pred začetkom veljavnosti tega pravilnika.
2.    
Plinovod s povečano varnostjo prve stopnje je plinovod, ki je
projektiran z načrtovanim faktorjem f0 = 0,5 ali f0 = 0,6
in posebnimi varnostnimi ukrepi.
3.    
Plinovod s povečano varnostjo druge stopnje je plinovod, ki je
projektiran z načrtovanim faktorjem f0 = 0,4 ali f0 = 0,5
in posebnimi varnostnimi ukrepi.
4.    
Plinovod s povečano varnostjo tretje stopnje je plinovod, ki je
projektiran z načrtovanim faktorjem f0 = 0,3 ali f0 = 0,4
in posebnimi varnostnimi ukrepi.
(2) Z analizo tveganja se določi
uporaba stopnje povečane varnosti plinovodov ali načrtovanih faktorjev iz
prejšnjega odstavka in posebnih varnostnih ukrepov iz 16. člena tega
pravilnika.
II. POGOJI ZA NAČRTOVANE POSEGE V OBMOČJU VAROVALNEGA PASU
5. člen
(1) Ta pravilnik določa pogoje za
načrtovano gradnjo in graditev objektov ter postavljanje naprav za:
-      
posamezne stavbe in druge nestanovanjske stavbe,
-      
posebne objekte druge kategorije,
-      
posebna območja in objekte prve kategorije,
-      
druge objekte,
-      
območja poseljenosti 1, 2 in 3,
-      
območja brez objektov.
(2) Za posamezne stavbe na območju
poseljenosti 3, druge nestanovanjske stavbe na vseh območjih poseljenosti ali
za območje poseljenosti 3 analiza tveganja ni potrebna. Skladno s
6. členom tega pravilnika se z analizo tveganja določijo posebni varnostni
ukrepi in varnostni faktor.
(3) Pri načrtovanju in gradnji
vzporednih plinovodov se mora za območja, na katerih se stalno ali začasno
zadržujejo ljudje in čez katera se načrtuje gradnja vzporednih plinovodov,
izdelati splošna analiza tveganja.
(4) Na neposeljenih območjih,
kmetijskih površinah in na drugih površinah, na katerih se ljudje ne zadržujejo
stalno ali začasno in na katerih ni objektov, se praviloma načrtuje in izvaja
gradnja plinovodov osnovne izvedbe. Varovalni pas na teh območjih je določen
zaradi varovanja plinovodnega omrežja in nadzora nad posegi tretjih oseb v
plinovodno omrežje.
6. člen
(1) V varovalnem pasu se smejo
načrtovati in graditi drugi objekti, naprave in napeljave ter izvajati dela, ki
bi lahko vplivala na varnost obratovanja omrežja, le ob pogojih iz tega
pravilnika in na oddaljenosti od plinovodnega omrežja glede na njihovo vrsto in
namen, kot je to določeno s tem pravilnikom.
(2) Varnostni
odmik objektov, naprav in napeljav od plinovoda mora biti najmanj naslednji:


Dimenzija

Posamezne stavbe, druge
  nestanovanjske stavbe in območje poseljenosti 3 (*2)

Posebni objekti II.
  kategorije in območje poseljenosti 2 (*2)

Posebna območja in objekti
  I. kategorije

Območje poseljenosti 1
  (*2)


do vključno DN 250

5 m

5 m

5 m

6 m


nad DN 250 do vključno
  DN 500

5 m

5 m

6 m

10 m


nad DN 500 do vključno
  DN 900

5 m

5 m

10 m

15 m


nad DN 900

5 m

10 m

15 m

20 m


analiza tveganja 

ni potrebna

(*1)

(*1)

(*1)


Opombi:
*1 – Z analizo tveganja se glede na
poseljenost določijo pogoji, pod katerimi je navedeno približevanje mogoče.
*2 – Poseljenost območij 1, 2 in 3 glede na opredelitev v 10. členu tega pravilnika.
(3) V varnostnem pasu je sistemskemu
operaterju plinovodnega omrežja (v nadaljnjem besedilu: sistemski operater)
zagotovljena pravica do dostopa do plinovodnega omrežja.
7. člen
Stavbe po tem pravilniku so objekti, ki so
namenjeni stalnemu ali začasnemu prebivanju prebivalcev ali opravljanju
dejavnosti in se delijo na tri skupine:
1.    
posamezna stavba je stavba, ki je na območju, na katerem so posamezne
stavbe razpršene ali pa stojijo vrstne stavbe ali vrste prosto stoječih stavb
pravokotno na smer plinovoda, pri čemer se oddaljenost od osi plinovoda za
vsako naslednjo stavbo povečuje;
2.    
stanovanjska soseska je območje, na katerem stoji najmanj 10 stavb,
strnjenih druga poleg druge, tako da je oddaljenost med njimi praviloma manjša
kot 10 m. Za analizo tveganja se upošteva, da se tudi pri izračunu za enostanovanjsko
stavbo v stanovanjski soseski upošteva razred poseljenosti 2;
3.    
področja goste poselitve vseh vrst stavb se obravnavajo v analizi
tveganja kot območje poseljenosti 2 ali 1 glede na gostoto poseljenosti.
8. člen
Posebni objekti druge kategorije po tem
pravilniku so:
1.    
športne dvorane in druge stavbe, namenjene športni dejavnosti,
spremljajoče stavbe na igriščih in športno‑rekreacijskih območjih, kot so
tribune, garderobe ipd.;
2.    
pokrite tržnice;
3.    
stavbe za izobraževanje in znanstveno‑kulturno delo, namenjene delu in
bivanju manj kot 50 oseb;
4.    
trgovske in druge stavbe za storitveno dejavnost, v katerih se hkrati
zadržuje manj kot 50 oseb;
5.    
gostinske, upravne, pisarniške in industrijske stavbe, namenjene delu
ali bivanju manj kot 50 oseb;
6.    
stavbe za opravljanje verskih obredov in pokopališke stavbe;
7.    
industrijska območja, kot jih določa 11. člen tega pravilnika.
9. člen
Posebni objekti in območja prve kategorije
po tem pravilniku so:
1.    
stavbe za zdravstvo ter stavbe, namenjene življenju in bivanju
starostnikov;
2.    
stavbe za izobraževanje in znanstveno‑kulturno delo, namenjene delu in
bivanju več kot 50 oseb;
3.    
trgovske in druge stavbe za storitveno dejavnost, v katerih se hkrati
zadržuje nad 50 oseb;
4.    
gostinske, upravne, pisarniške in industrijske stavbe, namenjene delu
ali bivanju več kot 50 oseb;
5.    
gradbeni inženirski objekti s pomembno infrastrukturno vlogo, kot so na
primer računalniški centri, telefonske centrale, dispečerski centri in drugi
objekti s pomembno nadzorno funkcijo ipd.;
6.    
gradbeni inženirski objekti z večjim tveganjem zaradi sekundarnih
učinkov, izhajajočih iz nadzemnih napeljav, rezervoarjev in drugih skladiščnih
objektov nevarnih snovi.
10. člen
Prostor, po katerem poteka trasa plinovoda,
se deli na tri območja, ki se razlikujejo po gostoti poseljenosti in
namembnosti. Ta območja so:
1.    
območje poseljenosti 1: to je območje mestnih središč, v katerih so
visoka gostota prebivalstva, večnadstropne stavbe, gost promet in številne
podzemne napeljave. To območje nima predpisane gostote prebivalstva;
2.    
območje poseljenosti 2: to so primestno območje ali naselja, v katerih
je gostota prebivalstva večja od 2,5 prebivalca/ha in v katerih so lahko
stanovanjski objekti, šole, trgovine ipd.;
3.    
območje poseljenosti 3: je območje zunaj mest ali naselij, v katerih je
gostota prebivalstva manjša od 2,5 prebivalca/ha. Glede na poseljenost in
naravo območja se pri načrtovanju gradnje plinovoda na podlagi dopustnega tveganja
za posameznika določijo načrtovani faktor in dodatni varnostni ukrepi. Dodatni
varnostni ukrepi se lahko določijo tudi za zgrajen plinovod, če je to potrebno
zaradi drugih posegov v prostor.
11. člen
Industrijska območja po tem pravilniku so
območja, na katerih:
1.    
zaradi industrijskih dejavnosti poteka prevoz težkega tovora;
2.    
je večje število komunalnih vodov ipd.;
3.    
se pogosto izvajajo dela, pri katerih so potrebni izkopi.
12. člen
(1) Pas z omejitvijo druge dejavnosti
je zemljiški pas v širini 2,5 m na vsaki strani plinovoda, merjeno od njegove
osi.
(2) V pasu z omejitvijo druge
dejavnosti je praviloma prepovedano:
-      
saditi rastline, katerih korenine segajo več kot 1 m globoko;
-      
obdelovati zemljišča globlje kot 0,5 m ali globlje kot 0,5 m nad temenom cevi;
-      
postavljati opore, namenjene kmetijstvu in sadjarstvu, ki segajo globlje
kot 1 m nad temenom cevi.
(3) Če se na plinovodu izvede en ali
več posebnih varnostnih ukrepov iz 16. člena tega pravilnika, je v pasu z omejitvijo
druge dejavnosti dovoljeno opravljati le dejavnost, ki jo dovoli opravljati
sistemski operater na način in pod pogoji, navedenimi v njegovem pisnem
soglasju.
(4) Izvajalec druge dejavnosti mora za
izdajo soglasja zaprositi sistemskega operaterja in lahko začne opravljati
drugo dejavnost po pridobljenem pisnem soglasju.
13. člen
(1) Delovni pas je zemljiški pas
vzdolž plinovoda, ki se uporablja za graditev plinovoda in posege na plinovodu.
Delovni pas plinovoda je odvisen od imenskega premera plinovoda, konfiguracije
terena, globine izkopa in načina gradnje plinovoda.
(2) Širina delovnega pasu se določi s
projektom pred posegom v prostor.
14. člen
Postaja je naprava ali postrojenje na
plinovodu, namenjeno doseganju posamezne funkcije, in sicer:
1.    
čistilna postaja s potrebno armaturo in napravami je namenjena
pošiljanju ali sprejemanju čistilnikov cevovoda;
2.    
kompresorska postaja s potrebno armaturo in napravami je namenjena
povečanju tlaka v plinovodnem sistemu;
3.    
merilna postaja je postaja z armaturo in napravami za merjenje pretoka,
temperature in tlaka;
4.    
merilno‑regulacijska postaja je postaja, opremljena z napravami in
opremo za merjenje in uravnavanje pretoka, tlaka in temperature zemeljskega
plina;
5.    
regulacijska postaja je postaja, opremljena z napravami in opremo za
uravnavanje tlaka zemeljskega plina;
6.    
sekcijska zaporna postaja je postaja, opremljena z napravi za zapiranje
in praznjenje delov plinovoda.
III. UMESTITEV V PROSTOR
15. člen
(1) Pri načrtovanju trase plinovoda
mora plinovod potekati po najkrajši mogoči razdalji med točkama, pri tem pa je
treba morebitne škodljive vplive na prebivalstvo, okolje in premoženje v
največji mogoči meri zmanjšati ob upoštevanju odmikov po tem pravilniku.
(2) Pri izboru trase plinovoda se
upoštevajo geomorfološki in geohidrološki pogoji območja na podlagi razpoložljivega
znanja, meritev in izsledkov raziskav.
16. člen
(1) Sistemski operater pred izdajo
soglasja za umestitev objekta v prostor na območju varovalnega pasu preveri
načrtovani faktor in druge ukrepe, na podlagi katerega je zgrajen plinovod, ki
se mu približuje katere koli vrste objekt. Če plinovod ni zgrajen s takim
načrtovanim faktorjem in na način, ki omogoča umestitev novega objekta v
prostor, sistemski operater izdela analizo tveganja. Z analizo tveganja se
lahko ugotovi, da je umestitev objekta v prostor na želeni razdalji dopustna,
nedopustna ali pa da je dopustna, če se izvedejo posebni varnostni ukrepi, na
podlagi katerih je dopustno umestiti objekt v prostor.
(2) Posebni varnostni ukrepi se
izvedejo, da se zmanjša tveganje za posameznika ali premoženje in tveganje
možnosti vpliva tretjih oseb na plinovod. Izvede se lahko en ali več posebnih
varnostnih ukrepov.
(3) Posebni varnostni ukrepi so:
-      
prekritje plinovoda z armiranimi betonskimi ali jeklenimi ploščami;
-      
položitev opozorilnega traka nad plinovodom;
-      
prekritje plinovoda z armiranim betonskim U‑profilom;
-      
obbetoniranje plinovodne cevi;
-      
zaščita plinovoda s kineto;
-      
večja višina nadkritja plinovoda;
-      
potek plinovoda v zaščitni cevi, mikrotunelu ali tunelu;
-      
varnostni zid med plinovodom ali plinovodnim objektom in drugimi
objekti;
-      
uporaba zaščitne cevi za drugo infrastrukturo;
-      
povečana gostota opozorilnih oznak.
(4) Analiza tveganja lahko predvidi
tudi izvedbo drugih ukrepov, ki zmanjšajo tveganje za posameznika in zmanjšajo
vpliv tretjih oseb na plinovod.
(5) Pri izbiri posebnih varnostnih
ukrepov je treba upoštevati ta pravila:
-      
vrsto dodatnih zaščitnih elementov določi projektant glede na
okoliščine;
-      
širina zaščitnih elementov ali ustrezna oblika zaščitnega elementa mora
biti taka, da prepreči možnost doseganja plinovodne cevi s strani;
-      
v tunelu ali mikrotunelu je dopustno graditi plinovode, vzporedne
plinovode in napeljave, potrebne za njihovo vzdrževanje in nadzor. Za
plinovode, ki potekajo v mikrotunelu ali tunelu, se ne uporabljajo določbe tega
pravilnika o odmikih. Z analizo stabilnosti se določijo vpliv približevanja
tunela ali mikrotunela na druge objekte ali nasprotno ter potrebni odmiki in
posebni varnostni ukrepi. Izvedejo se tudi analiza tveganja in posebni
varnostni ukrepi, zahtevani v njej, če to določa 6. člen tega pravilnika.
17. člen
(1) Vsi imetniki pravice graditi, ki
želijo kakor koli posegati v prostor v varovalnem pasu, morajo pred posegom v
prostor od sistemskega operaterja pridobiti pisno soglasje za poseg v prostor.
(2) Prečkanje varnostnega pasu s
kakršnim koli infrastrukturnim vodom ali dostopno potjo ali cesto mora biti
pred začetkom posega v prostor na kraju samem izvedeno v prisotnosti
pooblaščene osebe sistemskega operaterja, ki mora označiti potek plinovoda in
nadzirati skladnost izvedbe del z izdanim soglasjem.
18. člen
Pri načrtovanju plinovoda se uporablja
osnovni načrtovani faktor f0 = 0,6. Na vseh območjih, na katerih
analiza tveganja zahteva večji načrtovani varnostni faktor, se mora plinovod
načrtovati s povečano stopnjo varnosti, to je f0 = 0,5, f0
= 0,4 ali f0 = 0,3.
19. člen
(1) Plinovodni
objekti, ki so sestavni del plinovodnega omrežja, morajo biti od drugih
objektov in infrastrukture oddaljeni v tem varnostnem odmiku (varnostni odmiki
med plinovodnimi objekti in drugimi objekti, merjeni v metrih od ograje
plinovodnega objekta):


 

Plinovodni objekti


Objekti

merilno regulacijske postaje

sekcijske zaporne 
  postaje z izpihovanjem

čistilne postaje

kompresorske postaje za prenos


stanovanjske in poslovne zgradbe

15 m

30 m za plinovode do vključno DN 250 in 50 m za plinovode večjih dimenzij

15 m za plinovode do vključno DN 250 in 30 m za plinovode večjih dimenzij

100 m


tovarne, delavnice

10 m

30 m 

15 m za plinovode do vključno DN 250 in 30 m za plinovode večjih dimenzij

50 m


skladišča nevarnih snovi

15 m

30 m

15 m za plinovode do vključno DN 250 in 30 m za plinovode večjih dimenzij

50 m


električni neizolirani nadzemni vodi

višina stebra daljnovoda + 3 m

višina stebra daljnovoda + 3 m

višina stebra daljnovoda + 3 m

višina stebra daljnovoda + 3 m


transformatorske postaje

30 m

30 m

30 m

50 m


železniške proge in objekti

30 m

30 m

30 m

50 m


industrijski tiri

10 m

10 m

10 m

30 m


avtoceste in hitre ceste

20 m

30 m

20 m za plinovode do vključno DN 250 in 30 m za plinovode večjih dimenzij

50 m


glavne ceste I. in II. reda

20 m

20 m

20 m

50 m


regionalne ceste I. in III. reda

10 m

15 m

10 m

30 m


lokalne ceste in javne poti

6 m

10 m

10 m

10 m


vodni tokovi

5 m

5 m

5 m

30 m


sprehajališča, parkirišča

5 m

30 m

20 m

50 m


drugi gradbeni objekti

5 m

15 m

15 m

30 m


Pri določanju
varnostnih ukrepov se upoštevajo še druge zahteve iz veljavnih predpisov, kot
na primer:
-      
cona eksplozijske nevarnosti,
-      
hrup pri normalnem obratovanju ipd.
(2) Kadar zaradi posebnih okoliščin,
ki izvirajo iz posebnosti situacije, ni mogoče zagotoviti varnostnega odmika iz
prejšnjega odstavka, se lahko izjemoma ob izpolnitvi ustreznih dodatnih
posebnih varnostnih ukrepov, ki so predpisani s tem pravilnikom in izhajajo iz
analize tveganja, dovoli tudi manjši odmik.
20. člen
(1) Cona eksplozijske nevarnosti se
določi na podlagi izračuna v elaboratu eksplozijske ogroženosti.
(2) Cona eksplozijske nevarnosti mora
biti varovana z ograjo najmanjše višine 2 m.
(3) Sistemski operater mora sprejeti
tehnične in organizacijske ukrepe skladno s predpisi, ki urejajo
protieksplozijsko zaščito.
21. člen
(1) Če je treba obstoječi plinovod
prestaviti zaradi graditve drugega objekta, naprave ali na novo nastalih
razmer, mora prestavljeni del plinovoda ustrezati zahtevam tega pravilnika.
(2) Če je treba obstoječi plinovod
dodatno zaščititi s posebnimi varnostnimi ukrepi ali povečati njegovo stopnjo
varnosti, morajo posebni varnostni ukrepi ali stopnja varnosti plinovoda glede
na vrsto izvedbe plinovoda iz 4. člena tega pravilnika ustrezati nastali
situaciji in zahtevam tega pravilnika.
(3) Stroške prestavitev, posebnih
varnostnih ukrepov ali spremembe stopenj varnosti plinovoda krije investitor objekta,
naprave ali povzročitelj na novo nastalih razmer, zaradi katerih so prestavitev
ali posebni varnostni ukrepi potrebni. Če se načrtovani plinovodi približajo
drugim objektom, zgrajenimi skladno s predpisi, na odmike, ki zahtevajo
prestavitev teh objektov ali dodatne varnostne ukrepe, stroške krije investitor
plinovoda.
IV. NAČRTOVANJE PLINOVODOV
22. člen
(1) Načrtovanje plinovoda mora
potekati ob upoštevanju tehničnega razvoja. Pri tem se upoštevajo vsi tehnični,
okoljevarstveni, prostorski, varnostni in drugi vidiki ter postopki.
(2) Pri načrtovanju je treba
upoštevati nadzorovane izpuste zemeljskega plina ali drugih morebitnih snovi
med graditvijo, obratovanjem, vzdrževanjem in opustitvijo plinovoda.
(3) Vodila pri načrtovanju morajo biti
skupaj s postopki dokumentirana v tehničnem poročilu.
(4) Plinovod mora biti načrtovan tako,
da varno prenaša vse obremenitve, za katere se predvideva, da bodo nastale med
graditvijo, preizkušanjem in obratovanjem.
23. člen
(1) Plinovodi morajo biti izdelani iz
cevi, fitingov, armatur in drugih elementov, katerih kakovost in velikosti
ustrezajo predpisanim zahtevam in standardom.
(2) Pri načrtovanju je treba
zagotoviti celovitost plinovoda zaradi temperaturnih vplivov in drugih
predvidljivih vplivov. Zagotoviti je treba, da je material korozijsko odporen
na medij, ki se prenaša, in na okolje vgraditve ter da so zagotovljene ustrezna
trdnost, neprepustnost za plin in elastičnost plinovoda.
24. člen
(1) Debelina stene cevi mora prenesti
vse predvidene notranje in zunanje obremenitve.
(2) Zunanje obremenitve na plinovod je
treba odpraviti. Če zunanjih obremenitev ni mogoče v celoti odpraviti, mora
biti debelina stene cevi plinovoda taka, da poleg obremenitev zaradi tlaka
medija, ki se prenaša, prenese tudi vse zunanje obremenitve, ki jim je
plinovodna cev izpostavljena.
25. člen
Debelino stene
cevi plinovoda se izračuna na ta način:
z zahtevo
σp < f(0) x R(t, 0.5) (θ)
kjer pomeni:
T(min) izračunana najmanjša
debelina stene v milimetrih (mm);
DP    načrtovani tlak v barih (bar);
D      zunanji premer cevi v skladu s SIST EN
10208‑2 v milimetrih (mm).
Če se izhaja iz
določenega D(i), potem je
D = D(i) + 2T(min)
pri čemer je:
D(i)          notranji premer cevi
v milimetrih (mm);
σp               obodna napetost
(N/mm2);
f(0)              načrtovani
faktor;
R(t, 0,5)(θ)    je najnižja
specificirana meja plastičnosti
D(i)             notranji premer
cevi v milimetrih (mm);
(SMYS) pri načrtovani temperaturi (N/mm2).
Za temperature do vključno 60 °C je:
R(t, 0,5) (θ) = R(t, 0,5)
Za načrtovanje temperature nad 60 °C je treba spremeniti najnižjo specificirano mejo plastičnosti glede na načrtovano temperaturo.
Tako je:
R(t, 0.5) najnižja specificirana
meja plastičnosti pri temperaturi okolice (N/mm2) (ref. SIST EN ISO
6892-1).
Nazivna
debelina stene cevi ne sme biti manjša, kot je navedeno v preglednici:


DN

100

150

200

250

300

350

400

500

600

> 600


D

114,3

168,3

219,1

273,0

323,9

355,6

406,4

508,0

610,0

–


T

3,6

4,5

5,0

5,6

6,3

6,3

6,3

6,3

6,3

1% D


26. člen
Pri prehodu plinovodov čez teren z večjim
nagibom je treba izdelati izračun vseh obremenitev, ki delujejo na plinovod, in
predvideti sidranje plinovoda. Če je plinovod speljan skozi plazišča, je treba
na podlagi geološke raziskave zemljišča plazišče sanirati ter izdelati podroben
projekt za vgraditev in vzdrževanje plinovoda.
27. člen
(1) Načrtovani faktor za izračun
najmanjše debeline stene cevi plinovoda oziroma največjega načrtovanega tlaka
plinovoda osnovne izvedbe sme biti največ f0 = 0,6.
(2) Uporaba nižjega načrtovanega
faktorja in s tem večja varnost se zahteva, če to zahteva izvedena analiza
tveganja.
(3) Ne glede na prvi in drugi odstavek
tega člena sme imeti načrtovani faktor pri izračunavanju načrtovanega tlaka ali
najmanjše debeline stene cevi plinovoda v teh primerih največ to vrednost:
1.    
 f0 = 0,4 za plinovode, ki so speljani pod avtomobilskimi,
hitrimi in glavnimi cestami I. in II. reda, brez zaščite cevi;
2.    
f0 = 0,5 za plinovode, ki so speljani pod avtomobilskimi,
hitrimi in glavnimi cestami I. in II. reda, z zaščitno cevjo;
3.    
f0 = 0,5 za plinovode, ki so speljani pod regionalnimi
cestami I., II. in III. reda, brez zaščitne cevi;
4.    
f0= 0,6 za plinovode, ki so speljani pod regionalnimi cestami
I., II. in III. reda, z zaščitno cevjo, in za plinovode, ki so speljani pod
lokalnimi cestami nižjih kategorij, z zaščitno cevjo ali brez nje;
5.    
f0 = 0,4 za plinovode, ki so speljani pod železniškimi
progami, z zaščitno cevjo ali brez nje;
6.    
f0 = 0,4 za prehode plinovodov na cestnih in železniških
mostovih ter viaduktih.
(4) Pri lokalnih približanjih
infrastrukturnim objektom, ki so manjša od predpisanih, mora biti načrtovani
faktor enak kot pri prečkanju takega objekta.
(5) Pri križanju plinovoda z drugimi
plinovodi ali infrastrukturo mora biti križanje plinovoda ali infrastrukture
izvedeno pod kotom, ki omogoča najkrajši potek križanja.
28. člen
(1) Pri križanju in vzporednem vodenju
plinovoda z drugimi infrastrukturnimi objekti mora sistemski operater pridobiti
soglasje upravljavcev drugih infrastrukturnih objektov.
(2) Kadar želi upravljavec drugega
infrastrukturnega objekta graditi svoj infrastrukturni objekt v varovalnem
pasu, mora pridobiti soglasje sistemskega operaterja.
29. člen
(1) Če se plinovod približuje
infrastrukturnim objektom ali poteka vzporedno z njimi, je razdalja med
plinovodom in infrastrukturnim objektom najmanj:
-      
10 m od avtomobilskih in hitrih cest, merjeno od zunanjega roba cestišča
ali odbojne ograje. Os plinovoda mora biti praviloma oddaljena vsaj 2 m od vznožja nasipa (brežine) ceste, katerega kot je enak normalnemu strižnemu kotu materiala
nasipa;
-      
5 m od glavnih cest I. in II. reda in regionalnih cest I., II. in III.
reda, merjeno od zunanjega roba cestišča ali odbojne ograje. Os plinovoda mora
biti praviloma oddaljena vsaj 2 m od vznožja nasipa (brežine) ceste, katerega
kot je enak normalnemu strižnemu kotu materiala nasipa;
-      
3 m od lokalnih cest in javnih poti, merjeno od zunanjega roba cestišča
ali odbojne ograje. Os plinovoda mora biti praviloma oddaljena vsaj 2 m od vznožja nasipa (brežine) ceste, katerega kot je enak normalnemu strižnemu kotu materiala
nasipa;
-      
10 m od osi zunanjega tira industrijske železniške proge ali 10 m od železniške proge, računano od zunanje meje progovnega pasu. Os plinovoda mora biti praviloma
oddaljena vsaj 2 m od vznožja nasipa (brežine) železniške proge, katerega kot
je enak normalnemu strižnemu kotu materiala nasipa;
-      
2,5 m od gradbenih objektov, merjeno od tlorisne razdalje skrajšane
točke gabarita objekta, pod pogojem, da ni ogrožena stabilnost objekta;
-      
0,5 m od drugih podzemnih napeljav in melioracijskih objektov, merjeno
od zunanjega roba plinovoda do zunanjega roba napeljave ali objekta;
-      
5 m od urejenih vodnih tokov oziroma 10 m od vodnih kanalov v nasipu, merjeno od roba korita vodnega toka. Os plinovoda mora biti
praviloma oddaljena vsaj 2 m od vznožja nasipa vodnega toka ali kanala. Zahteva
ne velja za odvodne jarke.
(2) Če iz konstrukcijskih ali
lokacijskih razlogov ni mogoče zagotoviti razdalj iz prejšnjega odstavka pri
vzporednem poteku plinovoda in infrastrukture, je na krajših odsekih pod
pogojem izvedene stabilnostne analize in analize tveganja ter z uvedbo iz nje
izhajajočih posebnih varnostnih ukrepov dopustno te razdalje zmanjšati. V takem
primeru morajo biti izvedeni vsaj taki tehnični ukrepi, kot se zahtevajo za
prečkanje infrastrukturnega objekta.
(3) Na podlagi študije, analize
tveganja, izbire primerne tehnologije in mnenja upravljavca se plinovodni
odseki lahko polagajo v ceste (razen v avtoceste in hitre ceste), pločnike in
parkirišča ali druge asfaltirane površine ter vzdolžno pod vodotoki.
30. člen
Pri izdaji soglasij se lahko zahtevajo tudi
posebni varnostni ukrepi, ki so odvisni od tipa infrastrukturnega objekta in
napeljav ter mogočih vplivov infrastrukturnega objekta na plinovod.
31. člen
(1) Kadar plinovod poteka blizu
elektroenergetskih postrojenj in vodov, se mora razdalja določiti v skladu z
merili, navedenimi v ustreznih normativih in standardih. Upoštevati je treba
medsebojni vpliv daljnovoda ali elektroenergetskega postrojenja na plinovod ter
izvesti ustrezne ukrepe za zaščito vseh delov plinovodnega omrežja in zaščito
osebja.
(2) Skladno s standardom SIST‑TS
CEN/TS 15280 je treba ugotoviti verjetnost nastanka izmenične korozije in
izvesti ustrezne ukrepe.
32. člen
Prehode plinovodov je dovoljeno graditi čez
železniške proge ali železniške ter cestne mostove le izjemoma po pridobitvi
soglasja upravljavca tega objekta. Načrtovani faktor mora v takem primeru
znašati f0 = 0,4, zahtevajo se lahko tudi posebni varnostni ukrepi.
33. člen
(1) Pri
vzporednem poteku plinovodov mora najmanjša svetla razdalja med plinovodi
znašati toliko, kot je določeno v preglednici:


Nad imenskim
  premerom

Do imenskega premera

Svetla razdalja (m)


< 

DN 150

1,00


DN 150

DN 400

1,50


DN 400

DN 600

2,00


DN 600

DN 900

3,00


DN 900 in več

> 

3,50


(2) Pri vzporednem poteku plinovodov
različnih imenskih premerov se odmik računa od plinovoda z večjim premerom.
(3) Če iz konstrukcijskih ali
lokacijskih razlogov ni mogoče zagotoviti navedenih svetlih razdalj med
vzporednima plinovodoma, je na krajših odsekih ter v ali na posebnih
konstrukcijah plinovodnih objektov (kot na primer potek čez most, v tunelu, v
mikrotunelu, med opornimi stenami zemljišča ipd.) pod pogojem izvedene analize
tveganja in uporabe v njej določenih posebnih varnostnih ukrepov dopustno
svetlo razdaljo tudi zmanjšati.
34. člen
(1) Križanja plinovodov z drugimi
infrastrukturnimi objekti morajo biti omejena na najnujnejši obseg.
(2) Načini in metode izvedbe križanj
ter zaščitnih cevi morajo ustrezati standardu SIST EN 1594.
(3) Pri izvedbi križanja je treba
zagotoviti vse potrebne ukrepe, da se preprečijo dodatne obremenitve na
plinovodno cev.
(4) Zaščitne cevi se za izvedbo
križanj uporabljajo le izjemoma.
(5) Zaščitne cevi so lahko jeklene,
betonske ali iz drugega primernega materiala, njihov izbor mora biti usklajen s
sistemom katodne zaščite.
35. člen
(1) Višina prekritja plinovoda nad
temenom cevi mora biti najmanj 1 m na območjih, na katerih so posamezne stavbe,
na območju poseljenosti 3 ali na območjih drugih nestanovanjskih stavb, razen
stavb za opravljanje verskih obredov in pokopaliških stavb, ter 1,1 m na
območjih, na katerih so posebni objekti druge kategorije, ali na območju
poseljenosti 2. Na posebnih območjih in na območjih objektov prve
kategorije ali na območju poseljenosti 1 je najmanjša višina prekritja odvisna
od dimenzije plinovoda in mora znašati najmanj:
-      
za plinovode do vključno DN 500 mm                                                               1,1
m;
-      
za plinovode, večje od DN 500 mm do vključno DN 900 mm,                         1,2 m;
-      
za plinovode, večje od DN 900 mm,                                                                  1,3 m.
(2) Kadar je to predvideno, je treba
upoštevati izsledke analize tveganja.
(3) Manjša višina prekritja, vendar ne
manj kot 0,8 m, je dovoljena le za območja poseljenosti 3 na območjih, na katerih
so tla zvezno skalnata (5. ali višja kategorija trdote zemljine).
(4) Višina prekritja pri križanju z
železniško progo mora biti najmanj 2 m od nivoja tirnic.
(5) Višina prekritja pri križanju z
avtocestami in magistralnimi cestami mora biti najmanj 1,5 m od nivoja
cestišča.
(6) Poznejše nasipavanje terena ali
dviganje višine nadkritja nad 3 m je dopustno le na podlagi predhodno izdelane
analize vpliva dodatne obremenitve.
36. člen
(1) Glede varovanja pred
prekoračitvijo tlaka je obvezna uporaba standarda SIST EN 1594.
(2) Sistem za uravnavanje tlaka mora
zagotavljati, da delovni tlak (OP) med normalnim obratovanjem v nobeni točki
plinovoda ne preseže najvišjega delovnega tlaka (MOP). Regulatorji tlaka morajo
biti izbrani glede na pričakovane normalne obratovalne pogoje.
(3) Delovni tlak je najvišji
nastavljeni tlak na sistemu za uravnavanje tlaka. Kljub temu je lahko pri
obratovanju pri najvišjem delovnem tlaku ali blizu njega zaradi narave delovanja
sistema za uravnavanje tlaka ta presežen največ za +2,5%.
37. člen
(1) Sistem za nadzorovanje tlaka mora
zagotavljati, da se tlak zviša ali zniža v eni ali več stopnjah.
(2) Ločeno od sistema za uravnavanje
tlaka je treba obravnavati varnostne naprave, ki varujejo odvodni plinovod ob
morebitni okvari sistema za uravnavanje tlaka. Če je vgrajen, mora sistem za
nadzorovanje tlaka delovati neodvisno od aktivnega sistema za uravnavanje
tlaka. Ob motnji je dvig tlaka dopusten, če obstaja sistem za varovanje, ki
samodejno omeji dvig tlaka na največ 15% nad najvišjim delovnim tlakom (MOP).
Vrednost dviga tlaka je lahko izbrana pod 15% najvišjega delovnega tlaka in
pomeni najvišji tlak ob motnji (MIP).
(3) Najvišji delovni tlak (MOP) ne sme
biti presežen za daljši čas, kot je to nujno potrebno za ugotovitev napake in
vzpostavitev normalnih obratovalnih pogojev.
(4) Naprave za varovanje pred
prekoračitvijo tlaka morajo biti izbrane in nastavljene tako, da ob motnji
(MIP) najvišji tlak nikakor ni presežen.
38. člen
(1) Delovni tlak v plinovodu se lahko
dvigne na nivo, ki presega prvotno načrtovani tlak. Pred dvigom delovnega tlaka
je treba analizirati dokumentacijo o plinovodu, analizirati dokumentacijo o
dosedanjem delovanju in vzdrževanju plinovoda ter analizirati in po potrebi
izvesti ustrezne ukrepe za zagotovitev ustreznosti plinovoda glede na zahteve
za želeni najvišji delovni tlak.
(2) Sistemski operater mora v
prejšnjem odstavku navedene dejavnosti izvesti v soglasju z lastnikom
plinovoda.
(3) Pristojnost odobritve novega
najvišjega delovnega tlaka ima na podlagi predhodnega pozitivnega mnenja neodvisnega
strokovnega izvedenca, ki temelji na pregledu rezultatov vseh v prvem odstavku
tega člena navedenih dejavnosti, Inšpektorat za energetiko in rudarstvo oziroma
pristojni organ ministrstva, pristojnega za energetiko.
(4) Medij tlačnega preizkusa je lahko
tudi zemeljski plin.
V. GRADITEV PLINOVODOV
39. člen
Tehnične podrobnosti graditve so urejene s
standardom SIST EN 1594.
40. člen
(1) Jeklene cevi in jekleni cevni
elementi se varijo po certificiranem varilnem postopku in v skladu s standardom
SIST EN 1594, kar vključuje tudi zahteve za neporušno preizkušanje zvarov in
merila sprejemljivosti.
(2) S tem pravilnikom se predpisuje
100‑odstotni radiografski pregled zvarov ali druga enakovredna sodobna metoda
neporušnih preiskav.
41. člen
Pri polaganju plinovoda je treba upoštevati
te zahteve:
-      
jarek za polaganje plinovoda mora biti izkopan tako, da se s polaganjem
plinovoda doseže načrtovana lega plinovoda in preprečijo obremenitve, ki bi
presegale dopustne napetosti, ter da se onemogoči poškodovanje izolacije cevi
plinovoda;
-      
plinovod na kamnitih tleh se mora dodatno trajno zaščititi pred
poškodbami v jarku, da se izolacija ne poškoduje;
-      
plinovod mora biti zavarovan pred spodkopavanjem, plavljenjem,
nestabilnostjo tal, zemeljskimi plazovi in drugimi nevarnostmi, ki utegnejo
povzročiti premikanje ali dodatno obremenitev cevi plinovoda;
-      
nadzemni deli plinovoda in njegovi sestavni deli, ki niso ograjeni,
morajo biti zavarovani pred neposrednimi poškodbami, če obstaja nevarnost za
take poškodbe;
-      
plinovod mora biti tako označen, da je mogoče slediti njegovemu poteku.
Način in pogostost označb se določita glede na konfiguracijo terena in druge
razmere v naravi;
-      
pred polaganjem in zasipanjem plinovoda v jarku se zagotovi pregled
izolacije; vsa mesta, ki so bila izolirana na kraju vgradnje, se preizkusijo na
prebojno trdnost izolacije.
VI. SEKCIJSKE ZAPORNE POSTAJE
42. člen
(1) Plinovod je treba s pomočjo
sekcijskih zapornih postaj razdeliti na posamezne odseke. Pri določanju
razdalje med sekcijskimi zapornimi postajami je treba upoštevati delovni tlak,
imenski premer plinovoda in možnost dostopa ter potrebo po sekcijskih zapornih
postajah zaradi obratovanja.
(2) Oddaljenost med posameznimi
sekcijskimi zapornimi postajami sme biti od 10 do 18 km.
43. člen
Pri določitvi lokacije, odmikov, graditve,
zagona in vplivov sekcijskih postaj na okolje je treba upoštevati te zahteve:
-      
pogoni sekcijskih zapornih organov morajo biti lahko dostopni.
Upravljanje sekcijskih zapornih postaj mora biti mogoče z nivoja tal.
Zahtevnejši odseki plinovoda morajo biti opremljeni s samodejno delujočimi
zapornimi postajami;
-      
vsak odsek plinovoda med sekcijskima zapornima postajama mora imeti
zaporne organe za izpuščanje zemeljskega plina;
-      
pri normalnem obratovanju raven hrupa ne sme presegati zakonsko
določenih vrednosti.
VII. ČISTILNE POSTAJE
44. člen
Za notranje čiščenje plinovoda in zaradi
možnosti nadzora nad stanjem plinovoda morajo biti v plinovod vgrajene čistilne
postaje, ki so sestavljene iz čistilnih cevi z armaturo ter napravami za pošiljanje
in sprejemanje čistilnikov.
45. člen
Plinovodi, v katerih se lahko iz
zemeljskega plina izloči kondenzat, morajo imeti naprave za odstranjevanje in
ločevanje kondenzata iz plinovoda.
VIII. MERILNE, REGULACIJSKE IN MERILNO-REGULACIJSKE POSTAJE
46. člen
Pri načrtovanju, graditvi, zagonu ter
obratovanju merilnih, regulacijskih in merilno‑regulacijskih postaj je treba
upoštevati zahteve glede varovanja tlaka, varnostne odmike, določene s tem
pravilnikom, in funkcionalno‑tehnične zahteve, določene s standardom SIST EN
1594.
IX. ZAŠČITA PLINOVODOV PRED KOROZIJO
47. člen
Pri zaščiti plinovodov pred korozijo je
treba upoštevati te zahteve:
-      
pri izbiri ustreznega načina zaščite plinovodov pred korozijo je treba v
fazi načrtovanja in graditve plinovoda upoštevati SIST EN 1594 za pasivno in
aktivno zaščito pred korozijo;
-      
nadzemni odseki plinovoda morajo biti zaščiteni pred atmosferskimi
vplivi z ustreznim zaščitnim premazom (pasivna zaščita), pri čemer se
upoštevajo predpisi o ukrepih in pogojih za zaščito jeklenih konstrukcij pred
korozijo;
-      
kadar je to mogoče, morajo biti sestavni deli plinovoda pred dobavo na
kraj vgraditve tovarniško zaščiteni;
-      
vkopani ali podvodni odseki plinovoda morajo biti zaščiteni pred
korozijo z ustreznim zaščitnim sredstvom (pasivna zaščita) in sistemom katodne
zaščite (aktivna zaščita);
-      
pri načrtovanju, gradnji in vzdrževanju sistema katodne zaščite je
obvezna uporaba standardov SIST EN 12954, SIST EN 50162, SIST EN 12068 in SIST EN 13509.
X. PREIZKUŠANJE IN TEHNIČNA DOKUMENTACIJA PLINOVODA
48. člen
(1) Plinovod in njegovi sestavni deli
morajo biti pred začetkom obratovanja tesnostno in trdnostno preizkušeni
skladno s standardom SIST EN 1594.
(2) Pri tesnostnem preizkusu plinovoda
mora biti najmanjši preizkusni tlak enak najvišjemu delovnemu tlaku (MOP).
(3) Kot preizkusni medij se praviloma
uporablja voda. Če se pri trdnostnem preizkusu plinovoda in njegovih sestavnih
delov uporablja zrak, inertni plin ali zemeljski plin, je največja dopustna
napetost v materialu cevi glede na najnižjo mejo elastičnosti:
1.    
za zrak in inertni plin 50%,
2.    
za zemeljski plin 30%.
(4) Preizkusni medij, ki je bil
uporabljen za preizkušanje, se mora odstraniti tako, da nima škodljivih vplivov
na okolje.
49. člen
(1) Po uspešno opravljenem trdnostnem
in tesnostnem preizkusu plinovoda je treba plinovod osušiti.
(2) Načini sušenja plinovoda so
določeni s standardom SIST EN 1594.
50. člen
Sistemski operater mora voditi s predpisi
zahtevano dokumentacijo, najmanj pa to dokumentacijo:
-      
podatke o lokaciji plinovoda in plinovodnih objektih;
-      
podatke o vseh prehodih plinovoda čez cesto, železniške proge, podzemne
objekte, kanale in reke;
-      
dovoljenje za graditev plinovoda;
-      
podatke o najvišjem delovnem tlaku (MOP);
-      
podatke o premeru, tipu in debelini stene cevi plinovoda;
-      
dokumentacijo o nadzoru in preizkušanju;
-      
zapisnik komisij za tehnični pregled;
-      
uporabno dovoljenje;
-      
projektno in drugo tehnično dokumentacijo;
-      
projekt izvedenih del (PID);
-      
dokumentacijo, ki jo zahtevajo predpisi o varstvu pred požarom;
-      
dokumentacijo o preizkusih opreme in materiala;
-      
sistemska obratovalna navodila;
-      
navodila za vzdrževanje plinovodov z vsemi sestavnimi deli.
51. člen
Sistemski operater hrani dokumentacijo iz
prejšnjega člena med uporabo plinovodnega omrežja in do njegove fizične
odstranitve.
XI. OBRATOVANJE IN VZDRŽEVANJE
52. člen
Za zagotovitev varnosti in zanesljivosti
obratovanja plinovodnega omrežja sistemski operater pri izvajanju svojih
dejavnosti poleg skladnosti z zakoni in predpisi, ki urejajo delovanje
sistemskega operaterja, upošteva tudi dobro tehnično prakso.
53. člen
(1) Plinovod ali njegov del je treba
opustiti tako, da opuščeni plinovod ali njegov del ne bi pomenil vira
nevarnosti. Plinovod ali njegov del mora biti zato izoliran od delujočega
omrežja, razplinjen in po potrebi napolnjen z inertnim plinom ali drugo
primerno snovjo.
(2) Za opuščeni plinovod ali njegov
del, ki ni fizično odstranjen, je treba kljub opustitvi voditi dokumentacijo,
ki je predpisana v 51. členu tega pravilnika.

Pravilnik o tehničnih pogojih za graditev,
obratovanje in vzdrževanje plinovodov z delovnim tlakom nad 16 barov ter o
pogojih za posege v območjih njihovih varovalnih pasov (Uradni list RS, št. 12/10)
vsebuje naslednji prehodni in končno določbo:
»XII. PREHODNI IN KONČNA DOLOČBA
54. člen
(1) Z dnem uveljavitve tega pravilnika
preneha veljati Pravilnik o tehničnih pogojih za graditev, obratovanje in vzdrževanje
plinovodov z delovnim tlakom nad 16 bar (Uradni list RS, št. 60/01 in 54/02).
(2) Vloge za izdajo soglasja za
posege v prostor, vložene pred uveljavitvijo tega pravilnika, se
obravnavajo skladno s Pravilnikom o tehničnih pogojih za graditev, obratovanje
in vzdrževanje plinovodov z delovnim tlakom nad 16 bar (Uradni list RS, št.
60/01 in 54/02).
55. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o tehničnih
pogojih za graditev, obratovanje in vzdrževanje plinovodov z delovnim tlakom
nad 16 barov ter o pogojih za posege v območjih njihovih varovalnih pasov
(Uradni list RS, št. 45/11) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.