1. UVOD
Nacionalni program socialnega varstva za obdobje 2013–2020 se
nanaša na razvoj sistema socialnega varstva v navedenem obdobju. V ta namen
opredeljuje osnovna izhodišča za razvoj sistema, cilje in strategije razvoja
socialnega varstva, določa mrežo javne službe socialnovarstvenih storitev in
javnih socialnovarstvenih programov ter opredeljuje način njihovega izvajanja
in spremljanja ter odgovornost posameznih akterjev na različnih ravneh.
Namen sistema socialnega varstva v Republiki Sloveniji je
omogočiti socialno varnost in socialno vključenost državljanov in drugih prebivalcev
Republike Slovenije.1 Država in lokalne skupnosti so v okviru
politik socialnega varstva dolžne zagotavljati pogoje, v katerih posamezniki
lahko, v povezavi z drugimi osebami v družinskem, delovnem in bivalnem okolju,
ustvarjalno sodelujejo in uresničujejo svoje razvojne možnosti ter s svojo
dejavnostjo dosegajo raven kakovosti življenja, ki je primerljiva z ravnijo
kakovosti življenja drugih prebivalcev Republike Slovenije in ustreza merilom
človeškega dostojanstva. Kadar si posamezniki in družine ne morejo sami
zagotoviti socialne varnosti, so upravičeni do pomoči, ki jo v okviru aktivne
socialne politike zagotavljata država in lokalna skupnost.
Sistem socialnega varstva zajema:
-       
storitve, programe in druge oblike pomoči, katerih namen je preprečevati
nastajanje socialnih stisk in težav,
-       
storitve, programe, prejemke in druge oblike pomoči, ki so namenjeni
reševanju socialnih stisk in težav,
-       
javna pooblastila, naloge in ukrepe, ki jih izvajalcem socialnega
varstva nalagajo zakoni in drugi predpisi,
-       
načrtovanje, razvoj, spremljanje in evalvacijo vseh elementov sistema
socialnega varstva in socialne zaščite.
Osnovna načela za izvajanje sistema socialnega varstva v
Republiki Sloveniji so zagotavljanje človekovega dostojanstva in socialne
pravičnosti, spodbujanje prostovoljstva in solidarnosti (ob hkratnem
prizadevanju posameznika za lastno socialno varnost in socialno varnost
njegovih družinskih članov), opolnomočenje posameznikov in skupin z namenom
preprečevanja in blaženja socialnih stisk, spodbujanje medgeneracijske
povezanosti, proste izbire in individualizirane obravnave.
Poleg osnovnih načel, ki veljajo za celoten sistem socialnega
varstva, so pri storitvah in programih pomembna še naslednja vodila:
-       
razpoložljivost (širok nabor socialnih programov in storitev, ki
ustrezajo različnim potrebam uporabnikov in nudijo možnost izbire),
-       
dostopnost (krajevna, informacijska in fizična dostopnost, tudi za
osebe, ki so gibalno ali senzorno ovirane),
-       
dosegljivost (univerzalen cenovni dostop za vse, ki storitev potrebujejo,
bodisi brezplačno bodisi z možnostjo subvencioniranja),
-       
usmerjenost k povezovanju skupnosti in prilagojenost potrebam uporabnika
(upoštevanje potreb posameznika, upoštevanje fizičnih in intelektualnih
značilnosti ter socialnega okolja uporabnikov, spoštovanje kulturnih
posebnosti),
-       
enakost spolov (upoštevanje vidika enakosti spolov ter specifičnih
potreb žensk in specifičnih potreb moških),
-       
celovitost (integriran pristop, ki odraža mnogovrstne potrebe, zmožnosti
in izbire uporabnikov oziroma njihovih družin in skrbnikov),
-       
kontinuiranost programov in storitev (neprekinjeno izvajanje po načelu
življenjskega cikla od zgodnjih intervencij do podpore in spremljanja),
-       
usmerjenost k učinkom/rezultatom (usmerjenost h koristim uporabnikov
oziroma njihovih družin, skrbnikov in skupnosti),
-       
spoštovanje pravic in dostojanstva uporabnikov ter usmerjenost v
destigmatizacijo uporabnikov,
-       
sodelovanje z uporabniki, njihova vključenost v odločanje o izvajanju
programov in storitev ter krepitev moči uporabnikov,
-       
strokovna avtonomija izvajalcev,
-       
inovativnost (razvijanje novih modelov storitev in programov, razvoj
kadrov, organiziranost, prenos novih spoznanj ipd.),
-       
partnerstvo z drugimi deležniki (javnega in zasebnega sektorja ter
civilne družbe),
-       
dobro in gospodarno upravljanje izvajalskih organizacij (z vidika
upravljanja človeških in finančnih virov ter upravljanja postopkov).
Našteta vodila še niso v celoti uresničena, zato bo
nacionalni program socialnega varstva za obdobje 2013–2020 prispeval k njihovem
uresničevanju.
V izvajanje sistema socialnega varstva so vključeni:
-       
država, lokalne skupnosti in institucije socialnega zavarovanja kot
regulatorji in financerji,
-       
javne, zasebne neprofitne in nevladne organizacije kot izvajalci,
-       
posamezniki, družina, sorodstvo, organizacije za samopomoč,
prostovoljske organizacije in drugi, ki sestavljajo socialna omrežja
uporabnikov sistema socialnega varstva, pri programih, namenjenih invalidom, pa
še zlasti invalidske in humanitarne organizacije.
Pri oblikovanju rešitev v okviru sistema socialnega varstva
se povezujejo načrtovalci politik, financerji, izvajalci, strokovna javnost in
uporabniki oziroma njihovi predstavniki.
Poleg veljavnih zakonov in predpisov je treba pri izvajanju
sistema socialnega varstva v Republiki Sloveniji upoštevati tudi sprejete
mednarodne zaveze, kodeks etike in strokovne usmeritve s področja socialnega
dela in sorodnih disciplin.
2. CILJI IN STRATEGIJE ZA DOSEGANJE CILJEV
V zadnjih letih se v Republiki Sloveniji socialna
problematika zaostruje, predvsem kot posledica že nekaj let trajajoče
gospodarske krize, visoke brezposelnosti in majhnih možnosti novega
zaposlovanja ter na splošno nižjih dohodkov v populaciji (bolj podrobno o tem v
Prilogi 2, v kateri so opisane ključne okoliščine delovanja sistema socialnega
varstva in dejavniki vpliva nanj). Posledično se vse od leta 2009 povečuje
število oseb pod nacionalno mejo tveganja revščine, povečuje se število oseb,
ki živijo v gospodinjstvu z zelo nizko delovno intenzivnostjo (brez delovno
aktivnih oseb) in povečuje se dohodkovna neenakost. Vse te okoliščine se
odražajo v povečanju stisk in problematik, s katerimi se soočajo posamezniki in
družine. Zaradi vpliva krize in tudi drugih dejavnikov (na primer večje
prepoznavnosti nekaterih socialnih problematik v družbi, manjše tolerantnosti
do določenih problemov, destigmatizacije oseb s težavami in podobno) v zadnjih
letih v družbi opažamo povečevanje potreb po delu na področju nasilja v družini
in drugih oblik nasilja, porast različnih oblik zasvojenosti, večjo pogostost
težav v duševnem zdravju, povečevanje obsega brezdomstva in podobno.
Zaradi spremenjenih demografskih razmer je v socialnem in
zdravstvenem sistemu močno izpostavljena problematika starejših. Po eni strani
se starejši pogosto soočajo z nizkimi prihodki (pokojninami), zaradi česar je
visoka tudi stopnja tveganja revščine pri starejših osebah, še posebej pri
starejših osebah, ki živijo same, in še predvsem pri starejših ženskah, ki
živijo same (skoraj vsaka druga ženska, stara nad 65 let, ki živi sama, ima
razpoložljive dohodke pod nacionalno mejo tveganja revščine). Ob tem je pogosto
slaba tudi socialna vključenost starejših oseb. Po drugi strani pa naraščanje
starejše populacije (ki je v Republiki Sloveniji zelo izrazito) postavlja tako
socialni kot zdravstveni sistem pred izziv povečanih potreb po storitvah
dolgotrajne oskrbe in drugih starejšim prilagojenih storitvah, ki tem omogočajo
oziroma lajšajo vsakodnevno življenje in vključevanje v okolje. Tu ne gre le za
vprašanje premajhnih kapacitet in ponudbe storitev, ampak tudi za pereče
vprašanje financiranja (naraščanja stroškov).
Da bi v prihodnjih letih lahko zmanjšali število oseb, ki se
soočajo s tveganjem revščine ali socialne izključenosti, je treba poleg
splošnih ukrepov pripraviti tudi take, ki bodo usmerjeni v zmanjševanje
revščine skupin z najvišjimi stopnjami tveganja revščine. Dolgoročno pa je za
zmanjševanje revščine pomembno preprečiti medgeneracijski prenos revščine
(razbijanje t. i. začaranega kroga revščine), torej preprečevati revščino otrok
in jim zagotavljati življenjske razmere in priložnosti, da lahko razvijejo svoj
potencial. Da bi preprečili revščino otrok in zagotovili njihovo socialno
vključenost, je treba z ukrepi nasloviti revščino v družinah z odvisnimi
otroki, predvsem v družinah, ki so iz različnih razlogov bolj ranljive – pri
čemer morajo ukrepi segati od zagotavljanja ustrezne denarne pomoči do
programov aktivacije in socialnega vključevanja, s katerimi se spreminjajo
življenjski vzorci revščine.
Hkrati z zaostrovanjem različnih socialnih stisk in
problematik med prebivalstvom se je v Republiki Sloveniji zmanjšala tudi
družbena povezanost, kar se kaže v povečanju nezaupanja v institucije, odporu
proti spremembam in v nezadovoljstvu prebivalstva ter v povečevanju regionalnih
razvojnih razlik, vse to pa lahko ovira tako splošni družbeni kot konkreten
gospodarski in socialni razvoj. Zato je nujno v prihodnje več pozornosti
nameniti tudi odpravljanju regionalnih razlik in neenakosti, promociji in
razvoju konkretnih oblik medgeneracijske solidarnosti in sodelovanja,
vključevanju različnih družbenih skupin oziroma njihovih predstavnikov v
načrtovanje in sprejemanje odločitev na različnih področjih (socialni
partnerji, nevladne organizacije itd.) in spodbujanju prostovoljstva.
Cilji Nacionalnega programa socialnega varstva za obdobje
2013–2020 so zastavljeni tako, da odgovarjajo na povečanje socialnih in
demografskih stisk in problematik v populaciji. Pri določanju ciljev izhajamo
iz opredeljenih osnovnih izhodišč za delovanje sistema socialnega varstva, iz
ocene uresničitve prejšnjega Nacionalnega programa socialnega varstva za
obdobje 2006–2010 (ocena uresničitve je podana v Prilogi 1) in iz ključnih
okoliščin in dejavnikov, ki vplivajo in bodo vplivali na sistem socialnega
varstva v obdobju do leta 2020 (gospodarske razmere in zaposlenost, socialne
razmere, demografske razmere in druge politike, ki vplivajo na socialni položaj
in socialno vključenost posameznikov in družin) in so opisani v Prilogi 2.
Sistem socialnega varstva zajema politike socialnega varstva,
hkrati pa ima tudi funkcijo usklajevanja vseh politik, ki vplivajo na socialni
položaj ljudi. V tem kontekstu je glavni, splošni (horizontalni) cilj, ki se
želi doseči z Nacionalnim programom socialnega varstva za obdobje 2013–2020, na
eni strani izboljšanje kvalitete življenja posameznikov in družin, na drugi
strani pa povečanje družbene povezanosti (kohezije) ter socialne vključenosti
vseh skupin prebivalstva. Zastavljen splošni cilj je mogoče doseči le s
povezovanjem politik z različnih področij ter enotnim, usmerjenim delovanjem
različnih politik.
Ob opisanem splošnem (horizontalnem) cilju so trije ključni
cilji, ki se neposredno nanašajo na razvoj sistema socialnega varstva v obdobju
2013–2020, naslednji:
1.     
zmanjševanje tveganja revščine in povečevanje socialne vključenosti
socialno ogroženih in ranljivih skupin prebivalstva;
2.     
izboljšanje razpoložljivosti in pestrosti ter zagotavljanje dostopnosti
in dosegljivosti storitev in programov;
3.     
izboljševanje kakovosti storitev in programov ter drugih oblik pomoči s
povečanjem učinkovitosti upravljanja in vodenja izvajalskih organizacij,
povečanjem njihove avtonomije ter upravljanjem kakovosti in zagotavljanjem
večjega vpliva uporabnikov in predstavnikov uporabnikov na načrtovanje in izvajanje
storitev.
Za spremljanje uresničevanja in oceno doseganja vsakega od
treh ključnih ciljev sta določena po en kazalnik in njegova ciljna vrednost do
leta 2020. Kazalniki in njihove ciljne vrednosti do leta 2020 so naslednji:
1.     
število oseb, ki živijo v tveganju revščine ali socialne izključenosti.
Kazalnik je sestavljen tako, da zajema osebe, ki so pod nacionalno mejo
tveganja revščine oziroma so resno materialno prikrajšane oziroma živijo v
gospodinjstvu z zelo nizko delovno intenzivnostjo. Resna materialna
prikrajšanost pomeni, da osebe živijo v gospodinjstvu, ki je prikrajšano pri
vsaj 4 od 9 elementov materialne prikrajšanosti, ki so naslednji: (1) zamuda
pri plačilu hipoteke ali najemnine, rednih stanovanjskih stroškov, obrokov za
kredit ali drugih odplačil posojil; (2) zmožnost gospodinjstva, da si vsi člani
lahko privoščijo enotedenske letne počitnice; (3) zmožnost gospodinjstva, da si
privošči mesni ali enakovreden vegetarijanski obrok vsaj vsak drugi dan; (4)
zmožnost gospodinjstva, da iz lastnih sredstev poravna nepričakovane izdatke v
višini mesečnega praga tveganja revščine iz prejšnjega leta; (5) gospodinjstvo
si ne more privoščiti fiksnega ali mobilnega telefona; (6) gospodinjstvo si ne
more privoščiti barvnega televizorja; (7) gospodinjstvo si ne more privoščiti
pralnega stroja; (8) gospodinjstvo si ne more privoščiti osebnega avtomobila;
(9) zmožnost gospodinjstva, da si pridobi primerno ogrevano stanovanje (SURS,
Kazalniki dohodka in revščine (SILC), Republika Slovenija, Metodološka pojasnila,
www.stat.si). Kazalnik tveganja revščine ali socialne izključenosti spremljata
in objavljata SURS in EUROSTAT. Leta 2008 je bilo v Republiki Sloveniji 361.000
oseb (ali 18,5 odstotka populacije) s tveganjem revščine ali socialne
izključenosti, leta 2009 je bilo takih oseb 339.000 (17,1 odstotka populacije),
leta 2010 je njihovo število narastlo na 366.000 (18,3 odstotka populacije), v
letu 2011 pa že na 386.000 (kar predstavlja 19,3 odstotka populacije). Ciljna
vrednost kazalnika do leta 2020 je doseči zmanjšanje števila oseb, ki živijo v
tveganju revščine ali socialne izključenosti, za 40.000 glede na vrednost
kazalnika iz leta 2008, torej zmanjšati število oseb, ki živijo v tveganju
revščine ali socialne izključenosti, na 321.000 (ali manj);
2.     
sprememba razmerja med uporabniki skupnostnih oblik socialnega varstva
in uporabniki institucionalnih oblik socialnega varstva oziroma povečanje
deleža uporabnikov skupnostnih oblik in zmanjšanje deleža uporabnikov
institucionalnih oblik socialnega varstva. K skupnostnim oblikam socialnega
varstva štejemo tiste oblike, ki nudijo podporo in pomoč posameznikom z
različnimi težavami, da relativno samostojno živijo v skupnosti (pomoč na domu,
dnevne oblike varstva, vodenje, varstvo in zaposlitev pod posebnimi pogoji, družinski
pomočnik) ali da so nastanjeni in oskrbovani v različnih skupnostnih oblikah
(nastanitev v rejniški družini, bivalne skupine ipd.). K institucionalnim
oblikam socialnega varstva štejemo tiste, ki vključujejo namestitev in oskrbo v
institucijah. Trenutno znaša razmerje med uporabniki skupnostnih oblik in
uporabniki institucionalnih oblik socialnega varstva približno 1: 2, kar
pomeni, da na enega uporabnika skupnostnih oblik socialnega varstva prideta dva
uporabnika institucionalnih oblik socialnega varstva. Do leta 2020 želimo
bistveno okrepiti skupnostne oblike socialnega varstva in povečati število
njihovih uporabnikov, na drugi strani pa povečevati kapacitete
institucionalnega varstva le toliko, da bodo ustrezale povečanju ciljnih
populacij (na primer povečanju deleža starejše populacije), ki zares
potrebujejo institucionalno varstvo, in jih ne dodatno širiti. Na področju
dolgotrajne oskrbe bo v prihodnjih letih nujna sprememba sistema financiranja
(strukture financiranja), za kar predpostavljamo, da bo spodbudilo
povpraševanje po različnih oblikah pomoči na domu in prispevalo k doseganju
zastavljenega cilja na področju skupnostnih oblik socialnega varstva do leta
2020. Ciljno razmerje med uporabniki skupnostnih oblik socialnega varstva in
uporabniki institucionalnih oblik socialnega varstva do leta 2020 je približno
1:1, kar pomeni, da bi (bo) na enega uporabnika skupnostnih oblik prišel en
uporabnik institucionalnih oblik socialnega varstva;
3.     
spremljanje kakovosti v izvajalskih organizacijah (na področju storitev
in programov) z uporabo certificiranega sistema upravljanja kakovosti. Trenutno
uporablja enega od certificiranih sistemov upravljanja kakovosti približno 20
odstotkov izvajalcev socialnovarstvenih storitev in 3,6 odstotka izvajalcev
socialnovarstvenih programov. Cilj do leta 2020 je, da vsi izvajalci
socialnovarstvenih storitev in vsi izvajalci javnih verificiranih
socialnovarstvenih programov, ki imajo vsaj 10 zaposlenih, pridobijo certifikat
katerega izmed certificiranih sistemov upravljanja kakovosti ter da se
kazalniki sistema za upravljanje s kakovostjo uporabljajo tudi pri nadzorih in
ocenjevanju uspešnosti izvajalcev.
Poleg tega so v Prilogi 3 zapisani bolj razčlenjeni kazalniki
za redno letno spremljanje izvajanja ciljev nacionalnega programa.
Za uspešno uresničevanje ciljev je nujno doseči njihovo
usklajenost na nacionalni ravni in na lokalnih ravneh.
Ključne strategije za doseganje ciljev so naslednje:
Cilj 1: Zmanjševanje tveganja revščine in povečevanje
socialne vključenosti socialno ogroženih in ranljivih skupin prebivalstva:
a)    
zagotavljanje ustrezne ravni socialne varnosti posameznikom in družinam,
ki si zaradi različnih razlogov socialne varnosti sami ne morejo zagotoviti;
b)    
razvoj novih (inovativnih) ukrepov za zmanjševanje revščine in socialno
vključevanje skupin z najvišjimi tveganji revščine in ranljivih skupin (otroci,
starejši, enostarševske družine, starejše samske ženske ipd.) ter spremljanje
učinkov različnih ukrepov na te skupine;
c)    
razvoj programov socialne aktivacije;
č)    spodbujanje vključevanja prejemnikov denarne socialne pomoči (v
nadaljevanju: DSP) v programe aktivne politike zaposlovanja in v programe psihosocialne
rehabilitacije oziroma socialne aktivacije;
d)    
spodbujanje zaposlovanja prejemnikov DSP, ki so zaposljivi;
e)    
spodbujanje razvoja različnih preventivnih programov ter povečevanje
števila preventivnih programov za promocijo solidarnosti, nediskriminacije in
zmanjševanja neenakosti na vseh področjih življenja in dela ter razvijanje
prostovoljstva;
f)     
usklajevanje politik in ukrepov na različnih področjih, ki vplivajo na
socialni položaj posameznika in njegove družine (usklajeno reševanje
večdimenzionalnih problemov revščine in socialne izključenosti) ter
usklajevanje politik in ukrepov, ki izhajajo iz različnih strateških dokumentov
in se nanašajo na področje socialnega varstva.
Cilj 2: Izboljšanje razpoložljivosti in pestrosti ter
zagotavljanje dostopnosti in dosegljivosti storitev in programov:
a)    
zagotavljanje dosegljivosti (cenovne dostopnosti) storitev in programov
uporabnikom ne glede na njihov socialni položaj;
b)    
zagotavljanje regionalne razpoložljivosti in dostopnosti storitev in
programov;
c)    
zagotavljanje dostopnosti določenih storitev in programov za uporabnike
(predvsem tistih, ki so vezani na dolgotrajno oskrbo) ne glede na kraj bivanja;
č)    zagotavljanje fizične in komunikacijske dostopnosti storitev in
programov za vse skupine potencialnih uporabnikov, ki so funkcionalno ovirani;
d)    
prednostno spodbujanje razvoja storitev, ki potekajo v domačem okolju
ali na domu uporabnikov;
e)    
uvajanje novih oblik bivanja v skupnosti, s poudarkom na posebnih
skupinah (na primer osebe z motnjami v duševnem razvoju, osebe z dolgotrajnimi
težavami v duševnem zdravju, mladostniki, ki so bili nameščeni v rejniške
družine, ipd.);
f)     
zagotavljanje sodelovanja države, lokalnih skupnosti, uporabnikov in
izvajalcev pri definiranju mreže javnih storitev in programov v lokalni
skupnosti;
g)    
uvedba enovitega sistema dolgotrajne oskrbe s povezanimi zdravstvenimi
in socialnimi storitvami za vse starostne skupine, ki potrebujejo oskrbo;
h)    
spodbujanje in razvoj verificiranih, razvojnih in eksperimentalnih ter
dopolnilnih programov socialnega varstva, ki izhajajo iz ugotovljenih
konkretnih potreb uporabnikov iz posameznih ranljivih skupin in skupnosti ter
prenos uspešnih eksperimentalnih programov v redno izvajanje;
i)      
spodbujanje razvoja in uporabe sodobnih informacijsko-komunikacijskih
ter drugih podpornih tehnologij kot podpore za izvajanje storitev in programov
socialnega varstva (vključno s storitvami na daljavo);
j)      
izboljšanje informiranja in ozaveščanja potencialnih uporabnikov o
možnostih za vključitev v storitve in programe;
k)    
zagotavljanje pluralnosti in pestrosti izvajalcev storitev in programov
ter poudarek na spodbujanju vključevanja prostovoljcev.
Cilj 3: Izboljševanje kakovosti storitev in programov ter
drugih oblik pomoči s povečanjem učinkovitosti upravljanja in vodenja
izvajalskih organizacij, povečanjem njihove avtonomije ter upravljanjem
kakovosti in zagotavljanjem večjega vpliva uporabnikov in predstavnikov
uporabnikov na načrtovanje in izvajanje storitev:
a)    
povečanje učinkovitosti vodenja in upravljanja izvajalskih organizacij,
s povečanjem avtonomije izvajalcev in učinkovitejšim nadzorom doseganja ciljev
s strani ustanoviteljev;
b)    
spremljanje učinkovitosti in kakovosti dela in reorganizacija
izvajalskih mrež na področju socialnega varstva (na primer mreža centrov za
socialno delo, mreža varstveno-delovnih centrov);
c)    
zagotavljanje večje učinkovitosti in kakovosti dela izvajalskih
organizacij, z uvajanjem certificiranih sistemov razvoja, upravljanja in
spremljanja kakovosti ter z uporabo merljivih kazalnikov učinkovitosti, ki jih
izvajalci opredeljujejo v svojih strateških dokumentih;
č)    spodbujanje individualizacije obravnave uporabnikov storitev in
programov socialnega varstva;
d)    
izboljšanje medresorskega usklajevanja celostne obravnave uporabnikov
(šolstvo, vzgoja, sociala, zdravje, zaposlovanje, pravosodje, policija) ob
učinkovitem partnerstvu s civilno družbo;
e)    
spodbujanje procesa inovativnosti in stalnega uvajanja izboljšav v
programih in storitvah socialnega varstva;
f)     
spodbujanje ocenjevanja koristnosti vključenosti v programe in storitve
za uporabnike – naravnanost na rezultate/koristi za uporabnike;
g)    
razvoj podpornih mehanizmov, ki bodo na voljo občinam, da bodo lahko v
večji meri sooblikovale socialni položaj prebivalstva na svojem območju in
odgovarjale zanj, ter spodbud za občine, da poleg storitev in programov, ki jih
zagotavlja Zakon o socialnem varstvu (Uradni list RS, št. 3/07 – uradno
prečiščeno besedilo (23/07 popr., 41/07, popr.), 61/10 – ZSVarPre, 62/10 –
ZUPJS, 57/12), razvijajo še druge socialnovarstvene programe;
h)    
ustvarjanje možnosti, da uporabniki in predstavniki uporabnikov sami
definirajo svoje potrebe (ob ustrezni podpori) in sodelujejo pri razvoju
programov in storitev ter načrtovanju in izvajanju storitev in programov;
i)      
povečanje vpliva uporabnikov in predstavnikov uporabnikov na izbor
storitev in programov ter spodbujanje razvoja zastopništva, zagovorništva in
samozagovorništva.
3. OKVIR ZA RAZVOJ MREŽE IZVAJALCEV IN OBSEGA JAVNE SLUŽBE
V sklopu mreže javne službe se na področju socialnega varstva
izvajajo (1) socialnovarstvene storitve, (2) socialnovarstveni programi in (3)
javna pooblastila.
Nacionalni program socialnega varstva 2013–2020 določa merila
za vzpostavitev javne mreže socialnovarstvenih storitev in programov.
Glede na namen razlikujemo tri skupine socialnovarstvenih storitev
in programov, in sicer preventivne, kurativne in vzdrževalne.
-       
Preventivne socialnovarstvene storitve in programi so namenjeni
povezovanju in razvoju solidarnosti v skupnosti, ozaveščanju in motiviranju
posameznikov in družin ter preprečevanju razvoja različnih socialnih stisk in
težav. Lahko so namenjeni celotni populaciji (univerzalna preventiva), rizičnim
skupinam znotraj celotne populacije (selektivna preventiva) ali zelo rizičnim
skupinam znotraj celotne populacije (indicirana preventiva).
-       
Kurativne storitve in programi so namenjeni odpravljanju že nastalih
socialnih stisk in težav. Vanje se vključujejo posamezniki in družine, pri
katerih so se socialne stiske in težave že pojavile.
-       
Vzdrževalne storitve in programi so namenjeni posameznim ciljnim skupinam,
pri katerih sicer ne moremo pričakovati odprave obstoječih stisk in težav,
vendar jim s storitvami in programi pomagamo te lajšati ter vzdrževati zanje
socialno sprejemljivo stanje.
V obdobju trajanja Nacionalnega programa socialnega varstva
2013–2020 se bodo obstoječe kurativne in vzdrževalne socialnovarstvene storitve
in programi ohranjali in povečevali glede na potrebe, več poudarka kot doslej
pa bo na socialnovarstveni preventivi, in sicer predvsem na selektivni in
indicirani preventivi. S tem ne bomo le pomagali socialno ogroženim in
potencialno socialno izključenim posameznikom, družinam in skupinam, ampak tudi
preprečevali vzroke za nastajanje socialne izključenosti med prebivalstvom.
Pri opredeljevanju meril za razvoj mreže javne službe je treba
izhajati iz uporabnikov in njihovih izraženih in predpostavljenih potreb.
Konkretni cilji pri posameznih vrstah socialnovarstvenih storitev in programov
so določeni na podlagi upoštevanja demografske situacije do leta 2020,
pričakovanega razvoja določenih socialnih problematik (pričakovani obseg ciljne
populacije), trenutnega stanja in uresničenosti ciljev Resolucije o nacionalnem
programu socialnega varstva 2006–2010 ter pričakovanih finančnih zmožnosti
države (proračun) in lokalnih skupnosti.
Dinamika vzpostavljanja in dograjevanja javne mreže ter
podrobnejši ukrepi za uresničevanje Nacionalnega programa socialnega varstva
2013–2020 bodo določeni v izvedbenih načrtih za dve štiriletni obdobji na
nacionalni in na regijski ravni ter v občinskih planskih dokumentih.
Natančnejšo izvedbo za posamezne socialnovarstvene storitve in programe, ki so
v pristojnosti Republike Slovenije, določi minister, pristojen za socialno
varstvo. Širitev mreže programov in storitev ne bo izpeljana linearno in
hkratno, ampak bo prioritetno zagotovljena vzpostavitev mrež, ki so deficitarne
(kjer je slaba oziroma nepopolna regionalna pokritost), in na področjih, kjer
se bo socialna problematika najbolj kritično povečevala. Prioritete pri širitvi
mrež storitev in programov se lahko spreminjajo glede na ekonomske in socialne
okoliščine.
Širitev mreže izvajalcev socialnovarstvenih storitev in
programov bo potekala predvsem z razvojem javno-zasebnega partnerstva oziroma s
podeljevanjem koncesij. Kjer to ne bo mogoče, bo širitev izvedena z javnimi
izvajalci, katerih ustanoviteljica je Republika Slovenija ali lokalna skupnost.
Spodbujen bo razvoj novih oblik in vrst storitev. Postopoma
bodo v sistem podeljevanja koncesij vključeni izvajalci večletnih javnih
verificiranih socialnovarstvenih programov. Pristojno ministrstvo bo s
podeljevanjem koncesij spodbujalo tudi razvoj socialnih inovacij. Dinamika
podeljevanja koncesij bo določena v nacionalnih izvedbenih načrtih, regijskih
izvedbenih načrtih in občinskih planskih dokumentih ter bo usklajena s
posameznimi sofinancerji.
3.1 Mreža javne službe na področju socialnovarstvenih storitev
V obdobju do leta 2020 bo poleg skrbi za razpoložljivost,
dostopnost in dosegljivost in socialnovarstvenih storitev poskrbljeno tudi za
dvig kakovosti in učinkovitosti izvajanja. Zato bo treba čim prej
reorganizirati mreže izvajanja storitev in izvajalce storitev. To še zlasti
velja za storitve in javna pooblastila, ki jih izvajajo in imajo centri za
socialno delo (v nadaljevanju: CSD). Večji vpliv uporabnikov, povečanje
strokovne avtonomije in racionalnejša poraba finančnih virov bo dosežena z
organiziranostjo CSD na regijski in lokalni ravni. CSD bodo hkrati še okrepili
svojo koordinatorsko oziroma povezovalno vlogo s službami drugih resorjev
(sodelovanje z zdravstvenimi službami, uradi za delo, šolskimi svetovalnimi
službami, policijo itd.) in nevladnimi organizacijami, ki izvajajo različne
programe za ranljive skupine.
Spodbujena bo modernizacija in reorganizacija vseh izvajalcev
socialnovarstvenih storitev, predvsem z vidika širjenja ponudbe, vpeljevanja
sodobnih inovativnih pristopov in krepitve strokovne avtonomije.
Socialno preventivo kot storitev zdaj izvajajo CSD. Po
zaključeni reorganizaciji CSD bodo nosilci načrtovanja in koordinacije
preventivne dejavnosti CSD na regijski ravni. Izvajalci preventivne dejavnosti
bodo poleg CSD lahko tudi nevladne organizacije in drugi neprofitni izvajalci.
Preventivna dejavnost bo ciljno usmerjena v posamezne ranljive skupine ter
povečevanje družbene povezanosti in socialne vključenosti vseh skupin
prebivalstva. Z nacionalnim izvedbenim načrtom bodo določene prioritetne
usmeritve socialne preventive na ravni države in količinski kriteriji za
izvajanje te dejavnosti. Prioritetne usmeritve na ravni države morajo biti medresorsko
usklajene. Prioritetne usmeritve glede preventivnih programov, ki jih
financirajo lokalne skupnosti, bodo določene v regijskih izvedbenih načrtih.
Mreža javne službe bo organizirana na podlagi spodaj naštetih
količinskih meril. Kjer ta še niso dosežena, bodo v obdobju 2013–2020 dosežena
postopoma, predvsem po letu 2016.
Kakovostna merila za izvajanje storitev se podrobneje
določijo s standardi in normativi, ki jih, skladno s trenutno veljavno
zakonodajo, določi minister, pristojen za socialne zadeve.
Skladno s temeljnimi usmeritvami tega nacionalnega programa
socialnega varstva bo treba v prihodnjih letih posodobiti temeljne predpise na
področju socialnega varstva in predpise, ki urejajo področje socialnih storitev
splošnega pomena. S to posodobitvijo se bodo verjetno spremenila tudi
poimenovanja posameznih skupin oziroma vrst storitev ter ureditev standardov
kakovosti na področju socialnega varstva. Kvantitativna merila za storitve, ki
so prikazana v nadaljevanju, so zato samo okvir nacionalnega programa, ki se bo
s konkretnimi izvedbenimi načrti glede na spremenjeno zakonodajo ustrezno
dopolnjeval oziroma spreminjal.
Za potrebe oblikovanja mreže lahko socialnovarstvene storitve
delimo na tri večje skupine, in sicer na:
A.    
storitve informiranja, svetovanja in podpore,
B.    
storitve podpore in pomoči za socialno vključevanje in samostojno
življenje v skupnosti,
C.    
storitve nastanitve z oskrbo.
A. Storitve informiranja, svetovanja in podpore
Storitve informiranja, svetovanja in podpore trenutno v
okviru svojih strokovnih nalog izvajajo predvsem CSD. V obdobju do leta 2020 se
bo težilo k zagotoviti takšne mreže storitev informiranja, svetovanja in
podpore, ki bo učinkovito in uspešno naslavljala različno socialno problematiko
in bo dosegla čim več ljudi, ki te storitve potrebujejo. To se bo doseglo tudi
z vpeljavo informacijskih pisarn (lokalnih izpostav) in vzpostavitvijo
informacijskih točk, in sicer tako centralne informacijske točke za določene
vsebine kot lokalnih informacijskih točk. Informacijske točke bodo podprte s
sodobno informacijsko komunikacijsko tehnologijo in bodo uporabnikom nudile
pregled in dostopnost do razpoložljivih storitev svetovanja, podpore in pomoči
javnih, nevladnih in drugih izvajalcev.
Cilji za storitve, ki po zdaj veljavni zakonodaji spadajo v
storitve informiranja, svetovanja in podpore, so naslednji:
A.1 Prva socialna pomoč
Obseg:
-       
stanje: en strokovni delavec za izvajanje te storitve na CSD na 25.000
prebivalcev;
-       
cilj: en strokovni delavec za izvajanje storitve na CSD na 15.000
prebivalcev.
Organiziranost: storitev se organizira na ravni upravne
enote.
A.2 Specialistična prva socialna pomoč
Obseg:
-       
stanje: deset kriznih centrov za otroke in mladoletnike in dva krizna
centra za odrasle žrtve nasilja v okviru javne mreže. Poleg tega en krizni
center izvaja nevladna organizacija (financiran je kot večletni
socialnovarstveni program);
-       
cilj: zagotoviti pogoje za delovanje štirinajstih kriznih centrov in
specializacija nekaterih izmed njih (deset kriznih centrov za otroke in
mladoletnike in štirje krizni centri za odrasle žrtve nasilja).
Organiziranost: storitev se organizira na ravni več upravnih
enot (sklep o določitvi območij sprejme Vlada Republike Slovenije).
A.3 Osebna pomoč
Obseg:
-       
stanje: storitev je organizirana v vsakem CSD, v obsegu en strokovni
delavec na 30.000 prebivalcev;
-       
cilj: ohranitev obstoječega stanja.
Organiziranost: storitev se organizira na ravni upravne
enote.
A.4 Pomoč družini za dom
Obseg:
-       
stanje: storitev je organizirana v vsakem CSD, v obsegu en strokovni
delavec na 5000 družin z otroki;
-       
cilj: ohranitev obstoječega stanja.
Organiziranost: storitev se organizira na ravni upravne
enote.
A.5 Pomoč družini z osebo z motnjo v duševnem ali telesnem
razvoju
Obseg:
-       
stanje: storitev je organizirana v vsakem CSD, v obsegu en strokovni
delavec na 100 družin z osebo z motnjo v duševnem ali telesnem razvoju, ki ni
vključena v posebne programe ali institucionalno varstvo;
-       
cilj: ohranitev obstoječega stanja.
Organiziranost: storitev se organizira na ravni upravne
enote.
B. Storitve podpore in pomoči za socialno vključevanje in
samostojno življenje v skupnosti
Storitve podpore in pomoči za socialno vključevanje in
samostojno življenje v skupnosti izvajajo CSD, varstveno-delovni centri, domovi
za starejše, posebni socialni zavodi, zavodi za oskrbo na domu in zasebniki
koncesionarji. Te oblike socialnovarstvenih storitev dopolnjujejo
institucionalne storitve in hkrati predstavljajo njihovo alternativo, saj lahko
del uporabnikov ob ustrezni podpori in pomoči ostane v domačem okolju, namesto
da bi moral v institucionalno oskrbo. Ker storitve podpore in pomoči za
socialno vključevanje in samostojno življenje v skupnosti še niso razvite v
zadostni meri, se bodo do leta 2020 pospešeno razvijale in dopolnjevale z
novimi oblikami.
Cilji za storitve, ki po zdaj veljavni zakonodaji spadajo v
storitve podpore in pomoči za socialno vključevanje in samostojno življenje v
skupnosti (če se bo zakonodaja na tem področju spremenila, bo treba storitve
preimenovati in cilje ustrezno prilagoditi), so naslednji:
B.1 Pomoč na domu za starejše
Ciljna skupina: osebe, stare nad 65 let, ki zaradi starosti
ali pojavov, ki spremljajo starost, niso sposobne za popolnoma samostojno
življenje.
Obseg:
-       
stanje: konec leta 2011 je bilo 5834 uporabnikov pomoči na domu,
starejših od 65 let;
-       
cilj: 3,5 odstotka ciljne populacije oziroma okoli 14.000 oseb, dnevno
vključenih v obravnavo v različne (tudi nove) oblike pomoči na domu, vključno z
oskrbo v oskrbovanih stanovanjih.
Organiziranost: storitev se organizira na ravni občine.
B.2 Pomoč na domu za odrasle invalidne osebe, kronično bolne in
osebe z dolgotrajnimi okvarami zdravja
Ciljna skupina:
-       
osebe, ki izpolnjujejo pogoje po Zakonu o družbenem varstvu duševno in
telesno prizadetih oseb (Uradni list SRS, št. 41/1983, 114/06 – ZUTPG, 122/07
Odl. US: U-I-11/07-45, 110/11 – ZDIU12 in 40/12 – ZUJF; v nadaljevanju: Zakon o
družbenem varstvu duševno in telesno prizadetih oseb) in ki po oceni pristojne
komisije ne zmorejo samostojnega življenja, če stopnja in vrsta njihove
invalidnosti omogočata občasno oskrbo na domu;
-       
druge invalidne osebe, ki jim je priznana pravica do tuje pomoči in nege
za opravljanje večine življenjskih funkcij;
-       
kronično bolni in osebe z dolgotrajnimi okvarami zdravja, ki nimajo
priznanega statusa invalida in so po oceni pristojnega CSD brez občasne pomoči
druge osebe nesposobne za samostojno življenje.
Obseg:
-       
stanje: konec leta 2011 je bilo 784 uporabnikov pomoči na domu starih 18
do 65 let;
-       
cilj: vključitev 1200 oseb. Spodbujeno bo predvsem vključevanje mlajših
invalidnih oseb, ki prehajajo iz institucionalnih oblik nastanitve v oskrbo na
domu.
Organiziranost: storitev se organizira na ravni občine.
B.3 Pomoč na domu za otroke in mladoletnike
Ciljna skupina:
-       
hudo bolni otroci in mladoletniki ali otroci in mladoletniki s težko
motnjo v telesnem ali težko in najtežjo motnjo v duševnem razvoju, ki niso
vključeni v organizirane oblike varstva.
Obseg:
-       
stanje: kljub normativni podlagi storitev v okviru dejavnosti Zavodov za
usposabljanje ni zaživela;
-       
cilj: obravnava okoli 30 odstotkov vseh uporabnikov, vključenih v
storitev dnevnega varstva otrok in mladoletnikov z motnjami v duševnem razvoju.
Organiziranost: storitev se organizira na ravni več občin.
B.4 Dnevne oblike varstva
Ciljna skupina:
-       
osebe, stare nad 65 let, ki zaradi starosti ali pojavov, ki spremljajo
starost, niso sposobne za popolnoma samostojno življenje;
-       
osebe, stare nad 55 let, ki izpolnjujejo pogoje po Zakonu o družbenem
varstvu duševno in telesno prizadetih oseb.
Obseg:
-       
stanje: 350 mest v dnevnih oblikah varstva;
-       
cilj: zagotovitev okvirno 3000 mest v dnevnih oblikah varstva starejših
od 65 let in okvirno 500 mest za specializirane oblike dnevnega varstva za
posebne skupine starejših od 55 let.
Organiziranost: storitev se organizira na ravni upravne
enote.
B.5 Vodenje, varstvo in zaposlitev pod posebnimi pogoji
Ciljna skupina:
-       
odrasle osebe z motnjami v duševnem razvoju;
-       
odrasle osebe z več motnjami (skladno s Pravilnikom o standardih in
normativih socialnovarstvenih storitev, Uradni list RS, št. 45/10, 28/11 in
104/11; v nadaljevanju: Pravilnik o standardih) in odrasle osebe s poškodbo
glave.
Obseg:
-       
stanje: leta 2011 je bilo vključenih 3098 uporabnikov, od tega 129 s
poškodbo glave;
-       
cilj: zagotoviti mesta za vključitev okvirno 4200 oseb.
Organiziranost: storitev se organizira na ravni več upravnih
enot.
Osebam, vključenim v storitev, se lahko zagotovi tudi
zdravstveno varstvo, skladno s predpisi s tega področja.
B.6 Družinski pomočnik
Ciljna skupina:
-       
polnoletne invalidne osebe s težko motnjo v duševnem razvoju in
polnoletne gibalno težko ovirane osebe, ki potrebujejo pomoč pri opravljanju
vseh življenjskih funkcij.
Obseg:
-       
stanje: konec leta 2011 je bilo 779 družinskih pomočnikov;
-       
cilj: okvirno 1500 družinskih pomočnikov.
Organiziranost: storitev se organizira na ravni občine.
C. Storitve nastanitve z oskrbo
Storitve nastanitve z oskrbo izvajajo domovi za starejše,
posebni socialni zavodi, varstveno-delovni centri, zavodi za usposabljanje in
zasebniki s koncesijo. V prihodnje si bomo pri teh storitvah prizadevali za
modernizacijo, predvsem z izvajanjem storitev v manjših enotah po sodobnih
konceptih (na primer obravnava v okviru gospodinjskih skupin, bivalne enote),
razvojem oddelkov za posebne skupine starejših (osebe z demenco, osebe s
poškodbo glave, osebe z različnimi vrstami invalidnosti) ipd. Del
institucionalnih kapacitet bo treba prenesti v skupnostne oblike in hkrati s
tem razviti tudi nove (alternativne) oblike bivanja v lokalnem okolju.
Cilji za storitve, ki po zdaj veljavni zakonodaji spadajo v
storitve nastanitve z oskrbo, so naslednji:
C.1 Nastanitev, varstvo in vzgoja otrok in mladoletnikov
Ciljni skupini:
a)    
otroci in mladoletniki, ki nimajo svoje družine ali, ki zaradi različnih
razlogov ne morejo živeti pri starših ali, ki zaradi motenj v telesnem in
duševnem razvoju potrebujejo usposabljanje;
b)    
otroci in mladoletniki s čustvenimi in vedenjskimi motnjami, ki potrebujejo
specializirano kratkotrajno namestitev za opredelitev potrebnih oblik pomoči.
Obseg:
a)    
rejništvo:
- 
stanje: konec leta 2011 je bilo 781 rejniških družin, v katere je bilo
vključenih skupno 1090 otrok in mladoletnikov, od tega 310 polnoletnih;
- 
cilj: zagotavljati zadostno število rejniških družin oziroma prostih
mest v rejniških družinah glede na potrebe in spodbujanje uvajanja novih oblik
skupnostnih nastanitev;
b)    
specializirane kratkotrajne namestitve za opredelitev potrebnih oblik
pomoči za otroke in mladoletnike s čustvenimi in vedenjskimi motnjami:
- 
stanje: storitev še ni razvita;
- 
cilj: zagotoviti 30 mest za kratkotrajne namestitve.
Organiziranost: storitev se organizira za območje več
upravnih enot.
C.2 Celodnevno (24-urno) institucionalno varstvo otrok in mladoletnikov
z motnjo v duševnem razvoju
Ciljna skupina: otroci in mladoletniki z zmerno, težjo in
težko motnjo v duševnem razvoju.
Obseg:
-       
stanje: v letu 2011 je bilo vključenih 317 oseb;
-       
cilj: okoli 300 oseb, vključenih v institucionalno obliko varstva.
Organiziranost: storitev se organizira za območje celotne
države.
V navedenem obdobju se bo, v sistemu socialnega varstva,
težilo k čim večji vključenosti otrok z motnjo v duševnem razvoju, v
izobraževalni sistem. Izobraževanje otrok, ki jih zaradi težke invalidnosti,
kompleksne zdravstvene situacije ali drugih okoliščin ni mogoče vključiti v
izobraževalni sistem, bo zagotovljeno v okviru institucionalnega varstva. Za
izvajanje posebnega vzgojno-izobraževalnega programa se v celoti upoštevajo
standardi na področju vzgoje in izobraževanja.
Osebam, vključenim v storitev, se zagotovi tudi zdravstveno
varstvo, skladno s predpisi s tega področja.
C.3 Dnevno (do 10-urno) institucionalno varstvo otrok in
mladoletnikov z motnjo v duševnem razvoju
Ciljna skupina: otroci in mladoletniki z zmerno, težjo in
težko motnjo v duševnem razvoju.
Obseg:
-       
stanje: v letu 2011 je bilo vključenih 151 oseb;
-       
cilj: okvirno 200 oseb, vključenih v dnevno obliko varstva.
Organiziranost: storitev se organizira za območje celotne
države.
C.4 Celodnevno (24-urno) institucionalno varstvo odraslih oseb z
motnjo v duševnem razvoju in več motnjami
Ciljna skupina: odrasle osebe z zmerno, težjo in težko motnjo
v duševnem razvoju in več motnjami.
Obseg:
-       
stanje: v letu 2011 je bilo 1570 oseb z motnjami v duševnem razvoju ali
več motnjami vključenih v institucionalno varstvo;
-       
cilj: ohranitev obstoječega števila vključenih oziroma zagotovitev
okvirno 1600 mest, od tega 50 odstotkov mest za različne oblike organiziranih
nastanitev v skupnosti.
Organiziranost: storitev se organizira na ravni več upravnih
enot.
Osebam, vključenim v storitev, se zagotovi tudi zdravstveno
varstvo, skladno s predpisi s tega področja.
C.5 Institucionalno varstvo oseb z motnjami v telesnem in
duševnem razvoju, ki so vključene v storitev Varstveno-delovnih centrov (v
nadaljevanju:VDC)
Ciljna skupina: odrasle osebe z motnjami v telesnem in
duševnem razvoju, ki so vključene v storitev VDC.
Obseg:
-       
stanje: v letu 2011 je bilo vključenih 924 oseb, kar je predstavljalo 30
odstotkov oseb, vključenih v storitev VDC;
-       
cilj: vključitev 35 odstotkov oseb, ki bodo leta 2020 vključene v
storitev VDC in bodo potrebovale nastanitev in oskrbo, oziroma zagotovitev
okvirno 1600 mest, od tega 60 odstotkov v skupnostnih oblikah.
Organiziranost: storitev se organizira na ravni več upravnih
enot.
Osebam, vključenim v storitev, se zagotovi tudi zdravstveno
varstvo, skladno s predpisi s tega področja.
C.6 Institucionalno varstvo oseb s poškodbo glave
Ciljna skupina: odrasle osebe s poškodbo glave.
Obseg:
-       
stanje: v letu 2011 je bilo v ustanove, ki izvajajo posebne programe za
osebe po možganski poškodbi glave, vključenih 52 oseb s poškodbo glave;
-       
cilj: okvirno 200 oseb, vključenih v programe za osebe po možganski
poškodbi, od tega 50 odstotkov v skupnostne oblike.
Organiziranost: storitev se organizira na ravni več upravnih
enot.
Osebam, vključenim v storitev, se zagotovi tudi zdravstveno
varstvo, skladno s predpisi s tega področja.
C.7 Institucionalno varstvo oseb z duševno motnjo
Ciljna skupina: odrasle osebe z duševno motnjo.
Obseg:
-       
stanje: v letu 2011 je bilo 800 mest;
-       
cilj: povečanje obstoječega števila vključitev na okvirno 1000 mest, od
tega 60 odstotkov vključenih v različne oblike organiziranih nastanitev v
skupnosti.
Organiziranost: storitev se organizira na ravni več upravnih
enot.
Osebam, vključenim v storitev, se zagotovi tudi zdravstveno
varstvo, skladno s predpisi s tega področja.
C.8 Institucionalno varstvo odraslih oseb s težjimi senzornimi
in gibalnimi ovirami in motnjami
Ciljna skupina: odrasle osebe s težjimi senzornimi in
gibalnimi ovirami in motnjami.
Obseg:
-       
stanje: v letu 2011 je bilo okoli 150 mest;
-       
cilj: okvirno 210 vključenih, od tega približno 80 odstotkov v
skupnostnih oblikah.
Organiziranost: storitev se organizira na ravni več upravnih
enot.
Osebam, vključenim v storitev, se zagotovi tudi zdravstveno
varstvo, skladno s predpisi s tega področja.
C.9 Celodnevno (24-urno) institucionalno varstvo starejših oseb
Ciljna skupina:
-       
osebe, stare nad 65 let, ki zaradi starosti ali pojavov, ki spremljajo
starost, niso sposobne za samostojno življenje;
-       
osebe, stare nad 55 let, z različnimi oblikami invalidnosti in motenj
(skladno s Pravilnikom o standardih), ki niso nastale v starosti.
Obseg:
-       
stanje: v letu 2011 v celodnevno institucionalno varstvo vključene
približno 5 odstotkov populacije, starejše od 65 let, oziroma približno 17.000
oseb;
-       
cilji:
-   
celodnevno institucionalno varstvo: vključitev približno 4,8 odstotka
populacije starejših od 65 let v letu 2010 oziroma zagotovitev okvirno 20.000
mest;
-   
namestitev in varstvo starejših od 55 let z različnimi oblikami
invalidnosti, ki niso nastale v starosti, v dopolnilnih (alternativnih) oblikah
(oskrba v drugi družini, bivalne skupine, posebni oddelki): zagotovitev okvirno
6000 mest.
Organiziranost: storitev se organizira na ravni upravne
enote.
Osebam, vključenim v storitev, se zagotovi tudi zdravstveno
varstvo, skladno s predpisi s tega področja.
C.10 Kratkotrajne institucionalne namestitve
Ciljne skupine:
-       
otroci in mladoletniki z zmerno, težjo in težko motnjo v duševnem
razvoju;
-       
starejši od 65 let;
-       
odrasle osebe z napredovalno oziroma kronično neozdravljivo boleznijo ob
koncu življenja.
Obseg:
-       
stanje: storitev ni razvita;
-       
cilji:
-   
okvirno 100 mest (povprečno letno) za otroke in mladoletnike z zmerno,
težjo in težko motnjo v duševnem razvoju;
-   
okvirno 1100 mest za starejše od 65 let;
-   
okvirno 300 mest zunaj domov za starejše, za odrasle osebe z
napredovalno oziroma kronično neozdravljivo boleznijo ob koncu življenja
(paliativna oskrba v specializiranih ustanovah).
Organiziranost: kratkotrajne namestitve se organizirajo na
ravni več upravnih enot.
Osebam, vključenim v storitev, se zagotovi tudi zdravstveno
varstvo, skladno s predpisi s tega področja.
3.2 Mreža javne službe na področju socialnovarstvenih programov
Socialnovarstveni programi so namenjeni preprečevanju in
reševanju socialnih stisk posameznih ranljivih skupin prebivalstva (in v
določenih primerih vzdrževanju sprejemljivega socialnega stanja posameznikov,
pri katerih ne moremo pričakovati rešitve težav) in so dopolnitev
socialnovarstvenim storitvam in ukrepom. Za njihovo izvajanje niso predpisani
tehnični, kadrovski in vsebinski standardi. Programi se izvajajo na podlagi
verifikacije ali smernic, ki so objavljene v javnih razpisih za njihovo (so)financiranje
in se oblikujejo tako, da upoštevajo značilnosti in potrebe posamezne ciljne
skupine uporabnikov ter izhajajo iz posebnosti okolja in območja, v katerem se
izvajajo. Mreže programov se oblikujejo za posamezna področja oziroma posamezne
ciljne skupine: preprečevanje nasilja, pomoč žrtvam nasilja in delo s
povzročitelji nasilja; področje zasvojenosti; področje duševnega zdravja; pomoč
brezdomcem; pomoč otrokom in mladoletnikom, prikrajšanim za primerno družinsko
življenje, ter mladoletnikom s težavami v odraščanju; pomoč starejšim osebam,
ki potrebujejo podporo v vsakodnevnem življenju; podpora za neodvisno življenje
invalidov; psihosocialna pomoč otrokom, odraslim in družinam; socialno
vključevanje Romov; preprečevanje in odpravljanje socialnih stisk drugih
ranljivih skupin.
Okvirni obseg mrež po posameznih področjih oziroma posameznih
ciljnih skupinah je določen na podlagi trendov in ocene razvoja posameznih
problematik do leta 2020, izhodiščnega stanja in ocene razpoložljivih virov
(človeških in finančnih). Pri konkretnem ugotavljanju potreb bodo aktivno
sodelovali CSD na ravni regije (v okviru predvidene dvonivojske organiziranosti
CSD). Tudi vsebine programov ne bodo več v celoti razpisane na ravni države,
saj bodo nacionalna sredstva za programe, ki ustrezajo lokalni problematiki,
prenesena na regijsko raven CSD (za razpise). Nekatere programe, namenjene
lokalni problematiki, bodo še naprej financirale občine.
Socialnovarstveni programi se lahko izvajajo kot:
-       
javni verificirani programi,
-       
razvojni in eksperimentalni programi,
-       
dopolnilni programi.
Javni verificirani socialnovarstveni programi so programi, ki
so strokovno verificirani po postopku, določenem v posebnem predpisu, ki ga
sprejme Socialna zbornica Slovenije. Financirajo se iz sredstev države, občin
in iz zasebnih virov. Vsi javni verificirani programi morajo biti sprotno
evalvirani.
Razvojni in eksperimentalni socialnovarstveni programi so
programi, s katerimi se razvijajo različne nove metode in pristopi za
preprečevanje in reševanje stisk in težav posameznih ranljivih skupin.
Financirajo se iz sredstev države, občin in iz zasebnih virov ter trajajo
predvidoma največ tri leta.
Dopolnilni socialnovarstveni programi so programi, ki
dopolnjujejo javno službo ali ji nudijo alternativo, se pa izvajajo po načelih
in metodah dela v socialnovarstveni dejavnosti. Praviloma se financirajo iz
sredstev občin, donacij in zasebnih virov.
Nacionalni program socialnega varstva za obdobje 2013–2020
določa okvirna področja (mreže) vseh programov socialnega varstva, cilje pa
določa le za javne verificirane programe. Cilji za razvojne in eksperimentalne
ter dopolnilne programe socialnega varstva bodo določeni z izvedbenimi akti
tega programa. Cilje za programe, ki jih financirajo občine, določijo občine
same (v okviru regijskih izvedbenih planov ali svojih planskih dokumentov).
Z razpisi bodo podprti tudi povezovalni programi (namenjeni
za populacijo različnih ranljivih skupin) oziroma programi, ki bi jih lahko
razvrstili v več kot eno mrežo, programi, ki spodbujajo integracijo ranljivih
skupin v običajno okolje, ter programi, ki so namenjeni za skupine s
kompleksnimi problemi oziroma kombinacijo problemov.
Ko bo zaključena predvidena dvonivojska reorganizacija CSD,
bo del sredstev za financiranje javnih verificiranih socialnovarstvenih
programov postopno prenesen na regionalno raven CSD (za razpise na ravni
regij). Tisti del mreže programov, ki mora biti dostopen po vsej državi pod
enakimi pogoji in ki zagotavlja kontinuirano in celovito obravnavo posameznih
ranljivih skupin, bo še naprej financiran na nacionalni ravni. V nacionalnih
izvedbenih načrtih bo določen delež sredstev in vrste programov za financiranje
na regijski ravni.
Mrežo programov za preprečevanje in reševanje socialnih stisk
ranljivih skupin prebivalstva sestavljajo:
I.      
Mreža programov za preprečevanje nasilja, programov za pomoč žrtvam
nasilja in programov za delo s povzročitelji nasilja:
- 
preventivni programi,
- 
informacijski in svetovalni programi ter programi telefonskega
svetovanja,
- 
programi koordinacije, podpore ter izvajanja pomoči in samopomoči,
- 
nastanitveni programi,
- 
terapevtski programi.
Obseg:
- 
stanje (vključuje javne verificirane, razvojne in eksperimentalne ter
dopolnilne programe): 11 svetovalnic, 1 telefon za svetovanje, 14 skupin za
samopomoč, 8 materinskih domov (165 mest), 16 varnih hiš (265 mest), 1 krizni
center za odrasle žrtve nasilja z otroki (16 mest);
- 
cilj (javni verificirani programi): 14 svetovalnic, 1 telefon za
svetovanje, 15 skupin za samopomoč, 10 materinskih domov (200 mest), 18 varnih
hiš (280 mest), 2 krizna centra za odrasle žrtve nasilja z otroki (40 mest).
Organiziranost:
programi se organizirajo na območju več upravnih enot.
II.     
Mreža programov na področju zasvojenosti, ki so namenjeni uporabnikom
prepovedanih drog in osebam, ki so se znašle v socialnih stiskah zaradi
alkoholizma ali drugih oblik zasvojenosti (motnje hranjenja, igre na srečo
ipd.):
- 
preventivni programi,
- 
informacijski in svetovalni programi ter programi telefonskega
svetovanja,
- 
programi koordinacije, podpore ter izvajanja pomoči in samopomoči,
- 
programi zmanjševanja škode,
- 
dnevni centri s terenskim delom,
- 
nastanitveni programi,
- 
terapevtski programi,
- 
reintegracijski programi,
- 
aktivacijski programi, namenjeni izboljšanju zaposlitvenih možnosti.
Obseg:
- 
stanje (vključuje javne verificirane, razvojne in eksperimentalne ter
dopolnilne programe): 3 svetovalnice za različne oblike zasvojenosti, 1900 mest
v nizkopražnih programih, s povprečno vključenostjo minimalno 16 ur na mesec na
uporabnika; 200 mest v visokopražnih programih;
- 
cilj: 12 svetovalnic za različne oblike zasvojenosti, 2000 mest v
nizkopražnih programih; 300 mest v visokopražnih programih.
Organiziranost:
programi se organizirajo na območju več upravnih enot.
III.    Mreža programov
na področju duševnega zdravja:
- 
preventivni programi,
- 
informacijski in svetovalni programi s terenskim delom,
- 
skupnostno delo na terenu,
- 
programi telefonskega svetovanja,
- 
programi podpore ter izvajanja pomoči in samopomoči,
- 
nastanitveni programi (stanovanjske skupine odprtega tipa, stanovanjske
skupine prehodnega tipa, stanovanjske skupine s 16-urno strokovno podporo),
- 
terapevtski programi,
- 
programi zagovorništva in samozagovorništva,
- 
aktivacijski programi, namenjeni izboljšanju zaposlitvenih možnosti.
Obseg:
- 
stanje (vključuje javne verificirane, razvojne in eksperimentalne ter
dopolnilne programe): 3 telefoni za svetovanje v duševni stiski, 49
stanovanjskih skupin s kapaciteto 245 mest, 26 dnevnih centrov, 16 pisarn za
svetovanje;
- 
cilj: 3 telefoni za svetovanje v duševni stiski, 70 stanovanjskih skupin
s kapaciteto 500 mest, 30 dnevnih centrov, 20 informacijskih in svetovalnih
programov s terenskim delom.
Organiziranost:
programi se organizirajo na območju več upravnih enot.
IV.   
Mreža programov za brezdomce:
- 
preventivni programi,
- 
informacijski in svetovalni programi s terenskim delom,
- 
programi koordinacije, nastanitvene podpore ter izvajanja pomoči in
samopomoči,
- 
nastanitveni programi,
- 
programi za socialno vključevanje,
- 
aktivacijski programi, namenjeni izboljšanju zaposlitvenih možnosti.
Obseg:
- 
stanje (vključuje javne verificirane, razvojne in eksperimentalne ter
dopolnilne programe): 8 dnevnih centrov s svetovalnim delom, 14 zavetišč s
kapaciteto 260 mest;
- 
cilj: 20 dnevnih centrov s programi preventivnega in svetovalnega dela,
18 zavetišč s kapaciteto 350 mest, 150 mest v programih namestitvene podpore,
10 programov organizacije in izvajanja pomoči, podpore in samopomoči.
Organiziranost:
programi se organizirajo na območju več upravnih enot.
V.    
Mreža programov za otroke in mladostnike, prikrajšane za primerno
družinsko življenje, ter mreža programov, namenjenih otrokom in mladostnikom s
težavami v odraščanju:
- 
preventivni programi,
- 
informacijski in svetovalni programi ter programi telefonskega
svetovanja,
- 
programi koordinacije, podpore ter izvajanja pomoči in samopomoči,
- 
dnevni centri za svetovanje, podporo in samopomoč,
- 
terapevtski programi,
- 
nastanitveni programi (stanovanjske skupine in specializirane
stanovanjske skupine s celovito celodnevno podporo),
- 
prehodne stanovanjske skupine za polnoletne mladostnike po izteku
bivanja v rejniški družini ali zavodu.
Obseg:
- 
stanje (vključuje javne verificirane, razvojne in eksperimentalne ter
dopolnilne programe): 20 dnevnih centrov, 1 telefon za otroke in mladostnike;
- 
cilj: 30 dnevnih centrov za izvajanje preventivnih programov ter
organizacijo in izvajanje pomoči, podpore in samopomoči, 1 telefon za otroke in
mladostnike, 2 stanovanjski skupini za mladostnike.
Organiziranost:
programi se organizirajo na območju več upravnih enot.
VI.   
Mreža programov za starejše, ki so ogroženi s socialno izključenostjo
ali potrebujejo podporo in pomoč v vsakodnevnem življenju, vključno s programi
pomoči in podpore za dementne osebe in njihove svojce, ter medgeneracijska
središča:
- 
preventivni programi,
- 
informacijski in svetovalni programi ter programi telefonskega
svetovanja,
- 
programi koordinacije, podpore ter izvajanja pomoči in samopomoči za
starejše,
- 
programi zagovorništva in samozagovorništva za starejše,
- 
programi regijskih medgeneracijskih središč.
Obseg:
- 
stanje (vključuje javne verificirane, razvojne in eksperimentalne ter
dopolnilne programe): 1000 skupin za samopomoč; 3 medgeneracijska središča;
- 
cilj: povečanje števila skupin za samopomoč in njihov prenos na lokalno
raven; okvirno 15 medgeneracijskih regijskih središč s preventivnimi programi,
programi koordinacije in izvajanja pomoči ter samopomoči za starejše, vključno
s telefonskim svetovanjem za starejše.
Organiziranost:
programi se organizirajo na območju občine oziroma več občin.
Spodbujan bo
razvoj lokalnih medgeneracijskih središč, ki se bodo oblikovala v lokalnem
okolju (za območje posameznih občin ali v sodelovanju več občin) in bodo
delovala kot odgovor na lokalno problematiko ter bodo vključevala dejavnosti
različnih generacij.
VII.  Mreža programov za podporno
bivanje invalidov in mreža drugih specializiranih programov za organizacijo in
spodbujanje neodvisnega življenja invalidov:
- 
informacijski in svetovalni programi,
- 
programi koordinacije, podpore ter izvajanja podpore in samopodpore,
- 
nastanitveni programi,
- 
aktivacijski programi, namenjeni izboljšanju zaposlitvenih možnosti,
- 
programi, namenjeni ohranjanju socialnih veščin.
Obseg:
- 
stanje (vključuje javne verificirane, razvojne in eksperimentalne ter
dopolnilne programe): 50 programov;
- 
cilj: ohranitev obstoječega števila programov in spodbujanje razvoja
programov za samostojno življenje in enake možnosti invalidov ter programov za
vzdrževanje socialne vključenosti starejših invalidnih oseb.
Organiziranost:
programi se organizirajo na območju več upravnih enot.
VIII.  Mreža specializiranih programov
psihosocialne pomoči otrokom, odraslim ali družinam, namenjena razreševanju
osebnostnih problemov:
- 
preventivni programi,
- 
informacijski in svetovalni programi,
- 
terapevtski programi.
Obseg:
- 
stanje: 14 terapevtov z ustrezno strokovno izobrazbo;
- 
cilj: 20 terapevtov z ustrezno strokovno izobrazbo (oziroma en terapevt
z ustrezno strokovno izobrazbo na 24.000 družin).
Organiziranost:
programi se organizirajo na območju več upravnih enot.
IX.   
Mreža programov za socialno vključevanje oziroma vključenost Romov:
- 
preventivni programi,
- 
informacijski in svetovalni programi,
- 
programi koordinacije, podpore ter izvajanja pomoči in samopomoči,
- 
svetovanje s terenskim delom,
- 
aktivacijski programi, namenjeni izboljšanju zaposlitvenih možnosti.
Obseg:
- 
stanje (vključuje javne verificirane, razvojne in eksperimentalne ter
dopolnilne programe): 8 programov;
- 
cilj: 15 programov.
Organiziranost:
programi se organizirajo na območju več upravnih enot.
X.    
Mreža drugih programov, ki so namenjeni odpravljanju socialnih stisk
ljudi (prosilci za mednarodno zaščito, begunci, ekonomski migranti in njihovi
družinski člani, bivši zaporniki, osebe v postopku deložacije, podpora
umirajočim in njihovim svojcem ter žalujočim, žrtve zlorab in trgovine z
ljudmi, žrtve prometnih nesreč ipd.):
- 
preventivni programi,
- 
informacijski in svetovalni programi,
- 
programi koordinacije, podpore ter izvajanja pomoči in samopomoči,
- 
nastanitveni programi,
- 
terapevtski programi,
- 
aktivacijski programi, namenjeni izboljšanju zaposlitvenih možnosti.
Obseg:
- 
stanje (vključuje javne verificirane, razvojne in eksperimentalne ter
dopolnilne programe): 5 programov za svetovanje in izvajanje pomoči;
- 
cilj: 20 programov za svetovanje in izvajanje pomoči.
Organiziranost:
programi se organizirajo na območju več upravnih enot.
3.3 Javna pooblastila, naloge in ukrepi, ki jih izvajalcem
socialnega varstva nalagajo zakoni in predpisi
Med najpomembnejša javna pooblastila in naloge ter ukrepe, ki
jih izvajalcem socialnega varstva nalagajo zakoni in drugi predpisi, spadajo:
a)    
javna pooblastila in naloge, določene v predpisih o socialnem varstvu in
predpisih o starševskem varstvu in družinskih prejemkih, ter naloge na podlagi
pravnih predpisov Evropske unije (v nadaljevanju: EU) s področja koordinacije
sistemov socialne varnosti (tudi v segmentu starševskega varstva in družinskih
prejemkov),
b)    
javna pooblastila in naloge po Zakonu o zakonski zvezi in družinskih
razmerjih (Uradni list RS, št. 69/04 – uradno prečiščeno besedilo, 101/07 –
odločba US, 90/11 – odločba US in 84/12 – odločba US) in ratificiranih
mednarodnih pogodbah,
c)    
naloge po Zakonu o preprečevanju nasilja v družini (Uradni list RS, št.
16/08),
č)    javna pooblastila in naloge po Zakonu o izvajanju rejniške
dejavnosti (Uradni list RS, št. 110/02, 56/06 – odločba US, 114/06 – ZUTPG,
96/12 – ZPIZ-2 in 109/12),
d)    
naloge po Zakonu o duševnem zdravju (Uradni list RS, št. 77/08),
e)    
programi, naloge in ukrepi, ki jih določajo predpisi o kaznivih
dejanjih, kazenskem postopku, prekrških in izvrševanju kazenskih sankcij,
f)     
naloge, ki jih določajo posamezni zakoni na področju invalidskega
varstva,
g)    
naloge, ki jih določajo zakoni na področju usmerjanja, izobraževanja in
usposabljanja otrok in mladostnikov s posebnimi potrebami,
h)    
naloge, ki jih določajo zakoni na področju notranjih zadev, varstva
tujcev ter na drugih pravnih področjih.
Izvajanje javnih pooblastil in drugih nalog in ukrepov bo
organizirala država v CSD, za eno ali več upravnih enot. Območja izvajanja in
standardi obsega izvajanja bodo določeni s sklepom Vlade Republike Slovenije,
šest mesecev od sprejetja tega nacionalnega programa socialnega varstva, do
takrat pa veljajo trenutno veljavna merila.
4. IZVAJANJE IN SPREMLJANJE URESNIČEVANJA NACIONALNEGA
PROGRAMA SOCIALNEGA VARSTVA 2013–2020
Za uspešno izvajanje zastavljenih ciljev je treba pospešiti
sprejetje ukrepov in aktivnosti, s katerimi bomo zagotovili ustrezne pogoje in
okoliščine, da bodo cilji lahko doseženi. Omeniti velja zlasti ukrepe in
aktivnosti na naslednjih področjih:
-       
čimprejšnje sprejetje nekaterih predpisov (na primer: predpisov o dolgotrajni
oskrbi in zavarovanju za dolgotrajno oskrbo, predpisov o osebni asistenci za
invalide, predpisov o socialnovarstveni dejavnosti, predpisov o socialni
vključenosti invalidov, itd.) in reform (na primer reforma zdravstvenega
sistema);
-       
zagotoviti usklajenost politik na ravni države (boljše sodelovanje in
usklajevanje med resorji in ministrstvi, odgovornimi za različne politike, ki
vplivajo na socialni položaj posameznikov in družin);
-       
spodbuditi večjo zainteresiranost lokalnih skupnosti za socialni razvoj
in vlaganje vanj. Doseči usklajenost ključnih ciljev nacionalnega programa na
nacionalni ravni in na lokalnih ravneh;
-       
okrepiti konkretno medresorsko sodelovanje na vseh ravneh (sodelovanje
med javnimi službami, upravami in nevladnimi organizacijami pri reševanju
konkretnih problemov različnih ranljivih skupin);
-       
sprejeti ukrepe, ki bodo omogočili izvajanje Zakona o socialnem
podjetništvu (Uradni list RS, št. 20/11; v nadaljevanju: Zakon o socialnem
podjetništvu) in spodbudili razvoj socialnega podjetništva (priprava strategije
razvoja socialnega podjetništva, možnosti sofinanciranja zagona socialnih
podjetij ipd.);
-       
sprejeti ukrepe za učinkovitejše črpanje evropskih sredstev za programe
in ukrepe na socialnem področju tako na nacionalni kot na lokalnih ravneh;
-       
znotraj izvedbenih načrtov zagotoviti stabilne vire financiranja za
zagon in izvajanje socialnovarstvenih programov in storitev.
Za neposredno uresničevanje ciljev Nacionalnega programa
socialnega varstva 2013–2020 se bodo za obdobje štirih let pripravljali
izvedbeni načrti. Izvedbeni načrt za cilje na ravni države bo sprejemala Vlada
Republike Slovenije, za cilje na ravni regij oziroma lokalnih skupnosti pa
pristojni organi lokalnih skupnosti. Vlada Republike Slovenije je odgovorna za
izvedbo nacionalnega izvedbenega načrta, pristojni organi lokalnih skupnosti pa
za izvedbo regijskih izvedbenih načrtov pa tudi izvedbenih delov, ki bodo
opredeljeni v občinskih planskih dokumentih.
Izvedbeni načrti bodo pripravljeni za dve štiriletni obdobji,
in sicer: 2013–2016 in 2017–2020. Prvi nacionalni izvedbeni načrt bo sprejet v
roku štirih mesecev od sprejetja Nacionalnega programa socialnega varstva
2013–2020. Regijski izvedbeni načrti bodo sprejeti v roku štirih mesecev od
sprejetja nacionalnega izvedbenega načrta. Štiri mesece po sprejetju regijskih
izvedbenih načrtov bodo lokalne skupnosti (občine) v svojih strateških
(planskih) dokumentih opredelile obseg, način in dinamiko doseganja ciljev, ki
spadajo v njihovo pristojnost. V koledarskem letu, ki sledi sprejetju
nacionalnega izvedbenega načrta in regijskih izvedbenih načrtov, bodo izvajalci
socialnovarstvenih storitev ustrezno uskladili svoje planske in izvedbene
dokumente.
V nacionalnih izvedbenih načrtih se natančno določijo
prioritetni cilji za določeno obdobje, ukrepi za doseganje posameznih
prioritetnih ciljev, njihovi nosilci, roki in potrebna finančna sredstva,
indikatorji, na podlagi katerih se ugotavlja uspešnost realizacije zastavljenih
ciljev, ter način poročanja o izvajanju. V regijskih izvedbenih načrtih se
dogovorijo o tistih ciljih in nalogah, ki presegajo pristojnosti posameznih
lokalnih skupnosti (občin), ter o njihovih nosilcih, rokih in finančnih
sredstvih. Strukturo in usmeritve za pripravo nacionalnih in regijskih
izvedbenih načrtov ter usmeritve za vsebine, ki jih morajo v svoje planske
dokumente vključiti občine, pripravi Inštitut Republike Slovenije za socialno
varstvo (v nadaljevanju: IRSSV) v roku enega meseca od sprejetja Nacionalnega
programa socialnega varstva 2013–2020. Posamezne lokalne skupnosti v svojih
planskih dokumentih opredelijo cilje, dinamiko širitev, nosilce in finančna
sredstva za socialnovarstvene storitve in programe, ki spadajo v pristojnost
lokalnih skupnosti.
Ministrstvo, pristojno za socialne zadeve, koordinira pripravo
nacionalnih izvedbenih načrtov. V roku enega meseca po sprejetju Nacionalnega
programa socialnega varstva 2013–2020 Vlada Republike Slovenije imenuje
nacionalno koordinacijsko skupino. Naloge nacionalne koordinacijske skupine so
sodelovanje pri pripravi nacionalnih izvedbenih načrtov, usklajevanje
izvedbenih načrtov in spremljanje njihovega izvajanja. Nacionalna
koordinacijska skupina je sestavljena iz predstavnikov izvajalcev na področju
socialnega varstva (vsaj trije izmed njih morajo biti predstavniki nevladnih
organizacij z različnih področij, določijo pa jih nevladne organizacije same v
medsebojnem dogovoru), predstavnikov ciljnih skupin uporabnikov, predstavnikov
lokalne skupnosti in različnih sektorjev države ter predstavnika IRSSV.
Šest mesecev pred zaključkom posameznega obdobja, za katero
velja izvedbeni načrt, pripravi nacionalna koordinacijska skupina (na podlagi
predloga IRSSV) poročilo o izvedbi, ki ga sprejme Vlada Republike Slovenije
hkrati s predlogom načrta za naslednje obdobje.
Lokalne skupnosti, ki delujejo na območju posameznega
regijskega CSD, skupaj pripravijo regijski izvedbeni načrt. Pripravo regijskih
izvedbenih načrtov koordinirajo CSD na regijski ravni, ki v ta namen oblikujejo
regijske koordinacijske skupine. Regijske koordinacijske skupine so sestavljene
iz predstavnikov vseh lokalnih skupnosti na območju, predstavnika(-kov)
Regionalnega razvojnega sveta, predstavnikov lokalnih izvajalcev (iz regije) na
področju socialnega varstva (vsaj eden izmed njih mora biti predstavnik nevladnih
organizacij) in predstavnikov uporabnikov (ciljnih skupin). Naloge regijskih
koordinacijskih skupin so sodelovanje pri pripravi regijskih izvedbenih
načrtov, usklajevanje regijskih izvedbenih načrtov in spremljanje njihovega
izvajanja.
Regijske izvedbene načrte potrdijo pristojni organi vseh
lokalnih skupnosti z območja, ki so tudi odgovorni za izvajanje regijskih
izvedbenih načrtov. Štiri mesece po sprejetju regijskih izvedbenih načrtov
morajo lokalne skupnosti (občine) v svojih planskih dokumentih opredeliti
obseg, način in dinamiko doseganja ciljev, ki spadajo v njihovo pristojnost.
Lokalne skupnosti enkrat letno poročajo regijskim koordinacijskim skupinam o
uresničevanju ciljev, ki so jih opredelile v svojih planskih dokumentih in
spadajo v okvir izvajanja nacionalnega programa socialnega varstva. Šest
mesecev pred zaključkom posameznega obdobja, za katero velja regijski izvedbeni
načrt, CSD na regijski ravni pripravijo poročilo o izvedbi, ki ga potrdi
regijska koordinacijska skupina in sprejmejo pristojni organi lokalnih
skupnosti, hkrati s predlogom regijskega izvedbenega načrta za naslednje
obdobje.
Nacionalna koordinacijska skupina in predstavniki regijskih
koordinacijskih skupin najmanj enkrat letno na ustrezen način izmenjajo
informacije o uresničevanju ciljev oziroma ukrepov, sprejetih v izvedbenem
načrtu.
Za redno letno spremljanje izvajanja Nacionalnega programa
socialnega varstva 2013–2020 je zadolžen IRSSV, ki mu letno poročajo posamezni
izvajalci storitev in programov, ki so del mreže javne službe.
5. SREDSTVA IN ČLOVEŠKI VIRI, POTREBNI ZA IZVAJANJE
NACIONALNEGA PROGRAMA SOCIALNEGA VARSTVA 2013–2020
5.1 Finančni viri
Po podatkih Urada za makroekonomske analize in razvoj (v
nadaljevanju: UMAR; Poročilo o razvoju 2012, Ekonomsko ogledalo julij–avgust
2012) so se v obdobju od leta 2001 do leta 2008 izdatki za socialno zaščito2
realno povečevali za okoli 3 odstotke letno, v letu 2009 pa so se realno
povečali za 6,7 odstotka glede na leto prej (in so leta 2009 znašali 8.568
milijonov evrov). Visoka rast izdatkov za socialno zaščito v letu 2009 je bila
posledica tako gospodarske krize kot demografskih sprememb: nadpovprečno so se
povečali izdatki za starost (tj. izdatki za pokojnine), ki tudi sicer
predstavljajo največji del sredstev za socialno zaščito, povečala pa so se tudi
sredstva za brezposelne, za družine in otroke ter za druge oblike socialne
izključenosti, predvsem za DSP. V letu 2010 so se izdatki za socialno zaščito v
Sloveniji realno povečali za 1,2 odstotka (za ta namen je bilo porabljenih
8.830 milijonov evrov). Kljub rasti števila upravičencev je bila rast izdatkov,
glede na prejšnja leta, sorazmerno nizka, na kar so vplivali predvsem različni
ukrepi države za konsolidacijo javnih financ (delna uskladitev socialnih
transferjev in pokojnin, racionalizacijski ukrepi na področju zdravstva). V
letu 2010 so se v primerjavi s predhodnim letom najbolj povečali izdatki za
področje druge oblike socialne izključenosti (predvsem kot posledica povečanja
števila prejemnikov DSP), nato izdatki za brezposelnost (povečanje števila
prejemnikov nadomestila za brezposelnost), višji pa so bili tudi izdatki za
starost (povečanje števila upokojencev).
V letu 2009 so v Republiki Sloveniji izdatki za socialno
zaščito, izraženi v deležu BDP, znašali 24,3 odstotka BDP (leta 2008 21,4
odstotka), v letu 2010 pa 24,9 odstotka BDP. V povprečju je delež sredstev za
socialno zaščito znašal v državah EU v letu 2009 29,6 odstotka, v letu 2010 pa
29,4 odstotka, kar pomeni, da je Republika Slovenija po sredstvih za socialno
zaščito pod povprečjem EU.
Kljub nižjim izdatkom za socialno zaščito (v deležu BDP) v
primerjavi s povprečjem EU je Republika Slovenija vse doslej uspela ohranjati
relativno nizke stopnje tveganja revščine. Te sicer od leta 2009 naraščajo,
vendar Republika Slovenija ostaja glede tveganja revščine in tudi po bolj
kompleksnem (sestavljenem) kazalniku tveganja revščine ali socialne
izključenosti pod povprečjem EU. Medtem ko je bila stopnja tveganja revščine v
Republiki Sloveniji leta 2010 12,7-odstotna in leta 2011 13,6-odstotna, je bila
leta 2010 v povprečju držav EU 16,4-odstotna, leta 2011 pa 16,9-odstotna.
Republika Slovenija je imela leta 2011 med vsemi državami EU šesto najnižjo
stopnjo tveganja revščine, podobno kot na Danskem, Slovaškem, v Luksemburgu, na
Finskem in Madžarskem (EUROSTAT, EUROPE 2020 indicators). Delež oseb s
tveganjem revščine ali socialne izključenosti je bil v Republiki Sloveniji leta
2010 18,3 odstotka (v povprečju držav EU 23,4 odstotka), leta 2011 pa 19,3
odstotka (v povprečju držav EU 24,1 odstotka).
Sklepati je, da sistem socialnega varstva glede na finančne
pogoje svojega delovanja deluje z veliko mero racionalnosti in učinkovitosti in
da večjih rezerv v sistemu ni. Sredstev za sistem socialnega varstva v
prihodnje tako ne bo mogoče zniževati, ampak bo treba sistem okrepiti. Ker so
nacionalni javni finančni viri omejeni, pri dodatnih sredstvih za sistem
socialnega varstva računamo predvsem na učinkovito črpanje evropskih sredstev.
V okviru nove finančne perspektive EU za obdobje 2014–2020 je za področje
socialnega vključevanja predvideno povišanje sredstev, ki jih bo dobila
posamezna država neto prejemnica, v primerjavi s preteklim obdobjem. Slovenska
strategija črpanja evropskih sredstev bo podrobneje opredeljena v Strategiji razvoja
Republike Slovenije za obdobje 2014–2020.
V letu 2011 je bilo za dejavnosti, ki jih zajema nacionalni
program socialnega varstva (in ki so bistveno ožje kot celotni izdatki za
socialno varstvo, opisani zgoraj), skupaj porabljenih 530.582.286 evrov javnih
sredstev. Za polno realizacijo ciljev, zastavljenih v Nacionalnem programu
socialnega varstva za obdobje 2013–2020, izračunano v nominalni vrednosti leta
2011, na letni ravni potrebujemo 622.370.896 evrov javnih sredstev (v celoti
slabih 92 milijonov evrov več sredstev, od tega okvirno 71 milijonov evrov več
iz nacionalnih in občinskih javnih virov kakor v letu 2011). Podrobnejša
porazdelitev po finančnih virih za leto 2011 in leto 2020 je prikazana v tabeli
1.
Tabela 1: Javna sredstva, ki so bila v letu
2011 porabljena za izvajanje sistema socialnega varstva, in sredstva, ki so
potrebna za polno realizacijo ciljev Nacionalnega programa socialnega varstva
2013–2020 (za leto 2020, izračunano v nominalni vrednosti iz leta 2011)


 

2011

2020

Index rasti


Sredstva državnega proračuna
  *

348.399.556

369.217.396

106,0


Evropska sredstva **

1.132.930

22.000.000

1.941,9


Sredstva zdravstvenega zavarovanja
  (ZZZS) ***

115.179.000

153.748.700

133,5


Sredstva občin ****

65.870.800

77.404.800

117,7


SKUPAJ

530.582.286

622.370.896

117,3


* Sredstva za
socialne transferje (DSP, varstveni dodatek), za financiranje storitev in
programov socialnega varstva, sredstva za rejništvo in druga sredstva (za
delovanje sistema, raziskave in razvoj, informacijski sistem ipd.). Za leto
2011 so všteta tudi sredstva za varstveni dodatek, ki jih je sicer v letu 2011
zagotavljal Zavod za pokojninsko in invalidsko zavarovanje Slovenije (zaradi
primerljivosti, saj so se ta sredstva z letom 2012 prenesla v sistem socialnega
varstva).
** Evropska sredstva bodo črpana na podlagi
dokumenta Strategija razvoja Republike Slovenije za obdobje 2014–2020 (dokument
je v pripravi, predvidoma bo sprejet do druge polovice leta 2013).
*** Zajet je del sredstev, ki jih izvajalcem
institucionalnega varstva starejših in oseb s posebnimi potrebami za izvajanje
zdravstvenega varstva oskrbovancev financira Zavod za zdravstveno zavarovanje
Slovenije (iz obveznega zdravstvenega zavarovanja).
**** Transferji za zagotavljanje socialne
varnosti (na občinski ravni), regresiranje oskrbe v domovih, izplačila
družinskemu pomočniku, sofinanciranje pomoči na domu, sofinanciranje
socialnovarstvenih programov.
Sredstva, potrebna za sistem socialnega varstva v letu 2020
(ob polni realizaciji ciljev), so izračunana v nominalni vrednosti (cenah) leta
2011 in vključujejo tudi investicije, potrebne za dosego zastavljenih ciljev
(širitev mreže). Podrobnejša dinamika financiranja izvajanja nacionalnega
programa po letih (vključno z investicijami) bo določena v štiriletnih
nacionalnih izvedbenih načrtih, v regijskih izvedbenih načrtih ter v občinskih
planskih aktih. Glede na gospodarske okoliščine (in fiskalno situacijo) lahko
predvidimo, da bo dinamika širjenja javnih mrež v prvem obdobju (do leta 2016)
nekoliko počasnejša, v drugem obdobju (po letu 2016) pa hitrejša.
Poleg javnih sredstev so v izvajanje sistema socialnega
varstva vključena tudi zasebna sredstva, in sicer pri storitvah dolgotrajne
oskrbe (institucionalna oskrba, pomoč na domu) in deloma tudi pri
socialnovarstvenih programih (prispevki uporabnikov, vključno s članarinami). V
letu 2011 je bilo zasebnih sredstev na področju dolgotrajne oskrbe 75 do 80
milijonov evrov, pri socialnovarstvenih programih pa okoli 1 milijona evrov.
Skupno torej v letu 2011 ocenjujemo obseg zasebnih sredstev za (so)financiranje
storitev in programov socialnega varstva na okoli 80 milijonov evrov.
Trenutno razmerje sredstev na področju dolgotrajne oskrbe je
okvirno 75 odstotkov javnih sredstev in okoli 25 odstotkov sredstev iz zasebnih
virov. Glede na demografske trende, zlasti pa ob upoštevanju dejstva, da se bo
število starejših od osemdeset let do konca obdobja nacionalnega programa
povečalo za več kot 30 odstotkov, ocenjujemo, da se bo obseg skupno potrebnih
sredstev za financiranje sistema dolgotrajne oskrbe do leta 2020 povečal na
okoli 550 milijonov evrov. Zaradi bistvenega porasta potrebnih sredstev (zaradi
povečanja obsega storitev) se bo sistem oziroma struktura financiranja
dolgotrajne oskrbe morala spremeniti. V nasprotnem primeru bo za ohranitev
obstoječega standarda dolgotrajne oskrbe treba bistveno povečati neposredna
zasebna plačila. V zvezi s tem bi bilo treba čim prej sprejeti odločitev o
možnosti uvedbe obveznega zasebnega zavarovanja za dolgotrajno oskrbo. Takšna
odločitev je potrebna predvsem zaradi upoštevanja dejstva, da bi povišanje
neposrednih plačil posameznikov pomenilo veliko dodatno finančno obremenitev za
posameznika uporabnika storitev (oziroma za njegove svojce), pri čemer bi bili
zlasti prizadeti posamezniki z nizkimi dohodki (pokojninami). Sistemska
sprememba načina financiranja dolgotrajne oskrbe bi z uvedbo nove oblike
dodatnega zavarovanja (ali novega dodatnega načina zbiranja sredstev) za
dolgotrajno oskrbo enakomerneje obremenila populacijo, ki bo izpostavljena tveganju
za storitve dolgotrajne oskrbe. V tem kontekstu bi se tudi sredstva, ki so v
tabeli 1 prikazana kot sredstva zdravstvenega zavarovanja, prenesla na blagajno
za dolgotrajno oskrbo.
V naslednjem obdobju bo treba dodatno posodobiti tudi
infrastrukturo za izvajanje dolgotrajne oskrbe (predvsem pogoje za izvajanje
celodnevnih, dnevnih in alternativnih oblik oskrbe). Tudi v tem primeru
predlagamo večje koriščenje zasebnih sredstev za investicije z različnimi
shemami javno-zasebnega partnerstva ter vključevanje virov iz evropskih
strukturnih skladov. Ocenjujemo, da bi bilo treba za posodobitev infrastrukture
za izvajanje dolgotrajne oskrbe v obdobju 2013–2020 na letni ravni zagotoviti
med 14 in 18 milijonov evrov zasebnih sredstev za investicije. Nacionalni program
socialnega varstva za obdobje 2013–2020 predvideva prerazporeditev kapacitet
institucionalnega varstva v uporabniku prijaznejše skupnostne oblike. Ta cilj
bo mogoče zagotoviti samo ob učinkovitem koriščenju evropskih sredstev.
5.2 Kadrovski viri
Republika Slovenija močno zaostaja za povprečjem EU po deležu
zaposlenih v socialnem varstvu, tako po deležu zaposlenosti kot po deležu
zaposlenosti v opravljenih delovnih urah. Pri številu zaposlenih v socialnem
varstvu na 100.000 prebivalcev Republika Slovenija dosega le 42 odstotkov
povprečja EU (v Republiki Sloveniji je 772 zaposlenih v socialnem varstvu na
100.000 prebivalcev, v EU je v povprečju 1851 zaposlenih v socialnem varstvu na
100.000 prebivalcev) oziroma dosega 50 odstotkov povprečja EU, če upoštevamo
opravljene delovne ure (UMAR, Ekonomsko ogledalo, julij–avgust 2012).
Predvidena širitev mrež na področju socialnovarstvenih
storitev in programov (še predvsem na področju dolgotrajne oskrbe) ne pomeni le
odgovora na povečanje potreb (zaradi demografskih sprememb in ranljivosti
določenih skupin), ampak pomeni tudi ustvarjanje novih delovnih mest, tako v
javnem kot v zasebnem sektorju in v nevladnih organizacijah. Hkrati je to
področje, kjer se lahko dobro uveljavi tudi zaposlovanje v socialnih podjetjih
(torej zaposlovanje oseb, ki so težje zaposljive). Nova delovna mesta na
področju socialnovarstvenih storitev in programov predstavljajo dodano vrednost
tudi v ekonomskem smislu, saj bodo prispevala k razvoju Republike Slovenije,
rasti BDP in višji zaposlenosti ter tako vplivala razvojno in spodbujala
gospodarsko rast. Kot je bilo že zapisano, je Republika Slovenija po številu
delovnih mest na področju socialnega varstva med evropskimi državami, ki imajo
v tem sektorju podpovprečno število zaposlenih.
Trenutno je v sistemu socialnega varstva v Republiki
Sloveniji zaposlenih okoli 13.000 oseb. Oceniti je, da bo na podlagi
izpolnjenih količinskih ciljev nacionalnega programa socialnega varstva za
obdobje 2013–2020, zagotovljeno okoli 5500 novih zaposlitev (delovnih mest), od
tega približno 4300 na področju dolgotrajne oskrbe.
PRILOGE
Priloga 1: Ocena
uresničevanja prejšnjega nacionalnega programa socialnega varstva (za obdobje
2006–2010)
Priloga 2: Ključne
okoliščine in dejavniki vpliva na delovanje sistema socialnega varstva in
določanje ciljev nacionalnega programa socialnega varstva v obdobju 2013–2020
Priloga 3:
Kazalniki za spremljanje uresničevanja ciljev Nacionalnega programa socialnega
varstva 2013–2020
Št. 540-01/13-4/11
Ljubljana, dne 24. aprila 2013
EPA 1012-VI
Državni zbor 
Republike Slovenije 
Janko Veber l.r. 
Predsednik

Priloga
1: Ocena uresničevanja prejšnjega nacionalnega programa socialnega varstva (za
obdobje 2006–2010)
Priloga
2: Ključne okoliščine in dejavniki vpliva na delovanje sistema socialnega
varstva in določanje ciljev nacionalnega programa socialnega varstva v obdobju
2013–2020
Priloga
3: Kazalniki za spremljanje uresničevanja ciljev Nacionalnega programa
socialnega varstva 2013–2020
___________________
1     V celotnem dokumentu se izrazi, zapisani v moški
slovnični obliki, uporabljajo kot nevtralni za ženske in za moške.
2     Metodologija izračuna izdatkov za socialno zaščito
vključuje sredstva, namenjena za bolezen oziroma zdravstveno varstvo,
invalidnost, starost (pokojnine), smrt hranitelja družine, sredstva za družine
in otroke, brezposelnost, nastanitev in druge oblike socialne izključenosti.
 