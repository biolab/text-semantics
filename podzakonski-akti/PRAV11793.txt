1. člen
(vsebina)
Ta pravilnik določa način in postopek
izvajanja subvencioniranega prevoza, način obračunavanja in plačevanja
subvencije, vodenje evidenc in poročanje.
2. člen
(vozovnica)
(1) Vozovnica je lahko subvencionirana
mesečna vozovnica oziroma subvencionirana vozovnica za deset voženj na mesec (v
nadaljnjem besedilu: vozovnica).
(2) Upravičenci do subvencioniranega
prevoza imajo pravico do nakupa subvencionirane mesečne, polletne in letne
vozovnice.
(3) Vozovnica je lahko enosmerna.
3. člen
(vloga za izdajo subvencionirane
vozovnice)
(1) Vlagatelj mora pred izdajo
vozovnice izvajalcu subvencioniranih prevozov predložiti vlogo za izdajo
subvencionirane vozovnice (v nadaljnjem besedilu: vloga). Veljavna vloga za
izdajo subvencionirane vozovnice v šolskem oziroma študijskem letu je lahko
samo ena.
(2) Vloga vsebuje podatke o vlagatelju oziroma o zakonitem zastopniku
mladoletnega vlagatelja, podatke o statusu vlagatelja v obdobju koriščenja
subvencije prevoza, ki ga mora potrditi izvajalec vzgojo-izobraževalnega
oziroma študijskega programa ter podatke o relaciji. Izvajalec
vzgojno-izobraževalnega oziroma študijskega programa lahko podatke o statusu vlagatelja
potrdi na vlogi ali z izdanim potrdilom o vpisu v vzgojno-izobraževalni oziroma
študijski program.
(3) Upravičenci lahko na podlagi
vloge, ki so jo predložili pred prvim nakupom vozovnice v šolskem ali
študijskem letu, uveljavljajo pravico do subvencioniranega prevoza za obdobje,
ki je določeno v 114.č členu Zakona o prevozih v cestnem prometu (Uradni list
RS, št. 131/06, 5/07 – popr., 123/08, 28/10, 49/11, 40/12 – ZUJF, 57/12 in
39/13; v nadaljnjem besedilu: zakon).
(4) Za določanje obdobja, v katerem
ima udeleženec izobraževanja odraslih pravico do subvencioniranega prevoza, se
smiselno uporablja določba prvega odstavka 114.č člena zakona, ki velja za
dijake.
(5) Za vsako spremembo podatkov, ki
vpliva na uveljavljanje pravice do subvencioniranega prevoza, mora upravičenec,
v roku pet delovnih dni od nastanka spremembe, podati novo vlogo, ki nadomesti
predhodno vlogo.
(6) Obrazec vloge, ki je kot Priloga 1
sestavni del tega pravilnika, se objavi na spletnih straneh ministrstva
pristojnega za promet (v nadaljnjem besedilu: ministrstvo), ministrstva
pristojnega za izobraževanje ter na prodajnih mestih oziroma spletnih straneh
izvajalcev subvencioniranega prevoza.
(7) Izvajalec subvencioniranih
prevozov mora vse originale vlog, na podlagi katerih je bil upravičen do
poravnave subvencije za prevoz upravičencev, arhivirati in pri sebi v fizični
obliki hraniti pet let od datuma izdaje na vlogo vezane vozovnice. Po preteku
tega obdobja jih mora uničiti.
(8) Ne glede na določbo prvega
odstavka tega člena lahko vlagatelj v šolskem oziroma študijskem letu predloži
več vlog in sicer:
-       
kadar je v skladu s tretjim in četrtim odstavkom 114.b člena
zakona, upravičen do subvencionirane vozovnice in vozovnice za deset voženj na
mesec;
-       
v primeru opravljanja praktičnega izobraževanja, ki je del
izobraževalnega procesa, pod pogojem, da vlagatelj predloži s strani
vzgojno-izobraževalnega ali visokošolskega zavoda potrjen obrazec »Potrdilo o
opravljanju praktičnega izobraževanja« iz priloge 4, ki je sestavni del tega
pravilnika. Iz potrdila mora biti razviden naslov, obdobje opravljanja praktičnega
izobraževanja in število dni opravljanja praktičnega izobraževanja v tednu;
-       
v primeru, ko vlagatelj na podlagi sklepa sodišča prebiva na različnih
naslovih.
O pravici do več subvencioniranih vozovnic
odloča ministrstvo.
4. člen
(nakup vozovnice)
(1) Izvajalec subvencioniranih
prevozov lahko prične postopek izdaje vozovnice na podlagi na vlogi potrjenega
statusa vlagatelja ali priloženega potrdila o vpisu in podatka o minimalni oddaljenosti
2 km med bivališčem vlagatelja in lokacijo izvajalca vzgojno-izobraževalnega
oziroma študijskega programa, ki ga obiskuje.
(2) Izvajalec subvencioniranih
prevozov pred izdajo vozovnice upravičencu v evidenci subvencij prevoza preveri
veljavnost vloge in že izdanih vozovnic, vozovnico pa fizično izda v svojem
sistemu za prodajo vozovnic.
(3) Izvajalec subvencioniranih
prevozov iz vloge razbere relacijo, na kateri bo upravičenec potoval.
(4) Izvajalec subvencioniranih
prevozov lahko izda upravičencu vozovnico za relacijo, ki se izvaja z medkrajevnim
avtobusnim prevozom potnikov oziroma železniškim prevozom potnikov v 2. razredu
potniškega vlaka.
(5) Ne glede na določbo prejšnjega
odstavka lahko Izvajalec subvencioniranih prevozov izda vozovnico za mestni
potniški promet na način, kot je to določeno s pogodbo med ministrstvom in
upravljavcem mestnega prevoza potnikov.
5. člen
(enkratni nakup vozovnice)
(1) Upravičenec lahko v enem mesecu za
relacijo med vstopnim postajališčem, ki je najbližje stalnemu prebivališču
oziroma bivališču v času izobraževanja upravičenca, in izstopnim postajališčem,
ki je najbližje izobraževalni ustanovi upravičenca, kupi le eno vozovnico (v
nadaljnjem besedilu: enkratni nakup vozovnice).
(2) Ne glede na določbo prejšnjega
odstavka, lahko upravičenec v primeru, da direktna povezava med vstopnim postajališčem,
ki je najbližje stalnemu prebivališču oziroma bivališču v času izobraževanja
upravičenca, in izstopnim postajališčem, ki je najbližje izobraževalni
ustanovi, ne obstaja, kupi več vozovnic (v nadaljnjem besedilu: kombinirana
vozovnica), katerih relacije se med seboj logično navezujejo in ne prekrivajo.
(3) Vlogo za izdajo kombinirane
vozovnice vlagatelj predloži na obrazcu vloge iz Priloge 1 tega pravilnika, na
katerem označi kombinirani tip vozovnice.
(4) Vlagatelj mora vlogo za izdajo
kombinirane vozovnice, na podlagi katere ministrstvo odloča o pravici
vlagatelja do subvencioniranega prevoza, pri prvem nakupu kombinirane vozovnice
v šolskem ali študijskem letu, predložiti izvajalcu subvencioniranih prevozov
medkrajevnega prevoza. Drugi izvajalci subvencioniranega prevoza za preostale
relacije navedene na vlogi, izdajo vozovnico, na podlagi izdanega potrdila o
izdani vozovnici, ki ga predloži upravičenec.
(5) Upravičenec ima v okviru ponudbe
medkrajevnega avtobusnega in železniškega prevoza potnikov, ter v primeru iz
drugega odstavka 114.c člena zakona mestnega prevoza potnikov, ob upoštevanju
enkratnega nakupa vozovnice, pravico do izbora zanj najugodnejše povezave med
vstopnim postajališčem, ki je najbližje stalnemu prebivališču oziroma bivališču
v času izobraževanja upravičenca, in izstopnim postajališčem, ki je najbližje
izobraževalni ustanovi upravičenca, in nazaj.
(6) V fazi določanja relacije oziroma
relacij prevoza mora izvajalec subvencioniranih prevozov upoštevati enkratni
nakup vozovnice in v primeru obstoja različnih poti med istima vstopnima in
izstopnima postajališčema, znotraj istega prometnega sistema, obračunavati
najkrajšo pot.
6. člen
(poročanje)
(1) Izvajalec subvencioniranih
prevozov mora sproti v evidenco subvencij prevoza poročati podatke o prejetih
vlogah, izdanih vozovnicah in podatke o vseh morebitnih preklicih in spremembah
vlog ali izdanih vozovnic.
(2) Izvajalec subvencioniranih
prevozov lahko podatke iz prejšnjega odstavka poroča na dva načina:
-       
s pošiljanjem podatkov preko spletnih storitev;
-       
z ročnim vnosom podatkov v spletno aplikacijo, ki je del informacijskega
sistema evidence subvencije prevoza.
(3) Podatke o izdanih polletnih in
letnih vozovnicah izvajalec subvencioniranih prevozov mesečno poroča v evidenco
subvencij. Podatke o polni ceni, plačilu upravičenca in subvenciji izvajalec
subvencioniranih prevozov navede v višini, ki predstavlja sorazmerni mesečni
delež.
(4) Natančnejši tehnični način
poročanja ter vsebina in oblika podatkov za poročanje se podrobneje določijo v
tehnični dokumentaciji informacijskega sistema evidence subvencije prevoza.
7. člen
(plačilo vozovnice in potrdilo o izdani
vozovnici)
(1) Upravičenec plača vozovnico prvemu
izvajalcu subvencioniranega prevoza za relacijo, ki jo izvaja. Upravičenec lahko
pri izvajalcu medkrajevnega prevoza izvede tudi doplačilo za mestni promet, pri
tem pa je zahtevano, da se doplačilo za mestni promet izvede za isto obdobje,
kot je bilo izvedeno plačilo za medkrajevno vozovnico.
(2) Ne glede na določbo prejšnjega odstavka
je v primeru kombinirane oziroma enosmerne vozovnice, vsak naslednji izvajalec
subvencioniranega prevoza dolžan preveriti ustreznost višine cene, ki jo je
plačal upravičenec za celotno relacijo od kraja bivanja do kraja izobraževanja
in mu v primeru premalo zaračunane cene zaračunati razliko.
(3) Izvajalec subvencioniranega
prevoza mora ob izdaji kombinirane ali enosmerne vozovnice upravičencu izdati
potrdilo o izdani vozovnici, v obliki iz Priloge 2, ki je sestavni del tega
pravilnika, in v tolikšnem številu, kolikor je relacij na vlogi.
(4) Ne glede na določbo prejšnjega
odstavka, lahko izvajalec subvencioniranega prevoza izda potrdilo o izdani
vozovnici v drugi obliki, če le ta omogoča izpis vseh podatkov, ki so navedeni
v obrazcu potrdila o izdani vozovnici iz Priloge 2 tega pravilnika.
(5) Na osnovi predloženega potrdila o
izdani vozovnici ima upravičenec v primeru kombinirane ali enosmerne vozovnice
pravico pridobiti vozovnice za preostale relacije iz vloge brez doplačila,
razen v primeru, ko naslednji izvajalec subvencioniranega prevoza ugotovi, da
skupna dolžina potovanja povzroči preskok zaračunane dolžine potovanja in
posledično cene vozovnice, ki jo plača upravičenec, v naslednji razred
oddaljenosti ali ni izvedeno doplačilo za mestni promet. Izvajalec
subvencioniranega prevoza je v tem primeru dolžan upravičencu obračunati
razliko do prave cene.
(6) Kadar ima upravičenec veljavnih
več vlog, mora nakup in plačilo vozovnic izvesti za vsako vlogo posebej.
8. člen
(subvencija)
(1) Subvencija, do katere je za
prodajo vozovnice upravičen izvajalec subvencioniranega medkrajevnega
avtobusnega ali železniškega prevoza potnikov ter v primeru iz drugega odstavka
114.c člena zakona tudi mestnega prevoza potnikov, se izračuna kot razlika med
polno ceno vozovnice, ki jo ureja pravilnik, ki določa cene subvencioniranega
prevoza, in ceno vozovnice, ki jo plača upravičenec.
(2) Višina polne cene vozovnice iz
prejšnjega odstavka se za prvi mesec določi glede na datum prodaje vozovnice,
in sicer:
-       
za vozovnice, prodane v predprodaji in do desetega dne tekočega meseca,
predstavlja višina polne cene vozovnice iz prejšnjega odstavka 100 % delež
mesečne polne cene prodane vozovnice;
-       
za vozovnice, prodane od 11. do 20. dne tekočega meseca, predstavlja
višina polne cene vozovnice iz prejšnjega odstavka 60 % delež mesečne polne
cene prodane vozovnice;
-       
prodaja subvencioniranih mesečnih vozovnic po 20. dnevu v tekočem mesecu
za tekoči mesec, ki ni vezana na spremembo vozovnice, ni dovoljena;
-       
prodaja subvencioniranih polletnih in letnih vozovnic po 20. dnevu
prvega meseca veljavnosti, ki ni vezana na spremembo vozovnice, ni dovoljena.
(3) Ne glede na določbe prejšnjega
odstavka za vozovnice za deset voženj na mesec velja 100 % delež mesečne polne
cene, ne glede na datum prodaje vozovnice.
9. člen
(vračilo plačila mesečne vozovnice)
(1) Izvajalec subvencioniranega
prevoza mora na zahtevo upravičenca preklicati neuporabljeno mesečno vozovnico
pred začetkom veljavnosti mesečne vozovnice oziroma na dan prodaje. Upravičencu
se vrne celotni znesek plačila na način, kot je to določeno v splošnih in
posebnih pogojih izvajalca. Vračilo mesečne vozovnice v času veljavnosti vozovnice
ni možno.
(2) Izvajalec subvencioniranega
prevoza mora upravičencu izdati potrdilo o preklicani vozovnici v obliki iz
Priloge 3, ki je sestavni del tega pravilnika, in v tolikšnem številu,
kolikor je relacij na vlogi. Izvajalec subvencioniranega prevoza lahko izda
potrdilo o preklicani vozovnici v drugi obliki, če le ta omogoča izpis vseh
podatkov, ki so navedeni v obrazcu potrdila o preklicani vozovnici iz Priloge 3
tega pravilnika.
(3) Preklicana mesečna vozovnica se ne
subvencionira.
10. člen
(vračilo plačila polletne ali letne
vozovnice)
(1) Izvajalec subvencioniranega
prevoza mora na zahtevo upravičenca preklicati polletno ali letno vozovnico in
mu izdati potrdilo o preklicani vozovnici v obliki iz Priloge 3, ki je sestavni
del tega pravilnika, in v tolikšnem številu, kolikor je relacij na vlogi.
(2) V kolikor se preklic neuporabljene
vozovnice izvede pred začetkom veljavnosti vozovnice oziroma na dan nakupa, se
upravičencu vrne celotni znesek plačila na način, kot je to določeno v splošnih
in posebnih pogojih izvajalca.
(3) Izvajalec subvencioniranega
prevoza mora v primeru vračila neuporabljene vozovnice in vračila celotnega
zneska plačila upravičencu poročati o preklicu vseh že poročanih mesečnih
vozovnic.
(4) Preklic vozovnice v času
veljavnosti se izvede z zadnjim dnem tekočega meseca, upravičencu se vrne
plačilo v sorazmernem deležu za neizkoriščene mesece. Upravičencu se vrne
znesek plačila v višini razlike med zneskom plačila upravičenca za polletno ali
letno vozovnico in ceno mesečne vozovnice oziroma mesečne vozovnice za deset
voženj, ki jo plača upravičenec in je določena v 6. in 9. členu Pravilnika o
določanju cen subvencioniranega prevoza za mesece dejanske uporabe vozovnice.
(5) Izvajalec subvencioniranega
prevoza mora v primeru vračila vozovnice v obdobju veljavnosti in vračila
sorazmernega zneska plačila upravičencu poročati o preklicu vseh že poročanih
mesečnih vozovnic za mesece po preklicu. V mesecu preklica mora poročati tudi
vračilo razlike pri plačilu upravičenca, ki se izračuna po naslednji formuli:
V = Mv * (Cmv – Cpv)
oziroma V = Mv * (Cmv – Clv)
pri čemer je:
-       
V: vračilo razlike pri plačilu upravičenca;
-       
Mv: število mesecev uporabe polletne oziroma letne vozovnice;
-       
Cmv: cena mesečne vozovnice;
-       
Cpv: mesečna osnova za izračun cene polletne vozovnice;
-       
Clv: mesečna osnova za izračun cene letne vozovnice.
(6) Izvajalec subvencioniranega prevoza
mora upravičencu izdati potrdilo o preklicani vozovnici v obliki iz Priloge 3,
ki je sestavni del tega pravilnika v tolikšnem številu, kolikor je relacij na
vlogi. Prodajalec vozovnice lahko izda potrdilo o preklicani vozovnici tudi v
drugi obliki, če so na njem vsi podatki, ki so navedeni v obrazcu potrdila o
preklicani vozovnici iz Priloge 3 tega pravilnika.
11. člen
(sprememba vozovnice)
(1) Izvajalec subvencioniranega
prevoza lahko izvede spremembo vozovnice le na podlagi preklica obstoječe vloge
in vozovnice ter vložitve nove vloge s strani upravičenca.
(2) Pri spremembi vozovnice v času
njene veljavnosti se višina mesečne polne cene vozovnice iz prvega odstavka 8.
člena, poleg načina iz drugega odstavka 8. člena tega pravilnika, določi tudi
glede na datum spremembe vozovnice. Če je bila vozovnica spremenjena:
-       
do 10. dne v tekočem mesecu, predstavlja višina polne cene vozovnice iz
prvega odstavka tega člena 40 % polne cene prve prodane vozovnice, izračunane
na način iz prejšnjega odstavka, in 60 % polne cene druge prodane vozovnice,
izračunane na način iz prejšnjega odstavka;
-       
od 11. do 20. dne v tekočem mesecu, predstavlja višina polne cene
vozovnice iz prvega odstavka tega člena 50 % polne cene prve prodane vozovnice,
izračunane na način iz prejšnjega odstavka, in 50 % polne cene druge prodane
vozovnice, izračunane na način iz prejšnjega odstavka;
-       
od 21. do zadnjega dne v tekočem mesecu, predstavlja višina polne cene
vozovnice iz prvega odstavka tega člena 60 % polne cene prve prodane vozovnice,
izračunane na način iz prejšnjega odstavka, in 40 % polne cene druge prodane
vozovnice, izračunane na način iz prejšnjega odstavka.
(3) Kadar upravičenec med mesecem
prekliče vlogo in so na njeni podlagi že izdane vozovnice in izvedeno plačilo
upravičenca, ter nato vloži novo vlogo, se plačilo vozovnic na podlagi
preklicane vloge upošteva na novi vlogi.
(4) Pri poročanju mora izvajalec
subvencioniranega prevoza na novi vlogi navesti šifro preklicane vloge, kjer je
bilo izvedeno plačilo upravičenca. Prav tako mora izvajalec prevoza za vse na
novo izdane vozovnice na novi vlogi, navesti sklic na preklicano vozovnico.
12. člen
(izguba in kraja vozovnice)
(1) Izvajalec subvencioniranega
prevoza mora ministrstvu posredovati podatke o izgubljenih in ukradenih vozovnicah.
(2) V primeru izgube ali kraje
vozovnice izvajalec subvencioniranega prevoza izda nadomestno vozovnico, ki
nadomesti izgubljeno oziroma ukradeno vozovnico. Nadomestna vozovnica se ne
subvencionira.
13. člen
(zloraba vozovnice)
(1) Izvajalec subvencioniranega prevoza mora ministrstvu posredovati
podatke o zlorabljenih vozovnicah.
(2) Če ministrstvo ugotovi, da je prišlo do zlorabe pravice do
subvencioniranega prevoza, vlagatelju z odločbo to pravico odvzame, ter zlorabo
ustrezno označi v evidenci »Subvencije prevoza«.
(3) Izvajalec subvencioniranega prevoza vlagateljem, ki jim
je bila odvzeta pravica do subvencioniranega prevoza, v obdobju, za katerega je
bila pravica odvzeta, subvencionirane vozovnice ne izda.
14. člen
(plačilo subvencije)
Ministrstvo izvajalcu subvencioniranega
prevoza na podlagi prejetih mesečnih računov in obveznih prilog, kot je to
določeno v pogodbi med ministrstvom in izvajalcem, nakaže sredstva za poravnavo
subvencije od vseh prodanih vozovnic upravičencem, in sicer na transakcijski
račun izvajalca v roku največ 30 dni po prejemu računa.

Priloga
1: Vloga za izdajo subvencionirane vozovnice
Priloga
2: Potrdilo o izdani vozovnici
Priloga
3: Potrdilo o preklicani vozovnici
Priloga
4: Potrdilo o opravljanju praktičnega izobraževanja

Pravilnik o izvajanju subvencioniranega
prevoza (Uradni list RS, št. 69/13) vsebuje naslednji končni določbi:
»15. člen
(prenehanje
veljavnosti)
Z dnem uveljavitve tega Pravilnika preneha
veljati Pravilnik o izvajanju subvencioniranega prevoza (Uradni list RS, št.
65/12).
16. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvajanju subvencioniranega prevoza (Uradni list RS, št. 55/14) vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu
Republike Slovenije.«.

Pravilnik o spremembi Pravilnika o izvajanju
subvencioniranega prevoza (Uradni list RS, št. 61/15) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.