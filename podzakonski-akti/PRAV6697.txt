I. SPLOŠNA DOLOČBA
1. člen
(vsebina pravilnika)
Ta pravilnik ureja pripravništvo za
strokovne delavce na področju vzgoje in izobraževanja, določa pogoje, način in
postopek izbire pripravnikov, trajanje in organizacijo pripravništva, vsebino
pripravništva, vsebino dokumentacije o pripravništvu ter način spremljanja in
nadziranja izvajanja pripravništva v vzgojno-izobraževalnih zavodih na področju
predšolske vzgoje, osnovnošolskega izobraževanja, izobraževanja otrok,
mladoletnikov in mlajših polnoletnih oseb s posebnimi potrebami, osnovnega
glasbenega izobraževanja, nižjega in srednjega poklicnega izobraževanja,
srednjega strokovnega in tehniškega izobraževanja, srednjega splošnega
izobraževanja, vzgoje in izobraževanja v domovih za učence in dijaških domovih
ter izobraževanja odraslih (v nadaljnjem besedilu: vrtec oziroma šola).
II. PRIPRAVNIŠTVO
2. člen
(pripravništvo)
Pripravništvo je načrtovano, organizirano
in strokovno vodeno praktično usposabljanje pripravnikov za samostojno opravljanje
vzgojno-izobraževalnega dela, ki ustreza smeri in stopnji njihove strokovne
izobrazbe in zagotavlja, da se pripravnik po predpisanem programu seznani z
vsemi vsebinami dela, za katero se glede na svojo izobrazbo usposablja, ter se
pripravi za samostojno opravljanje dela in na strokovni izpit.
3. člen
(oblike pripravništva)
Pripravništvo se opravlja v vrtcu oziroma
šoli na podlagi sklenjene pogodbe o zaposlitvi pripravnika.
Za pravice in obveznosti iz pogodbe o
zaposlitvi se uporabljajo določbe zakona o delovnih razmerjih in zakona o
organizaciji in financiranju vzgoje in izobraževanja.
III. PRIPRAVNIK
4. člen
(pripravnik)
Pripravnik je strokovni delavec na
pripravniškem mestu s sklenjeno pogodbo o zaposlitvi, na katero ga razporedi
ministrstvo z namenom, da se usposobi za samostojno opravljanje dela (v nadaljevanjem
besedilu: pripravnik).
IV. TRAJANJE PRIPRAVNIŠTVA
5. člen
(trajanje pripravništva)
Pripravništvo traja:
-      
za strokovne delavce s srednjo oziroma srednjo strokovno izobrazbo 6
mesecev,
-      
za strokovne delavce z višjo strokovno izobrazbo 8 mesecev,
-      
za strokovne delavce z visokošolsko izobrazbo 10 mesecev.
6. člen
(prekinitev pripravništva)
Pripravništvo se lahko prekine pred časom,
določenim v prejšnjem členu, če se pripravnik v času pripravništva zaposli na
prostem delovnem mestu na področju vzgoje in izobraževanja.
7. člen
(podaljšanje pripravništva)
Pripravništvo se lahko podaljša za čas
daljše opravičene odsotnosti z dela, in sicer če odsotnost z dela traja več kot
20 delovnih dni.
O podaljšanju pripravništva na predlog
kandidata odloči ministrstvo s sklepom.
8. člen
(skrajšanje pripravništva)
V primeru posebno uspešnega dela
pripravnika se lahko pripravništvo na predlog mentorja skrajša do 1/4
pripravniške dobe. Predlog mentorja za skrajšanje pripravniške dobe mora
vsebovati obrazložitev.
Posebno uspešnost dokazuje pripravnik s
tem, da hitreje, kot je predvideno s programom pripravništva, pridobiva
izkušnje za samostojno opravljanje vzgojno-izobraževalnega dela in v celoti
opravi obveznosti iz programa.
O skrajšanju pripravniške dobe odloča
posebna komisija, ki jo za ta namen imenuje ravnatelj. Komisijo poleg ravnatelja
sestavljata še mentor pripravnika, za katerega se predlaga skrajšanje
pripravniške dobe, in član pristojnega strokovnega aktiva vrtca oziroma šole.
Ravnatelj o skrajšanju pripravniške dobe
odloči s sklepom.
V. ORGANIZACIJA PRIPRAVNIŠTVA
1. Razpis pripravniških mest in prijava
na razpis
9. člen
(razpis)
Pripravnik opravlja pripravništvo na
pripravniškem mestu v vrtcu oziroma šoli, na katero ga na podlagi razpisa pripravniških
mest (v nadaljnjem besedilu: razpis) razporedi ministrstvo.
Kandidata za pripravništvo, s katerim je
ministrstvo sklenilo pogodbo o štipendiranju na področju vzgoje in
izobraževanja in je zaključil študijski program za pridobitev izobrazbe v skladu
s to pogodbo, lahko ministrstvo razporedi na pripravniško mesto brez razpisa.
10. člen
(objava razpisa)
Razpis objavi ministrstvo, pristojno za
šolstvo (v nadaljnjem besedilu: ministrstvo), ki razpiše pripravniška mesta
vsaj enkrat letno.
Razpis vsebuje zlasti:
-      
pogoje o izobrazbi, ki jih morajo izpolnjevati kandidati za pripravnika,
-      
rok, do katerega se je treba prijaviti na razpis,
-      
kriterije izbire kandidatov na pripravniška mesta z določitvijo
prednostnega vrstnega reda za primer, da je prijavljenih kandidatov več, kot je
razpoložljivih pripravniških mest,
-      
zahtevane sestavine vloge na razpis,
-      
rok, do katerega morajo biti kandidati obveščeni o razporeditvi,
-      
naslov, na katerega je treba poslati prijavo in potrebna dokazila
-      
osebo, ki daje informacije o izvedbi razpisa.
Izpolnjevanje razpisnih pogojev ugotavlja
komisija, ki jo imenuje minister.
11. člen
(kandidati)
Na razpis se lahko prijavi, kdor izpolnjuje
pogoje o izobrazbi za strokovnega delavca v vrtcu oziroma šoli, določene z
zakonom in drugimi predpisi, lahko pa tudi, kdor nima pedagoške,
pedagoško-andragoške oziroma specialno pedagoške (v nadaljnjem besedilu:
pedagoško-andragoške) izobrazbe, če izpolnjuje druge pogoje o izobrazbi za
strokovnega delavca, določene z zakonom in drugimi predpisi (v nadaljnjem
besedilu: kandidat), ter izpolnjuje ostale razpisne
pogoje.
Kandidati se lahko prijavijo na razpisano
pripravniško mesto za sklenitev delovnega razmerja na obrazcu, ki je del
razpisne dokumentacije posameznega razpisa.
Kandidat se na razpis prijavi na obrazcu,
ki je kot priloga 1 sestavni del tega pravilnika.
(črtan)
2. Izbira in razporeditev kandidatov
12. člen
(izbira in razporeditev kandidatov)
Izbiro in razporeditev kandidatov na
podlagi razpisa opravi ministrstvo.
Razporeditev kandidata v vrtec oziroma šolo
se opravi na podlagi razpoložljivih pripravniških mest, ki se določijo v
razpisu glede na razpoložljiva proračunska sredstva (v nadaljnjem besedilu:
razpoložljiva pripravniška mesta).
Pri razporeditvi se upošteva tudi interes
vrtca oziroma šole in želje kandidata, če vrtec oziroma šola izpolnjuje ostale pogoje
za izvajanje pripravništva.
13. člen
(prednostni vrstni red)
Če je za opravljanje pripravništva
prijavljenih več kandidatov, kot je razpoložljivih pripravniških mest, se
izbira opravi na podlagi kriterijev za določitev prednostnega vrstnega reda, določenih
v razpisu.
14. člen
(obvestilo kandidatom)
Ministrstvo v roku, določenem z razpisom,
obvesti kandidata o razporeditvi in mu določi rok, v katerem mora v vrtcu oziroma
šoli, kamor je razporejen, skleniti delovno razmerje.
Kandidat, ki se z izbiro ne strinja, lahko
v 8 dneh od prejema obvestila vloži ugovor na ministrstvo, ki dokončno odloči o
zadevi.
15. člen
(sklenitev pogodbe)
Pogodba o zaposlitvi se sklene za čas
pripravništva. Medsebojne pravice in obveznosti se določijo v pogodbi v skladu
z zakonom, ki ureja delovna razmerja.
Če kandidat v roku, določenem v prejšnjem
členu, iz neupravičenega razloga ne sklene delovnega razmerja, se na
pripravniško mesto lahko razporedi drug kandidat.
Če kandidat v roku, določenem v prejšnjem
členu, iz upravičenega razloga ne sklene delovnega razmerja, ga ministrstvo
ponovno razporedi.
16. člen
(črtan)
VI. VSEBINA PRIPRAVNIŠTVA
1. Program pripravništva
17. člen
(program pripravništva)
Pripravnik se v vrtcu oziroma šoli
usposablja po programu pripravništva. Pri pripravi programa se upošteva predmet
in predmetno oziroma strokovno področje, za katero se pripravnik usposablja.
Program vključuje pridobivanje kompetenc s
področij:
-      
znanja in razumevanja: poznavanje predmetnega področja in vsebin
kurikula oziroma učnih načrtov ali drugega strokovnega področja, razumevanje in
uporaba metodike ter predmetne oziroma specialne didaktike kot tudi osnov
izobraževalnih ved, procesov poučevanja in učenja, poznavanje razvojne
psihologije, skupinske dinamike, inkluzivnosti in različnosti, poznavanje
postopkov in metod vrednotenja in ocenjevanja;
-      
spretnosti in učinkovitega poučevanja: obvladovanje načel in postopkov
načrtovanja, izvajanja in vrednotenja učnega procesa, ustrezna uporaba vzgojnih
oziroma učnih pripomočkov, uporaba informacijsko-komunikacijske tehnologije pri
pouku in razvijanje informacijske pismenosti pri otrocih, učencih in dijakih (v
nadaljnjem besedilu: učenci), oblikovanje varnega in spodbudnega učnega okolja
z uporabo različnih učnih metod in strategij in temu ustrezno načrtovanje
ciljev, spremljanje, preverjanje in ocenjevanje napredka učencev v skladu s
cilji, upoštevanje razvojnih značilnosti ter individualnih razlik učencev;
-      
sodelovanja z delovnim in družbenim okoljem: sodelovanje z drugimi
delavci na šoli, sodelovanje s starši, sodelovanje s svetovalnimi službami, z
drugimi šolami in institucijami ter strokovnjaki na vzgojno-izobraževalnem in
drugih področjih;
-      
prepričanj, vrednot in stališč: spoznavna zavest o razvoju predmetnega
področja ter njegovem položaju v povezavi z drugimi področji, sposobnost
samorefleksije, odgovorno usmerjanje lastnega strokovnega razvoja v procesu
vseživljenjskega učenja, usposobljenost za tvorno sodelovanje v
razvojno-raziskovalnih projektih, zavezanost k spodbujanju učenja vseh učencev
ter spodbujanje demokratičnosti pri učencih, vključno s spoštovanjem
različnosti in multikulturnosti, občutek lastne učinkovitosti;
-      
organizacije in vodenja: poznavanje poklica in predpisov, ki urejajo
delovanje šole, uspešno načrtovanje in upravljanje časa, obvladovanje
organizacijskih in administrativnih nalog v zvezi z načrtovanjem, izvajanjem,
spremljanjem in vrednotenjem učnega procesa, učinkovito vodenje učencev,
oddelčne skupnosti učencev in koordiniranje oddelčnega učiteljskega zbora,
sposobnost za timsko delo in učinkovito reševanje problemov.
S programom pripravništva se izmed
strokovnih delavcev vrtca oziroma šole določijo tudi nosilci nalog.
Program pripravništva upošteva trajanje
pripravništva in zahtevnost dela, za katero se pripravnik usposablja.
Program pripravništva v sodelovanju s
pripravnikom pripravi mentor, potrdi pa ga ravnatelj vrtca oziroma šole.
18. člen
(zagotovitev pogojev)
Ravnatelj vrtca oziroma šole zagotavlja
pogoje za opravljanje tistega dela programa pripravništva, ki se izvaja v vrtcu
oziroma šoli, in pogoje, da se kandidat lahko usposablja po programih, ki se
izvajajo izven vrtca oziroma šole.
18.a člen
(izobraževanje in usposabljanje
pripravnikov)
Pripravniku se omogoči izobraževanje in
usposabljanje izven vrtca oziroma šole na naslednjih področjih:
-      
specialno-didaktičnem, psihološkem in pedagoškem področju ter
načrtovanju, organizaciji in izvajanju vzgojno-izobraževalnih dejavnosti,
-      
medosebne komunikacije,
-      
slovenskega knjižnega jezika oziroma za pripravnike v vrtcih in šolah z
italijanskim učnim jezikom italijanskega knjižnega jezika, za pripravnike v
dvojezičnih vrtcih in šolah pa slovenskega in madžarskega knjižnega jezika,
-      
ustavne ureditve Republike Slovenije, ureditve institucij Evropske unije
in njenega pravnega sistema in predpisov, ki urejajo človekove ter otrokove
pravice in temeljne svoboščine,
-      
predpisov s področja vzgoje in izobraževanja.
Izobraževanje in usposabljanje pripravnikov
se izvaja v obliki predpisanih programov nadaljnjega izobraževanja in
usposabljanja, ki se jih pripravnik udeleži v dogovoru z ravnateljem vrtca
oziroma šole.
2. Mentorstvo
19. člen
(imenovanje in naloge mentorja)
Mentorja pripravniku s sklepom določi
ravnatelj izmed strokovnih delavcev vrtca oziroma šole, ki izpolnjujejo z
zakonom določene pogoje.
Mentor opravlja naslednje naloge:
-      
pripravi program pripravništva,
-      
svetuje pripravniku pri izvajanju nalog, ki jih mora izvesti v skladu s
programom,
-      
sodeluje z ravnateljem vrtca oziroma šole, šolsko svetovalno službo,
ustreznimi strokovnimi aktivi in drugimi strokovnimi organi vrtca oziroma šole,
pri organizaciji in izvedbi nalog programa pripravništva,
-      
svetuje pripravniku pri načrtovanju, organizaciji in izvedbi praktičnih
nastopov oziroma drugih oblik neposrednega vzgojno-izobraževalnega dela, ki ga
spremlja in analizira ter pripravniku sproti posreduje povratne informacije,
-      
spremlja pripravnikove priprave in njegov dnevnik glede na potek izvedbe
ostalih delov programa pripravništva,
-      
izdela poročilo o pripravnikovi usposobljenosti za samostojno
opravljanje dela in pripravi oceno praktičnih nastopov oziroma oceno pisne
naloge, ki jo pripravnik uveljavlja za pristop k strokovnemu izpitu v skladu s
pravilnikom, ki ureja strokovni izpit na področju vzgoje in izobraževanja,
-      
ob zaključku pripravništva v sodelovanju z ravnateljem poroča o
spremljavi pripravništva,
-      
opravlja druge naloge, povezane s programom pripravništva.
Ravnatelj lahko določi pripravniku drugega
mentorja, če pripravnik ali mentor tako želita oziroma če mentor ne opravlja
svojih nalog v skladu s tem pravilnikom.
20. člen
(poročilo o spremljavi pripravništva)
O spremljavi pripravništva mentor v
sodelovanju z ravnateljem poroča na obrazcu, ki je del
razpisne dokumentacije posameznega razpisa in ga po
končanem pripravništvu posreduje ministrstvu.
3. Naloge pripravnika
21. člen
(naloge pripravnika)
Pripravnik mora pod vodstvom mentorja
oziroma ravnatelja opraviti:
1.    
Naloge, s katerimi spoznava, kako v vrtcu oziroma šoli na ravni
načrtovanja in izvedbe poteka vzgojno oziroma vzgojno-izobraževalno delo.
Naloge se s programom pripravništva razporedijo predvsem v prvi četrtini
pripravništva.
2.    
Naloge, ki jih opravi samostojno, so:
- 
priprava in izvedba najmanj tridesetih praktičnih nastopov v skupini,
oddelku ali drugačni obliki dela oziroma priprava in izvedba pisne naloge s
področja, za katerega se usposablja,
-  
vključevanje pripravnika v neposredno vzgojno-izobraževalno delo, ki
zajema samostojno delo pod vodstvom mentorja, nadomeščanja, sodelovanje na
ekskurzijah, mentorstvo učencem in dijakom pri raziskovalnih nalogah,
individualno delo z otroki, učenci in dijaki, in obsega najmanj dve uri
tedensko, vendar tako, da skupni obseg teh nalog ne presega polovice pripravniške
dobe,
-  
priprava in izvedba preverjana in ocenjevanja znanja.
Naloge iz te točke opravlja pripravnik
deloma že v prvi četrtini, stopnjujejo pa se v nadaljevanju pripravništva.
3.    
Naloge izobraževanja in usposabljanja na naslednjih področjih:
-  
specialno-didaktičnem, psihološkem in pedagoškem področju ter drugem
strokovnem področju, za katero se usposablja,
-  
slovenskem knjižnem jeziku in
-  
ustavni ureditvi Republike Slovenije, ureditvi institucij Evropske unije
in njenega pravnega sistema in predpisov, ki urejajo človekove, otrokove pravice
in temeljne svoboščine ter področje vzgoje in izobraževanja.
Naloge iz te točke se izvajajo v celotnem
pripravništvu, pospešeno pa v drugi polovici.
4.    
Druge pripravnikove naloge omogočajo mentorju oziroma ravnatelju, da,
upoštevajoč pripravnikovo individualnost in dinamiko pri usposabljanju,
ustrezno prilagodi program pripravništva.
5.    
Strokovne konzultacije z mentorjem in drugimi nosilci nalog, določenimi
s programom pripravništva, ter individualni študij, kjer mentor svetuje
pripravniku strokovno literaturo.
22. člen
(praktični nastopi in pisna naloga)
Praktični nastop iz prve alineje 2. točke
prejšnjega člena traja eno vzgojno oziroma učno uro in ga opravlja pripravnik
za pomočnika vzgojitelja, vzgojitelja, učitelja, korepetitorja, laboranta in
inštruktorja ob prisotnosti mentorja. Za ostale pripravnike velja obveznost
opravljanja pisne naloge pod vodstvom mentorja.
Pet uspešno opravljenih nastopov oziroma
uspešno ocenjeno pisno nalogo spremlja in ocenjuje tudi ravnatelj vrtca oziroma
šole.
Pripravnik dobi temo za praktični nastop
pri mentorju najmanj tri delovne dni pred nastopom. Pripravniku, ki opravlja
pisno nalogo, določi temo mentor.
VII. DOKUMENTACIJA
23. člen
(dokumentacija)
O poteku pripravnikovega usposabljanja
vrtec oziroma šola hrani naslednjo dokumentacijo:
-      
pogodba o zaposlitvi pripravnika,
-      
sklep o imenovanju mentorja,
-      
program pripravništva,
-      
pripravnikov dnevnik,
-      
kopijo mentorjevega poročila o usposobljenosti pripravnika za samostojno
opravljanje dela, ki je del dokumentacije za prijavo k strokovnemu izpitu,
-      
ocena praktičnih nastopov, ki je del dokumentacije za prijavo k
strokovnemu izpitu,
-      
poročilo o spremljavi pripravništva.
Če se pripravništvo skrajša, so del
dokumentacije tudi:
-      
predlog za skrajšanje pripravništva,
-      
sklep o imenovanju komisije za odločanje o skrajšanju pripravništva,
-      
sklep o skrajšanju pripravništva,
-      
zapisnik komisije, imenovane za odločanje o skrajšanju pripravništva.
Če se pripravništvo podaljša, so del
dokumentacije tudi:
-      
sklep o podaljšanju pripravništva,
-      
aneks k pogodbi o zaposlitvi.
VIII. SPREMLJANJE IN NADZOR NAD IZVAJANJEM PRIPRAVNIŠTVA
24. člen
(spremljanje izvajanja pripravništva)
Ravnatelj spremlja potek pripravništva v
skladu s programom, izvajanje mentorstva in opravljanje praktičnih nastopov,
ministrstvo pa lahko kadarkoli med potekom pripravništva od vrtca ali šole
zahteva poročilo.
25. člen
(nadzor izvajanja pripravništva)
Nadzor nad izvajanjem pripravništva
opravlja pristojni inšpektorat.
IX. POSEBNE DOLOČBE
26. člen
(dopolnilni ukrep v postopku priznavanja
poklicnih kvalifikacij)
Kdor mora v skladu z zakonom, ki ureja
postopek vzajemnega priznavanja poklicnih kvalifikacij državljanom držav članic
Evropske unije za opravljanje reguliranih poklicev oziroma reguliranih
poklicnih dejavnosti v Republiki Sloveniji, z namenom priznanja poklicne
kvalifikacije strokovnega delavca na področju vzgoje in izobraževanja, opraviti
preizkus poklicne usposobljenosti ali prilagoditveno obdobje (v nadaljnjem
besedilu: kandidat za opravljanje reguliranega poklica) in izbere prilagoditveno
obdobje, o uveljavljanju te pravice pisno obvesti ministrstvo. K pisni prijavi
za izvedbo prilagoditvenega obdobja priloži odločbo, s katero mu je pogojno priznana
pravica do opravljanja reguliranega poklica v Republiki Sloveniji.
Ministrstvo na podlagi pisne prijave in
priložene odločbe organizira izvedbo prilagoditvenega obdobja v skladu določbami
tega pravilnika, ki veljajo za opravljanje pripravništva.
Kandidata se za opravljanje reguliranega
poklica razporedi na pripravniško mesto brez izvedenega postopka razpisa. S
kandidatom za opravljanje reguliranega poklica sklene vrtec oziroma šola za čas
trajanja, navedenega v delni odločbi, pogodbo o opravljanju prilagoditvenega
obdobja. Pred sklenitvijo pogodbe mora kandidat predložiti soglasje ministrstva,
pristojnega za delo.
Kandidatu za opravljanje reguliranega
poklica se določi program dela v prilagoditvenem obdobju, za katero se smiselno
uporablja določba 17. člena tega pravilnika in se individualno prilagodi znanju
in izkušnjam kandidata za opravljanje reguliranega poklica na področju vzgoje
in izobraževanja.
Kandidat za opravljanje reguliranega
poklica smiselno opravlja naloge, ki so za pripravnike določene v 1., 2., 4. in 5. točki 21. člena tega pravilnika.
Ob zaključku prilagoditvenega obdobja mentor
kandidatu za opravljanje reguliranega poklica izdela poročilo o uspešno
opravljenem prilagoditvenem obdobju, ki ga predloži kandidatu in ministrstvu.
O poteku prilagoditvenega obdobja vrtec
oziroma šola vodi naslednjo dokumentacijo:
-      
kopija delne odločbe, s katero je kandidatu za opravljanje reguliranega
poklica pogojno priznana pravica do opravljanja reguliranega poklica v
Republiki Sloveniji,
-      
pogodba o opravljanju prilagoditvenega obdobja,
-      
sklep o imenovanju mentorja kandidatu za opravljanje reguliranega
poklica,
-      
program dela v prilagoditvenem obdobju,
-      
kopija poročila mentorja o uspešno opravljenem prilagoditvenem obdobju.

Priloga 1:
Prijavnica na razpis pripravniških mest v vrtcih oziroma šolah (črtana)
Priloga 2: Poročilo
o spremljavi pripravništva (črtana)

Pravilnik o pripravništvu strokovnih delavcev
na področju vzgoje in izobraževanja (Uradni list RS, št. 23/06)
vsebuje naslednje prehodne in končne določbe:
»X. PREHODNE IN KONČNE DOLOČBE
27. člen
Pripravništvo v skladu s tem pravilnikom se
začne izvajati na podlagi razpisa pripravniških mest, ki ga ministrstvo prvič
objavi za šolsko leto 2006/2007.
28. člen
Pripravniki, ki so začeli opravljati
pripravništvo v skladu s Pravilnikom o pripravništvu in o strokovnem izpitu
strokovnih delavcev na področju vzgoje in izobraževanja (Uradni list RS, št.
30/96, 54/97, 50/98 in 19/02), ga dokončajo v skladu z navedenim pravilnikom,
strokovni izpit pa opravljajo v skladu s pravilnikom, ki ureja strokovni izpit
strokovnih delavcev v vzgoji in izobraževanju.
29. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvi Pravilnika o
pripravništvu strokovnih delavcev na področju vzgoje in izobraževanja (Uradni
list RS, št. 72/07) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pripravništvu strokovnih delavcev na področju vzgoje in
izobraževanja (Uradni list RS, št. 38/14) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Pripravniki, ki so začeli opravljati
pripravništvo v skladu s Pravilnikom o pripravništvu strokovnih delavcev na
področju vzgoje in izobraževanja (Uradni list RS, št. 23/06 in 72/07), ga
dokončajo v skladu s tem pravilnikom.
6. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o pripravništvu strokovnih delavcev na
področju vzgoje in izobraževanja (Uradni list RS, št. 70/22)
vsebuje naslednjo končno določbo:
»KONČNA DOLOČBA
11. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.