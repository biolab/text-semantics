1. SPLOŠNE DOLOČBE
1. člen
(vsebina sklepa)
(1) Ta sklep določa podrobnejša pravila glede izračuna
kapitala plačilne institucije, hibridne plačilne institucije, plačilne
institucije z opustitvijo, družbe za izdajo elektronskega denarja, hibridne
družbe za izdajo elektronskega denarja, družbe za izdajo elektronskega denarja
z opustitvijo in klirinške družbe (v nadaljevanju: subjekt), in sicer:
1.     
sestavine in odbitke od kapitala;
2.     
razmerja in omejitve med posameznimi sestavinami kapitala;
3.     
pravila glede izračunavanja, spremljanja in poročanja o kapitalu.
(2) Podlaga za izračun kapitala subjekta so računovodski
izkazi subjekta, pripravljeni skladno z zakonom, ki ureja gospodarske družbe.
(3) Kadar se ta sklep sklicuje na določbe Uredbe (EU)
št. 575/2013 Evropskega parlamenta in Sveta z dne 26. junija 2013 o
bonitetnih zahtevah za kreditne institucije in investicijska podjetja ter o
spremembi Uredbe (EU) št. 648/2012 (UL L št. 176 z dne 27. junija 2013,
str. 1, v nadaljevanju: Uredba (EU) št. 575/2013), se namesto izraza
»institucija« smiselno upošteva izraz »subjekt«.
2. člen
(opredelitve izrazov)
Izrazi, uporabljeni v tem sklepu, imajo enak pomen kot v
ZPlaSSIED in Uredbi (EU) št. 575/2013.
3. člen
(kapital)
(1) Kapital subjekta se izračuna kot vsota temeljnega in
dodatnega kapitala, pri čemer je potrebno upoštevati tudi razmerja in omejitve
med posameznimi sestavinami kapitala.
(2) Temeljni kapital subjekta je vsota navadnega
lastniškega temeljnega kapitala iz 5. člena tega sklepa in dodatnega temeljnega
kapitala 6. člena tega sklepa.
(3) Dodatni kapital subjekta je opredeljen v 7. členu
tega sklepa.
(4) Pri uporabi določb tega sklepa se posamezne
sestavine in odbitki od kapitala ustrezno prilagodijo glede na
pravnoorganizacijsko obliko subjekta.
4. člen
(razmerja ter omejitve med posameznimi sestavinami kapitala)
(1) Subjekt mora vedno izpolnjevati naslednje razmerje
in omejitev med posameznimi sestavinami kapitala:
1.     
navadni lastniški temeljni kapital mora obsegati najmanj 75 % temeljnega
kapitala;
2.     
dodatni kapital ne sme presegati ene tretjine temeljnega kapitala.
(2) Morebitni presežek iz 2. točke prvega odstavka tega
člena se ne sme upoštevati pri izračunu kapitala.
2. NAVADNI LASTNIŠKI TEMELJNI KAPITAL
5. člen
(izračun navadnega lastniškega temeljnega kapitala)
(1) Navadni lastniški temeljni kapital subjekta je
sestavljen iz vsote postavk iz točk (a) do (e) prvega odstavka 26. člena Uredbe
(EU) št. 575/2013 po uporabi prilagoditev iz 32. do 35. člena Uredbe (EU) št.
575/2013, odbitkov iz točk (a), (b), (c), (e), (f), (g), (h), (i), (j) in (l)
prvega odstavka 36. člena Uredbe (EU) št. 575/2013 ter izvzetij iz 48. člena
Uredbe (EU) št. 575/2013.
(2) Dobički med letom ali čisti dobički poslovnega leta
subjekta se lahko vključijo v navaden lastniški temeljni kapital, preden
subjekt sprejme uraden sklep o potrditvi letnega dobička ali izgube, če sta
izpolnjena pogoja iz točk (a) in (b) drugega odstavka 26. člena Uredbe (EU) št.
575/2013.
(3) Za odbitke od postavk navadnega lastniškega
temeljnega kapitala subjekta iz prvega odstavka tega člena veljajo določbe iz
37., 38. ter 40. do 49. člena Uredbe (EU) št. 575/2013.
3. DODATNI TEMELJNI KAPITAL
6. člen
(izračun dodatnega temeljnega kapitala)
(1) Dodatni temeljni kapital subjekta je vsota postavk
iz točk (a) in (b) 51. člena Uredbe (EU) št. 575/2013, zmanjšana za odbitke iz
točk (a) do (f) 56. člena Uredbe (EU) št. 575/2013.
(2) Za odbitke od postavk dodatnega temeljnega kapitala
subjekta iz prvega odstavka tega člena veljajo določbe iz 57., 58., 59. in 60.
člena Uredbe (EU) št. 575/2013.
4. DODATNI KAPITAL
7. člen
(izračun dodatnega kapitala)
(1) Dodatni kapital subjekta je vsota postavk iz točk
(a) in (b) 62. člena Uredbe (EU) št. 575/2013, zmanjšana za odbitke iz točk (a)
do (d) 66. člena Uredbe (EU) št. 575/2013.
(2) Za odbitke od postavk dodatnega kapitala subjekta iz
prvega odstavka tega člena veljajo določbe iz 67., 68., 69. in 70. člena Uredbe
(EU) št. 575/2013.
5. POROČANJE
8. člen
(poročanje)
(1) Subjekt mora razviti ustrezne sisteme in postopke za
izračun in spremljanje kapitala in kapitalske zahteve ter zagotoviti pravilno
in pravočasno poročanje Banki Slovenije o kapitalu in kapitalski zahtevi v
vsebini, kot je določena v obrazcih z oznako KS 1, KS 2 in KS 3, ki so sestavni
del tega sklepa. Podatki se poročajo v pisni obliki ter po stanju na zadnji dan
poslovnega leta.
(2) Subjekt mora predložiti poročila najkasneje do
desetega delovnega dne po izteku roka za predložitev nerevidiranih
računovodskih izkazov Banki Slovenije v skladu s 73. členom ZPlaSSIED.
(3) V primeru posebne zahteve Banke Slovenije mora
subjekt poročila izdelati in predložiti tudi po stanju na dan in v rokih, ki
jih določi Banka Slovenije.
(4) Družba za izdajo elektronskega denarja iz tretjega
odstavka 164. člena ZPlaSSIED mora izračunavati in spremljati kapital ter
poročati Banki Slovenije ločeno za dejavnost izdajanja elektronskega denarja
ter za dejavnost plačilnih storitev, ki niso povezane z izdajo elektronskega
denarja.
9. člen
(uveljavitev in začetek uporabe sklepa)
Ta sklep začne veljati sedmi dan po objavi v Uradnem listu
Republike Slovenije.
Ljubljana, dne
22. februarja 2018
Boštjan Jazbec l.r.
Predsednik
Sveta Banke Slovenije

Priloga 1: Poročilo
o izračunu kapitala subjekta na dan _________
Priloga 2: Poročilo
o izračunu kapitalske zahteve subjekta2 v povezavi z opravljanjem
plačilnih storitev na dan _________
Priloga 3: Poročilo
o izračunu kapitalske zahteve subjekta v povezavi z opravljanjem storitev
izdajanja elektronskega denarja na dan ________