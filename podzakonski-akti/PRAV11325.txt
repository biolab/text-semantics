1. člen
Ta pravilnik določa geografsko območje ter
način proizvodnje za Prekmursko šunko z zaščiteno geografsko označbo (v
nadaljnjem besedilu: Prekmurska šunka).
2. člen
(1) Ime Prekmurska šunka ima lahko
samo šunka, proizvedena na geografskem območju in na način, ki sta določena v
specifikaciji za Prekmursko šunko, ki jo potrdi Ministrstvo za kmetijstvo in
okolje (v nadaljnjem besedilu: ministrstvo) in je zanjo izdan certifikat v
skladu s predpisom, ki ureja postopke zaščite kmetijskih pridelkov oziroma
živil.
(2) Specifikacija za Prekmursko šunko
iz prejšnjega odstavka je dosegljiva na ministrstvu, Dunajska cesta 22,
Ljubljana, in na spletnih straneh ministrstva pod povezavo Zaščita kmetijskih
pridelkov oziroma živil.
3. člen
Prekmurska šunka mora biti označena v
skladu s predpisom, ki ureja splošno označevanje predpakiranih živil, in s tem
pravilnikom.
4. člen
Imetnik certifikata iz prvega odstavka 2.
člena tega pravilnika lahko pridobi zaščitni znak v skladu s predpisom, ki
ureja zaščitni znak za označevanje kmetijskih pridelkov oziroma živil.
5. člen
Vsi imetniki certifikata iz prvega odstavka
2. člena tega pravilnika morajo enkrat letno, najpozneje do konca februarja, na
ministrstvo pisno sporočiti količino Prekmurske šunke, ki so jo v preteklem
letu proizvedli.
6. člen
Prekmurska šunka, ki je bila do uveljavitve
tega pravilnika označena z navedbo »označba geografskega porekla«, je lahko s
to navedbo označena najpozneje do 26. 10. 2012, ko poteče veljavnost
certifikata o skladnosti proizvodnje Prekmurske šunke z zaščitenim geografskim
poreklom s potrjeno specifikacijo.
7. člen
Z dnem veljavnosti tega pravilnika preneha
veljati Pravilnik o označbi geografskega porekla Prekmurska šunka (Uradni list
RS, št. 124/04 in 45/08 – ZKme-1).
8. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-191/2012
Ljubljana, dne 30. avgusta 2012
EVA 2012-2330-0160
Franc
Bogovič l.r.
Minister za kmetijstvo in okolje