1. člen
(vsebina)
Ta pravilnik določa podrobnejšo vsebino registra prostorskih
enot, povezave med prostorskimi enotami, način vodenja in vpisovanja v register
prostorskih enot ter šifre prostorskih enot.
2. člen
(podatki v registru prostorskih enot)
(1) Podatki o prostorskih enotah se v register
prostorskih enot vpisujejo tako, da so med seboj povezljivi.
(2) Podatki o prostorskih enotah so v registru
prostorskih enot časovno opredeljeni z datumom vpisa v register prostorskih
enot, datumom začetka veljavnosti podatkov oziroma datumom začetka veljavnosti
sprememb vpisanih podatkov ter datumom ukinitve prostorske enote.
3. člen
(vrste prostorskih enot)
(1) Vrste prostorskih enot se v register prostorskih
enot vpišejo z oznako posamezne prostorske enote.
(2) Vrste prostorskih enot, njihove oznake, pravila za
določanje šifer prostorskih enot in povezave med prostorskimi enotami so v
Prilogi 1, ki je sestavni del tega pravilnika.
4. člen
(šifre prostorskih enot)
(1) Šifre občin, upravnih enot, volilnih enot, poštnih
okolišev, statističnih regij in kohezijskih regij se dodelijo na ravni države.
(2) Šifre naselij, lokalnih volišč, volilnih enot za lokalne
volitve, krajevnih skupnosti, vaških skupnosti, četrtnih skupnosti in šolskih
okolišev se dodelijo na ravni občin.
(3) Šifra volilnega okraja se dodeli na ravni volilnih enot.
(4) Šifra državnozborskih volišč se dodeli na ravni volilnega
okraja.
(5) Šifra ulice se dodeli na ravni naselja.
(6) Geodetska uprava Republike Slovenije (v nadaljnjem
besedilu: geodetska uprava) dodeli prostorski enoti novo šifro, če je
prostorska enota nastala na novo ali če je prostorska enota nastala iz
obstoječih prostorskih enot in je dobila novo ime.
(7) Geodetska uprava ukine šifro prostorske enote, če se
prostorska enota ukine ali če se prostorska enota spremeni tako, da se ukine
tudi njeno ime.
5. člen
(območje prostorskih enot)
(1) Območja prostorskih enot se vpišejo v register
prostorskih enot na podlagi akta, ki določa območje prostorske enote.
(2) Meje območij prostorskih enot se vpišejo s topološko
pravilnimi poligoni, ki jih določajo točke z ravninskimi koordinatami v
državnem koordinatnem sistemu.
(3) Vsaka prostorska enota ima z ravninskimi koordinatami v
državnem koordinatnem sistemu določen centroid prostorske enote.
6. člen
(ime prostorskih enot)
(1) Ime prostorskih enot je ime, ki je navedeno v aktu,
ki določa ime prostorske enote.
(2) V registru prostorskih enot se poleg imena prostorske
enote lahko vodi tudi skrajšano ime prostorske enote.
(3) Ime prostorske enote se vpiše z vpisom največ
50 alfanumeričnih znakov, skrajšano ime prostorske enote pa z vpisom
največ 35 alfanumeričnih znakov.
7. člen
(lega ulice)
Lega ulice se vpiše kot linija ali več linij, ki določajo
potek osi ulice. Linije so določene z ravninskimi koordinatami v državnem
koordinatnem sistemu.
8. člen
(izmenjevalni formati)
(1) Za poenoteno vodenje podatkov registra prostorskih
enot s podatki katastra nepremičnin geodetska uprava določi izmenjevalne
formate za spremembe podatkov in jih objavi na osrednjem spletnem mestu državne
uprave.
(2) Če se izmenjevalni formati iz prejšnjega odstavka
spremenijo, se te spremembe začnejo uporabljati 30. dan po njihovi objavi na
osrednjem spletnem mestu državne uprave.
9. člen
(vpis prostorskih enot)
(1) Organ, ki je sprejel akt, s katerim se določi,
spremeni ali ukine prostorska enota, mora v treh dneh po sprejetju akta
geodetski upravi posredovati ta akt in podatke o prostorski enoti.
(2) Če akt in posredovani podatki iz prejšnjega odstavka
ne omogočajo nedvoumnega vpisa prostorske enote, geodetska uprava pozove organ,
ki je akt sprejel, da akt oziroma posredovane podatke ustrezno dopolni. V
pozivu za dopolnitev ga opozori, katere podatke je treba dopolniti, in ga
hkrati obvesti, da vpis prostorske enote ne bo opravljen, dokler
pomanjkljivosti ne bodo odpravljene.
(3) Geodetska uprava vpiše nove prostorske enote, spremembe
podatkov o prostorskih enotah oziroma njihovo ukinitev v 30 dneh po prejemu
akta in posredovanih podatkov v skladu s prvim oziroma drugim odstavkom tega
člena.
(4) Če se prostorska enota določi, spremeni ali ukine na podlagi
zakona ali predpisa, sprejetega na podlagi zakona, geodetska uprava vpiše novo
prostorsko enoto, jo spremeni oziroma ukine po uradni dolžnosti v 30 dneh od
uveljavitve zakona ali predpisa, izdanega na podlagi zakona.
10. člen
(vpis sprememb podatkov zaradi zagotovitve usklajenega vpisa
prostorskih enot in povezav med prostorskimi enotami)
Zaradi zagotovitve usklajenega vpisa prostorskih enot in
povezav med prostorskimi enotami v registru prostorskih enot lahko geodetska
uprava po uradni dolžnosti spremeni lego ulice oziroma spremeni podatke o
območju prostorske enote.
KONČNI DOLOČBI
11. člen
(prenehanje uporabe)
Z dnem začetka uporabe tega pravilnika se preneha uporabljati
Pravilnik o vsebini in načinu vodenja registra prostorskih enot (Uradni list
RS, št. 118/06 in 54/21 − ZKN).
12. člen
(začetek veljavnosti in uporabe)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 4. aprila 2022.
Št. 007-519/2021/24
Ljubljana, dne 29. oktobra 2021
EVA 2021-2550-0073
Mag. Andrej Vizjak
minister 
za okolje in prostor

Priloga
1: Vrste prostorskih enot, njihove oznake, pravila za določanje šifer
prostorskih enot in povezave med prostorskimi enotami