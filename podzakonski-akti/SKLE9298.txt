1. člen
(vsebina sklepa)
Ta sklep določa:
1.    
vsebino, način in roke poročanja skrbnika
premoženja investicijskega sklada (v nadaljnjem besedilu: skrbnik) Agenciji za
trg vrednostnih papirjev (v nadaljnjem besedilu: Agencija) o domnevnih
nepravilnostih pri poslovanju investicijskega sklada, ki jih je ugotovil pri opravljanju
skrbniških storitev;
2.    
vsebino, način in roke poročanja skrbnika
Agenciji o poslih, katerih predmet so naložbe investicijskega sklada, za
katerega opravlja skrbniške storitve.
2. člen
(poročanje o domnevnih nepravilnostih pri
poslovanju investicijskega sklada)
(1) Skrbnik poroča Agenciji podatke o
domnevnih nepravilnostih, ki so posledica aktivnosti družbe za upravljanje in
bi lahko pomenile kršitev določb pravil upravljanja ali statuta investicijskega
sklada oziroma določb Zakona o investicijskih skladih in družbah za upravljanje
(Uradni list RS, št. 77/11 in 10/12 – ZPre-1C; v nadaljnjem besedilu: ZISDU-2)
ali na njegovi podlagi izdanih splošnih aktov, ki jih je ugotovil pri
opravljanju skrbniških storitev za posamezni investicijski sklad.
(2) V primeru, ko skrbnik pri
opravljanju skrbniških storitev za posamezni investicijski sklad ugotovi
domnevno nepravilnost, mora o tem poročati Agenciji najkasneje v treh delovnih
dneh od dne, ko je bila domnevna nepravilnost ugotovljena.
(3) Skrbnik poroča Agenciji podatke iz
prvega odstavka tega člena v skladu z Navodilom za poročanje skrbnika o
domnevnih nepravilnostih pri poslovanju investicijskega sklada iz priloge 1 k
temu sklepu v elektronski obliki preko Nacionalnega sistema za poročanje (v
nadaljnjem besedilu: NRS) in v skladu s Funkcionalno specifikacijo za poročanje
skrbnika, objavljeno na spletni strani Agencije.
3. člen
(poročanje o poslih, katerih predmet so
naložbe investicijskega sklada)
(1) Skrbnik poroča Agenciji
podatke o poslih iz prvega odstavka 171. člena ZISDU-2, katerih predmet so:
1.    
denarni depoziti, ki jih družba za upravljanje
sklene za račun investicijskega sklada s skrbnikom oziroma z osebo, ki je
povezana s skrbnikom na način iz 2. ali 3. točke 19. člena ZISDU-2;
2.    
vrednostni papirji v postopku njihove prve
javne prodaje, katerih izdajatelj je skrbnik, ki jih družba za upravljanje
sklene za račun investicijskega sklada s skrbnikom oziroma z osebo, ki je
povezana s skrbnikom na način iz 2. ali 3. točke 19. člena ZISDU-2;
3.    
instrumenti denarnega trga, katerih izdajatelj
je skrbnik, ki jih družba za upravljanje sklene za račun investicijskega sklada
s skrbnikom oziroma z osebo, ki je povezana s skrbnikom na način iz 2. ali 3.
točke 19. člena ZISDU-2.
(2) Med posle iz prvega odstavka 171.
člen ZISDU-2, ki so predmet poročanja skrbnika, spada tudi s strani družbe za
upravljanje za račun investicijskega sklada sprejeta javna ponudba za odkup
vrednostnih papirjev po zakonu, ki ureja prevzeme, ki jo je objavil skrbnik
oziroma oseba, ki je povezana s skrbnikom na način iz 2. ali 3. točke 19. člena
ZISDU-2.
(3) Skrbnik poroča Agenciji tudi
podatke o poslih iz drugega odstavka 171. člena ZISDU-2, med katere spadajo
posli nakupa oziroma prodaje instrumentov denarnega trga in obveznic, katerih
izdajatelj je Banka Slovenije oziroma Republika Slovenija, ki jih družba za
upravljanje sklene za račun investicijskega sklada s skrbnikom oziroma osebo,
ki je povezana s skrbnikom na način iz 2. ali 3. točke 19. člena ZISDU-2.
(4) Skrbnik poroča Agenciji podatke o
poslih iz prvega, drugega in tretjega odstavka tega člena četrtletno, in sicer
do osmega dne v mesecu aprilu, juliju, oktobru in januarju.
(5) Skrbnik poroča Agenciji podatke iz
tega člena v skladu z Navodilom za poročanje skrbnika o poslih, katerih predmet
so naložbe investicijskega sklada iz priloge 2 k temu sklepu v elektronski
obliki preko NRS in v skladu s Funkcionalno specifikacijo za poročanje
skrbnika, objavljeno na spletni strani Agencije.
3.a člen
(smiselna uporaba sklepa za vzajemni
pokojninski sklad oziroma kritni sklad dodatnega pokojninskega zavarovanja
zavarovalnice oziroma kritno premoženje pokojninske družbe)
(1) Določbe 2. člena tega sklepa se
smiselno uporabljajo tudi za poročanje skrbnika Agenciji o domnevnih
nepravilnostih pri poslovanju vzajemnega pokojninskega sklada oziroma kritnega
sklada dodatnega pokojninskega zavarovanja zavarovalnice oziroma kritnega
premoženja pokojninske družbe, ki jih je ugotovil pri opravljanju skrbniških
storitev. 
(2) Določbe 3. člena tega sklepa se smiselno
uporabljajo tudi za poročanje skrbnika Agenciji o poslih, katerih predmet so
naložbe vzajemnega pokojninskega sklada oziroma kritnega sklada dodatnega
pokojninskega zavarovanja zavarovalnice oziroma kritnega premoženja pokojninske
družbe, za katere opravlja skrbniške storitve.

Priloga 1: Navodilo za poročanje skrbnika o domnevnih
nepravilnostih pri poslovanju investicijskega sklada
Priloga 2: Navodilo za poročanje skrbnika o poslih,
katerih predmet so naložbe investicijskega sklada

Sklep o poročanju skrbnika (Uradni list RS,
št. 33/12)
vsebuje naslednji končni določbi:
»KONČNI DOLOČBI
4. člen
(prenehanje
uporabe sklepov)
Z dnem uveljavitve tega sklepa se prenehata
uporabljati naslednja sklepa:
1.    
Sklep o podrobnejši vsebini, načinu in rokih
poročanja skrbnika Agenciji za trg vrednostnih papirjev o kršitvah oziroma
nepravilnostih pri poslovanju družbe za upravljanje oziroma investicijskega
sklada (Uradni list RS, št. 126/04) razen V. poglavja;
2.    
Sklep o vsebini, načinu in rokih poročanja
skrbnika Agenciji za trg vrednostnih papirjev o poslih investicijskega sklada,
ki jih ta sklepa s skrbnikom premoženja investicijskega sklada oziroma osebami,
ki so povezane s skrbnikom (Uradni list RS, št. 17/06).
5. člen
(uveljavitev
sklepa)
Ta sklep začne veljati 1. oktobra
2012.«.

Sklep o dopolnitvi Sklepa o poročanju skrbnika
(Uradni list RS, št. 69/12) vsebuje naslednji končni določbi:
»KONČNI DOLOČBI
2. člen
Z dnem uveljavitve tega sklepa se preneha
uporabljati V. poglavje Sklepa o podrobnejši vsebini, načinu in rokih poročanja
skrbnika Agenciji za trg vrednostnih papirjev o kršitvah oziroma nepravilnostih
pri poslovanju družbe za upravljanje oziroma investicijskega sklada (Uradni
list RS, št. 126/04).
3. člen
Ta sklep začne veljati 1. oktobra 2012.«.