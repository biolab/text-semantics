1. člen
(vsebina)
Ta pravilnik podrobneje določa zavezanca za označevanje,
način označevanja in trajanje obveznosti označevanja vira sofinanciranja
ukrepov, podukrepov ali operacij iz programa, ki ureja razvoj podeželja
Republike Slovenije za obdobje 2014–2020, (v nadaljnjem besedilu: PRP
2014–2020) in je dostopen na osrednjem spletnem mestu državne uprave ter na
spletni strani programa razvoja podeželja (http://www.program-podezelja.si), za
izvajanje Izvedbene Uredbe Komisije (EU) št. 808/2014 z dne 17. julija
2014 o določitvi pravil za uporabo Uredbe (EU) št. 1305/2013 Evropskega
parlamenta in Sveta o podpori za razvoj podeželja iz Evropskega kmetijskega
sklada za razvoj podeželja (EKSRP) (UL L št. 227 z dne 31. 7. 2014, str.
18), zadnjič spremenjene z Izvedbeno uredbo Komisije (EU) 2020/1009 z dne
10. julija 2020 o spremembi izvedbenih uredb (EU) št. 808/2014 in (EU) št.
809/2014 v zvezi z nekaterimi ukrepi za reševanje krize zaradi izbruha COVID-19
(UL L št. 224 z dne 13. 7. 2020, str. 1), (v nadaljnjem besedilu: Uredba
808/2014/EU).
2. člen
(zavezanec za označevanje)
(1) Zavezanec za označevanje vira sofinanciranja po tem
pravilniku je v skladu s prilogo III k Uredbi 808/2014/EU upravičenec do
podpore iz ukrepa, podukrepa ali operacije iz PRP 2014–2020.
(2) Če je upravičenec do podpore iz ukrepa Naložbe v osnovna
sredstva ali podukrepa Podpora za naložbe v gozdarske tehnologije ter
predelavo, mobilizacijo in trženje gozdarskih proizvodov agrarna skupnost v
skladu z zakonom, ki ureja agrarne skupnosti, je zavezanec za označevanje vira
sofinanciranja predsednik agrarne skupnosti.
(3) Zavezanec za označevanje vira sofinanciranja je vodilni
partner, če gre za kolektivno naložbo:
-       
iz podukrepa Podpora za naložbe v kmetijska gospodarstva in je
upravičenec do podpore skupina kmetov;
-       
iz podukrepa Podpora za naložbe v gozdarske tehnologije ter predelavo,
mobilizacijo in trženje gozdarskih proizvodov in je upravičenec do podpore
skupina nosilcev dopolnilne dejavnosti ali skupina lastnikov gozdov.
(4) Če gre za tehnično pomoč iz PRP 2014–2020, sta
zavezanca za označevanje vira sofinanciranja:
-       
Ministrstvo za kmetijstvo, gozdarstvo in prehrano (v nadaljnjem
besedilu: MKGP) kot organ upravljanja iz PRP 2014–2020 v skladu s točko (a)
drugega odstavka 65. člena Uredbe (EU) št. 1305/2013 Evropskega parlamenta in
Sveta z dne 17. decembra 2013 o podpori za razvoj podeželja iz Evropskega
kmetijskega sklada za razvoj podeželja (EKSRP) in razveljavitvi Uredbe Sveta
(ES) št. 1698/2005 (UL L št. 347 z dne 20. 12. 2013, str. 487), zadnjič
spremenjene z Uredbo (EU) 2020/872 Evropskega parlamenta in Sveta z dne
24. junija 2020 o spremembi Uredbe (EU) št. 1305/2013 glede posebnega
ukrepa za zagotovitev izjemne začasne podpore v okviru Evropskega kmetijskega
sklada za razvoj podeželja (EKSRP) kot odziv na izbruh COVID-19 (UL L
št. 204 z dne 26. 6. 2020, str. 1), (v nadaljnjem besedilu: Uredba
1305/2013/EU) in
-       
Agencija Republike Slovenije za kmetijske trge in razvoj podeželja (v nadaljnjem
besedilu: ARSKTRP) kot akreditirana plačilna agencija v skladu z drugim
odstavkom 65. člena Uredbe 1305/2013/EU.
3. člen
(način označevanja vira sofinanciranja)
(1) Način označevanja vira sofinanciranja je določen
glede na:
-       
vrsto ukrepa, podukrepa ali operacije in
-       
višino podpore, ki je dodeljena z odločbo, izdano v skladu z zakonom, ki
ureja kmetijstvo, ali pogodbo, sklenjeno na podlagi izvedenega postopka oddaje
javnega naročila v skladu s predpisi, ki urejajo javno naročanje (v nadaljnjem
besedilu: dodeljena podpora).
(2) Če ima zavezanec za označevanje poslovno spletno
stran v času trajanja obveznosti označevanja v skladu s 14. členom tega
pravilnika, na tej spletni strani označi vir sofinanciranja v skladu z 8.
členom tega pravilnika, ne glede na višino dodeljene podpore.
(3) Če je višina dodeljene podpore večja od
50.000 eurov, zavezanec za označevanje poleg označitve na poslovni spletni
strani v skladu s prejšnjim odstavkom, označi vir sofinanciranja s plakatom v
skladu z 9. členom tega pravilnika ali obrazložitveno tablo v skladu z 12.
členom tega pravilnika. Ta obveznost ne velja za ukrepe
Kmetijsko-okoljska-podnebna plačila, Ekološko kmetovanje, Plačila območjem z
naravnimi ali drugimi posebnimi omejitvami ter Dobrobit živali iz PRP 2014–2020
ter v primeru zavezanca za označevanje, ki izpolnjuje pogoje iz četrtega
odstavka tega člena.
(4) Zavezanec za označevanje poleg označitve vira
sofinanciranja v skladu z drugim odstavkom tega člena označi vir sofinanciranja
tudi z začasnim panojem v skladu z 11. členom tega pravilnika, če so
izpolnjeni naslednji pogoji:
-       
gre za ukrep Naložbe v osnovna sredstva, podukrep Podpora za naložbe v
gozdarske tehnologije ter predelavo, mobilizacijo in trženje gozdarskih
proizvodov ali podukrep Podpora za širokopasovno infrastrukturo, vključno z
njeno vzpostavitvijo, izboljšanjem in razširitvijo, pasivno širokopasovno
infrastrukturo ter zagotavljanje dostopa do širokopasovnega interneta in
rešitev v zvezi z e-upravo;
-       
podpora se dodeli za naložbe v ureditev objektov oziroma nakup
pripadajoče opreme v okviru ukrepa Naložbe v osnovna sredstva, podukrepa
Podpora za naložbe v gozdarske tehnologije ter predelavo, mobilizacijo in
trženje gozdarskih proizvodov ali podukrepa Podpora za širokopasovno
infrastrukturo, vključno z njeno vzpostavitvijo, izboljšanjem in razširitvijo,
pasivno širokopasovno infrastrukturo ter zagotavljanje dostopa do
širokopasovnega interneta in rešitev v zvezi z e-upravo ter
-       
višina dodeljene podpore je večja od 500.000 eurov.
(5) Začasni pano iz prejšnjega odstavka se najpozneje v
treh mesecih po zaključku naložbe nadomesti s stalno obrazložitveno tablo v
skladu z 12. členom tega pravilnika, pri čemer se šteje, da je naložba
zaključena, ko je vložen zadnji zahtevek za izplačilo sredstev.
(6) Če gre za naložbo v stroj ali opremo v okviru ukrepa
Naložbe v osnovna sredstva, razen naložbe v vgradno opremo objekta, mora
zavezanec za označevanje označiti posamezni stroj ali opremo z nalepko v skladu
z 10. členom tega pravilnika, če je upravičeni strošek posameznega stroja ali
opreme višji od 50.000 eurov.
(7) Vir sofinanciranja se v skladu z 9., 11. in 12.
členom tega pravilnika označi na vidnem mestu:
-       
na lokaciji izvajanja ukrepa, podukrepa ali operacije,
-       
na sedežu zavezanca za označevanje ali
-       
na gospodarskem poslopju, ki leži na naslovu ali sedežu zavezanca za
označevanje.
(8) Ne glede na tretji, četrti, peti in šesti odstavek
tega člena označevanje vira sofinanciranja v skladu z 9., 11. in
12. členom tega pravilnika ni potrebno v naslednjih primerih:
-       
če je zavezanec za označevanje fizična oseba, ki ima naslov v dvo ali
večstanovanjski stavbi v skladu s Stanovanjskim zakonom (Uradni list RS, št.
69/03, 18/04 – ZVKSES, 47/06 – ZEN, 45/08 – ZVEtL, 57/08, 62/10 – ZUPJS, 56/11
– odl. US, 87/11, 40/12 – ZUJF, 14/17 – odl. US in 27/17);
-       
če gre za podukrep Podpora za odpravo škode v gozdovih zaradi gozdnih
požarov ter naravnih nesreč in katastrofičnim dogodkov;
-       
če je s predpisi, ki urejajo varstvo kulturne dediščine, predpisom, ki
ureja prometno signalizacijo in prometno opremo na cestah ali predpisom, ki
ureja označevanje zavarovanih območij naravnih vrednot, določeno, da
označevanje ni dovoljeno.
(9) Informacijsko in komunikacijsko gradivo, za katero
je zavezancu za označevanje dodeljena podpora, se označi v skladu s 13. členom
tega pravilnika.
4. člen
(črtan)
5. člen
(način označevanja pri ukrepu Podpora za lokalni razvoj v
okviru pobude LEADER)
(1) Če gre za podukrep Podpora za tekoče stroške in
stroške animacije:
-       
lokalna akcijska skupina (v nadaljnjem besedilu: LAS) in vodilni partner
označita vir sofinanciranja na svoji poslovni spletni strani v skladu z 8.
členom tega pravilnika;
-       
LAS postavi obrazložitveno tablo na svojem naslovu v skladu z 12. členom
tega pravilnika, če je višina dodeljene podpore večja od 50.000 evrov. Če
naslov vodilnega partnerja ni enak naslovu LAS, se postavi obrazložitvena tabla
na naslovu LAS in vodilnega partnerja;
-       
LAS in vodilni partner označita informacijsko in komunikacijsko gradivo
v skladu s 13. členom tega pravilnika.
(2) Če gre za podukrepa Podpora za izvajanje operacij v
okviru strategije lokalnega razvoja, ki ga vodi skupnost, in Priprava in
izvajanje dejavnosti sodelovanja lokalne akcijske skupine, upravičenci do
podpore iz teh podukrepov:
-       
ki imajo poslovno spletno stran v času trajanja obveznosti v skladu s
14. členom tega pravilnika, označijo vir sofinanciranja na poslovni spletni
strani v skladu z 8. členom tega pravilnika;
-       
označijo vir sofinanciranja s plakatom ali obrazložitveno tablo na
vidnem mestu v skladu z 9. ali 11. členom tega pravilnika, če je višina
dodeljenih sredstev večja od 50.000 eurov;
-       
označijo informacijsko in komunikacijsko gradivo, za katero jim je
dodeljena podpora, v skladu s 13. členom tega pravilnika.
(3) Za podukrep Pripravljalna podpora se vir sofinanciranja
ne označuje v skladu s tem pravilnikom.
6. člen
(način označevanja tehnične pomoči)
(1) Zavezanec za označevanje iz tretjega odstavka 2. člena
tega pravilnika označi vir sofinanciranja z opisom namena vira sofinanciranja
tehnične pomoči PRP 2014–2020 na poslovni spletni strani in enim plakatom ali
obrazložitveno tablo v skladu z 8. in 9. oziroma 12. členom tega pravilnika.
(2) Zavezanec za označevanje iz prejšnjega odstavka označi
informacijsko in komunikacijsko gradivo v skladu s 13. členom tega pravilnika.
7. člen
(obvezni elementi označevanja)
(1) Obvezni elementi označevanja vira sofinanciranja so
naslednji:
1.     
naziv ukrepa, podukrepa, operacije, projekta, namen podpore ali vrsta
naložbe;
2.     
simbol Evropske unije;
3.     
navedba »Evropski kmetijski sklad za razvoj podeželja: Evropa investira
v podeželje«;
4.     
simbol PRP v skladu s Prilogo, ki je sestavni del tega pravilnika;
5.     
simbol Republike Slovenije: zastava ali grb, oblikovana v skladu s
predpisom, ki ureja grb, zastavo in himno Republike Slovenije ter slovensko
narodno zastavo;
6.     
če gre za podukrepe Podpora za tekoče stroške in stroške animacije,
Podpora za izvajanje operacij v okviru strategije lokalnega razvoja, ki ga vodi
skupnost, in Priprava in izvajanje dejavnosti sodelovanja lokalne akcijske
skupine, se poleg elementov iz 1. do 5. točke tega odstavka uporabi tudi simbol
LEADER v skladu s Prilogo tega pravilnika.
(2) Elementi označevanja iz prejšnjega odstavka morajo
skupaj zavzemati najmanj 25 % površine plakata, nalepke, obrazložitvene table,
stalne obrazložitvene table in začasnega panoja.
(3) Obvezni elementi označevanja na nalepki, plakatu,
obrazložitveni tabli, stalni obrazložitveni tabli ali začasnem panoju so
čitljivi in jasno razvidni.
(4) Simboli iz 2., 4., 5., in 6. točke prvega odstavka
tega člena so enake velikosti. Če se uporabijo tudi drugi simboli, ki niso
določeni v prvem odstavku tega člena, morajo biti drugi simboli po velikosti
enaki in po kakovosti barv enakovredni simbolom iz prvega odstavka tega člena.
(5) Glede elementa označevanja iz 3. točke prvega
odstavka tega člena morajo biti izpolnjene naslednje zahteve:
-       
oblika pisave je pokončna,
-       
poravnava je sredinska,
-       
besedilo je, glede na markerje v zgornjem levem kotu in spodnjem desnem
kotu, vertikalno in horizontalno sredinsko poravnano in
-       
velikost pisave je sorazmerna z dolžino besedila, da napis sovpada
predpisanemu polju.
8. člen
(poslovna spletna stran)
(1) Poslovna spletna stran je spletna stran zavezanca za
označevanje, ki je namenjena trženju njegovih proizvodov ali opravljanju
storitev, ki so povezani z namenom dodeljene podpore iz podukrepa ali ukrepa
PRP 2014–2020.
(2) Poleg obveznih elementov označevanja iz prvega
odstavka prejšnjega člena, poslovna spletna stran vsebuje tudi naslednje
obvezne elemente:
-       
cilje in pričakovane rezultate ukrepa, podukrepa, operacije ali
projekta;
-       
povzetek ukrepa, podukrepa ali operacije, če je višina dodeljene podpore
večja od 500.000 eurov; in
-       
povezavo na spletno stran Evropske komisije, namenjene Evropskemu kmetijskemu
skladu za razvoj podeželja (https://ec.europa.eu/info/food-farming-fisheries/key-policies/common-agricultural-policy/rural-development)
in na spletno stran PRP 2014–2020 (www.program-podezelja.si/).
(3) Elementi označevanja iz prejšnjega odstavka so na
naslovni strani poslovne spletni strani ali na podstrani poslovne spletne
strani. Če so elementi označevanja na podstrani poslovne spletne strani, mora
biti na naslovni strani poslovne spletne strani objavljena hiperpovezava na
podstran, kjer je označen vir sofinanciranja. Hiperpovezava na naslovni spletni
strani mora biti ustvarjena preko skupne označbe elementov iz prvega odstavka
prejšnjega člena, uporabi pa se lahko tudi druga jasna hiperpovezava na
podstran poslovne spletne strani.
(4) Elementi označevanja iz drugega odstavka tega člena
obsegajo najmanj 25 % naslovne strani poslovne spletne strani ali podstrani
poslovne spletne strani.
9. člen
(plakat)
(1) Velikost plakata je najmanj A3 (297 mm x 420 mm).
(2) Zavezanec za označevanje lahko uporabi natisnjene
plakate, ki se pridobijo na ARSKTRP in izpostavah Kmetijsko gozdarske zbornice
Slovenije.
10. člen
(nalepka)
(1) Nalepka se nalepi na vidno mesto opreme, na način,
da ne ovira delovnega procesa.
(2) Nalepka mora biti ustrezne velikosti glede na velikost
opreme, pri čemer je lahko velikost nalepke 15 cm x 7,5 cm ali 20 cm x 10 cm
ali 25 cm x 12,5 cm.
(3) Zavezanec za označevanje lahko uporabi natisnjene
nalepke, ki se pridobijo na ARSKTRP in izpostavah Kmetijsko gozdarske zbornice
Slovenije.
11. člen
(začasni pano)
(1) Velikost začasnega panoja je najmanj A3 (297 mm x
420 mm).
(2) Če je pri naložbi v ureditev objektov zahtevana
postavitev gradbiščne table v skladu s pravilnikom, ki ureja gradbišča, se
šteje, da je obveznost označevanja vira sofinanciranja z začasnim panojem
izpolnjena, če so obvezni elementi označevanja iz prvega odstavka 7. člena tega
pravilnika navedeni na gradbiščni tabli.
12. člen
(obrazložitvena tabla in stalna obrazložitvena tabla)
(1) Velikost obrazložitvene table je najmanj A3 (297 mm
x 420 mm).
(2) Velikost stalne obrazložitvene table je najmanj A3
(297 mm x 420 mm).
(3) Obrazložitvena tabla in stalna obrazložitvena tabla
morata biti iz obstojnega materiala, ki bo omogočal izpolnjevanje obveznosti iz
tretjega odstavka 7. člena tega pravilnika.
13. člen
(informacijska in komunikacijska gradiva)
(1) Vrste informacijskih in komunikacijskih gradiv so:
1.     
tiskana gradiva (npr. knjižice, prospekti, bilteni, obcestni plakati,
prispevki v tiskanih medijih, oglasi v tiskanih medijih, sporočila za javnost,
gradiva usposabljanj in svetovanj),
2.     
elektronska gradiva (npr. e-publikacije, avdiovizualna gradiva, gradiva
usposabljanj, svetovanj),
3.     
informativne table,
4.     
avdiovizualni material (npr. CD in DVD zgoščenke),
5.     
promocijski material (npr. majice, darilne vrečke, USB ključki, izdelki
domače in umetnostne obrti oziroma rokodelski izdelki),
6.     
prispevki na radiu in televiziji (npr. oglasi, oddaje in serije).
(2) Ne glede na prvi odstavek 7. člena tega pravilnika
so obvezni elementi označevanja gradiva iz 1. do 5. točke prejšnjega odstavka
naslednji:
1.     
simbol Evropske unije;
2.     
navedba »Evropski kmetijski sklad za razvoj podeželja: Evropa investira
v podeželje«, pri čemer morajo biti izpolnjene zahteve iz petega odstavka 7.
člena tega pravilnika. Če gre za tehnično pomoč PRP 2014–2020 in je vir
sofinanciranja poleg EKSRP tudi drug evropski strukturni in investicijski
sklad, se lahko namesto navedbe iz prejšnjega stavka uporabi navedba »Evropski
strukturni in investicijski skladi«;
3.     
simbol PRP 2014–2020 v skladu s Prilogo tega pravilnika. Če gre za
tehnično pomoč in je vir sofinanciranja poleg EKSRP tudi drug evropski
strukturni in investicijski sklad, se lahko namesto navedbe iz prejšnjega
stavka uporabi simbol CLLD v skladu s Prilogo tega pravilnika;
4.     
simbol Republike Slovenije: zastava ali grb, oblikovana v skladu s
predpisom, ki ureja grb, zastavo in himno Republike Slovenije ter slovensko
narodno zastavo;
5.     
navedba organa, odgovornega za vsebino gradiva, in navedba MKGP kot
organa upravljanja, pristojnega za izvajanje pomoči iz EKSRP, če gre za
knjižice, prospekte in biltene iz 1. točke prejšnjega odstavka ali
e-publikacije ter avdiovizualna gradiva iz 2. točke prejšnjega odstavka;
6.     
če gre za podukrepe Podpora za tekoče stroške in stroške animacije,
Podpora za izvajanje operacij v okviru strategije lokalnega razvoja, ki ga vodi
skupnost, in Priprava in izvajanje dejavnosti sodelovanja lokalne akcijske
skupine se poleg elementov označevanja iz 1. do 5. točke tega odstavka uporabi
simbol LEADER v skladu s Prilogo tega pravilnika.
(3) Če gre za gradivo iz 6. točke prvega odstavka tega
člena, zavezanec za označevanje, ne glede na prvi odstavek 7. člena tega
pravilnika, izpolni obveznosti označevanja vira sofinanciranja z ustno navedbo:
»Evropska unija iz Evropskega kmetijskega sklada za razvoj podeželja in
Republika Slovenija v okviru Programa razvoja podeželja 2014–2020.«.
(4) Če gre za tiskana gradiva iz 1. točke prvega odstavka
tega člena ali elektronska gradiva iz 2. točke prvega odstavka tega člena, in
je na naslovni strani gradiva uporabljen občinski simbol, se elementi
označevanja iz drugega odstavka tega člena navedejo na naslovni strani gradiva,
razen elementa označevanja iz 5. točke drugega odstavka tega člena, ki se lahko
navede v kolofonu gradiva.
(5) Informativna tabla iz 3. točke prvega odstavka tega
člena je obvestilna tabla, ki zajema predstavitev tematskih poti, lokacije ali
območja. Usmerjevalne table se ne štejejo kot informativne table.
(6) Če označevanje vira sofinanciranja na promocijskem
materialu iz 5. točke prvega odstavka tega člena ni možno, se z virom
sofinanciranja označi embalaža promocijskega materiala ali vizitka, ki se
pritrdi promocijskemu materialu.
(7) Obvezni elementi označevanja iz drugega odstavka
tega člena se lahko uporabijo v barvni ali črno-beli različici.
(8) Če gre za informacijsko in komunikacijsko gradivo v tujem
jeziku, se lahko elementi označevanja iz 2. in 5. točke drugega odstavka tega
člena navedejo v tem jeziku.
14. člen
(trajanje obveznosti)
(1) Zavezanci za označevanje imajo obveznost označevanja
vira sofinanciranja v naslednjem časovnem obdobju:
-       
od vročitve odločbe do zadnjega izplačila sredstev;
-       
od podpisa pogodbe na podlagi izvedenega postopka oddaje javnega
naročila v skladu s predpisi, ki urejajo javno naročanje, do zadnjega izplačila
sredstev;
-       
od vložitve zbirne vloge do izplačila sredstev, če gre za ukrep Dobrobit
živali ali Plačila območjem z naravnimi ali drugimi posebnimi omejitvami;
-       
od vložitve prvega zahtevka za izplačilo sredstev v okviru zbirne vloge
do zadnjega izplačila sredstev, če gre za ukrep Kmetijsko-okoljska-podnebna
plačila ali Ekološko kmetovanje.
(2) Obveznost označevanja s stalno obrazložitveno tablo
v skladu s petim odstavkom 3. člena tega pravilnika traja še pet let po zadnjem
izplačilu sredstev.

Priloga:
Simbol kot obvezen element označevanja vira sofinanciranja

Pravilnik o označevanju vira sofinanciranja iz
Programa razvoja podeželja Republike Slovenije za obdobje 2014–2020 (Uradni
list RS, št. 67/18) vsebuje naslednjo končno določbo:
»15. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah Pravilnika
o označevanju vira sofinanciranja iz Programa razvoja podeželja Republike
Slovenije za obdobje 2014–2020 (Uradni list RS, št. 191/20) vsebuje naslednjo končno določbo:
»KONČNA DOLOČBA
11. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.