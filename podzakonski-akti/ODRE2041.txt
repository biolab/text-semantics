I. SPLOŠNE DOLOČBE
1. člen
(1) Ta uredba določa zahteve za varovanje delavcev pred
tveganji za varnost in zdravje, ki izhajajo ali bi lahko izhajala iz
izpostavljenosti umetnim optičnim sevanjem med njihovim delom v skladu z
Direktivo 2006/25/ES Evropskega parlamenta in Sveta z dne 5. aprila 2006 o
minimalnih zdravstvenih in varnostnih zahtevah v zvezi z izpostavljenostjo
delavcev tveganjem, ki nastanejo zaradi fizikalnih dejavnikov (umetnih optičnih
sevanj) (19. posebna direktiva v smislu člena 16(1) Direktive 89/391/EGS) (UL L
št. 114 z dne 27. 4. 2006, str. 38), nazadnje spremenjeno z Uredbo (ES) št.
1137/2008 Evropskega parlamenta in Sveta z dne 22. oktobra 2008 o prilagoditvi
nekaterih aktov, za katere se uporablja postopek, določen v členu 251 Pogodbe,
Sklepu Sveta 1999/468/ES glede regulativnega postopka s pregledom –
prilagoditev regulativnemu postopku s pregledom – prvi del (UL L št. 311 z dne
21. 11. 2008, str. 1). 
(2) Ta uredba se nanaša na tveganja za varnost in zdravje
delavcev zaradi škodljivih vplivov na oči in kožo, ki so posledica
izpostavljenosti umetnim optičnim sevanjem. 
(3) Ta uredba določa tudi obveznosti delodajalca v zvezi z
varovanjem delavcev pred tveganji zaradi izpostavljenosti umetnim optičnim
sevanjem.
2. člen
V tej uredbi uporabljeni pojmi pomenijo naslednje: 
a)    
optično sevanje: vsako elektromagnetno sevanje z valovnimi
dolžinami med 100 nm in 1 mm. Spekter optičnega sevanja je razdeljen na
ultravijolično, vidno in infrardeče sevanje: 
- 
ultravijolično sevanje: optično sevanje z valovnimi dolžinami med 100 nm
in 400 nm; ultravijolično območje se deli na UVA (315–400 nm), UVB (280–315 nm)
in UVC (100–280 nm); 
- 
vidno sevanje: optično sevanje z valovnimi dolžinami med 380 nm in 780
nm; 
- 
infrardeče sevanje: optično sevanje z valovnimi dolžinami med 780 nm in
1 mm; infrardeče območje se deli na IRA (780–1 400
nm), IRB (1 400–3 000 nm) in IRC (3 000 nm–1 mm); 
b)    
laser (ojačevanje svetlobe s stimulirano emisijo sevanja): vsako
sredstvo, ki lahko proizvaja ali ojači elektromagnetno sevanje v območju
valovnih dolžin optičnega sevanja, predvsem s postopkom nadzorovanega
stimuliranega sevanja; 
c)    
lasersko sevanje: optično sevanje laserja; 
č)    nekoherentno sevanje: vsako optično sevanje, ki ni
lasersko; 
d)    
mejne vrednosti izpostavljenosti: mejne vrednosti
izpostavljenosti optičnim sevanjem temeljijo neposredno na ugotovljenih vplivih
sevanj na zdravje in bioloških presojah. Upoštevanje teh mejnih vrednosti bo
zagotovilo, da bodo delavci, izpostavljeni umetnim virom optičnih sevanj,
zavarovani pred vsemi znanimi škodljivimi vplivi za zdravje; 
e)    
obsevanost, iradianca (E) ali gostota pretoka moči: sevajoči
tokovni vpad, ki vpada na enoto površine, izražen v vatih na kvadratni meter (W
m –2); 
f)     
izpostavljenost sevanju (H): časovni integral obsevanosti,
izražen v džulih na kvadratni meter (J m –2); 
g)    
energijska sevnost, radianca (L): sevalni tok ali izstopna moč na
prostorski kot na enoto površine, izražen v vatih na kvadratni meter na
steradian (W m –2) sr –1); 
h)    
raven: součinkovanje obsevanosti, izpostavljenosti sevanju in
energijski sevnosti, ki jim je delavec izpostavljen.
3. člen
(1) Mejne vrednosti izpostavljenosti za nekoherentna optična
sevanja, ki ga ne oddajajo naravni viri optičnih sevanj, so navedene v prilogi
I, ki je sestavni del te uredbe. 
(2) Mejne vrednosti izpostavljenosti za laserska optična
sevanja so navedene v prilogi II, ki je sestavni del te uredbe.
II. OBVEZNOSTI DELODAJALCEV
4. člen
(1) Delodajalec mora skladno z zakonom, ki ureja varnost in
zdravje pri delu, oceniti ter po potrebi izmeriti ali izračunati ali izmeriti
in izračunati ravni izpostavljenosti umetnim optičnim sevanjem, katerim so
delavci izpostavljeni, tako da se lahko določijo in izvedejo potrebni ukrepi za
omejitev izpostavljenosti na sprejemljive vrednosti. 
(2) Uporabljene metode ocenjevanja, meritev ali izračunov ali
meritev in izračunov morajo biti za laserska sevanja v skladu s standardi
Mednarodne elektrotehniške komisije (IEC), za nekoherentna sevanja pa v skladu
s priporočili Mednarodne komisije za osvetlitev (CIE) in Evropskega odbora za
standardizacijo (CEN). 
(3) V primerih izpostavljenosti, ki jih ne obravnavajo ti
standardi in priporočila, in dokler ne bodo dostopni ustrezni standardi EU in
priporočila, morajo biti ocene, meritve ali izračuni ali meritve in izračuni
izvedeni na podlagi dostopnih nacionalnih ali mednarodnih znanstveno
utemeljenih smernic. V obeh primerih izpostavljenosti se lahko pri oceni
upoštevajo podatki, ki jih je zagotovil proizvajalec opreme, če so ti zajeti v
ustreznih predpisih Skupnosti. 
(4) Ocene, meritve ali izračune ali meritve in izračune
načrtujejo delodajalci v ustreznih rokih. Podatke, pridobljene z oceno, skupaj
s podatki na podlagi meritev ali izračunov ali meritev in izračunov, ravni
izpostavljenosti iz prejšnjih odstavkov, je treba hraniti na način, ki omogoča
poznejše primerjanje rezultatov in zaključke. 
(5) Strokovni delavci ali službe, ki opravljajo v skladu s
predpisi, ki urejajo opravljanje strokovnih nalog na področju varnosti in
zdravja pri delu za delodajalce, ocenjevanje, meritve ali izračune ali meritve
in izračune na področju optičnih sevanj, morajo imeti glede na vrsto preiskave
ter metodo ocenjevanja, meritev ali izračunov ali meritev in izračunov ustrezne
merilnike za merjenje optičnih sevanj po standardih serij SIST EN 14255 ali
SIST EN 60825.
5. člen
Pri izdelavi ocene tveganja zaradi izpostavljenosti delavcev
umetnim optičnim sevanjem mora delodajalec nameniti posebno pozornost: 
a)    
ravnem, razponu valovnih dolžin in trajanju izpostavljenosti umetnim
virom optičnih sevanj; 
b)    
mejnim vrednostim izpostavljenosti iz priloge I in priloge II te uredbe;
c)    
vplivom na varnost in zdravje posebej občutljivih skupin delavcev; 
č)    možnim vplivom na varnost in zdravje delavcev, ki izhajajo iz
medsebojnega učinkovanja optičnih sevanj in na svetlobo občutljivih kemičnih
snovi na delovnem mestu; 
d)    
vsem posrednim vplivom, kakor so začasna oslepitev, eksplozija ali
ogenj; 
e)    
obstoju delovne opreme, načrtovane za zmanjšanje ravni izpostavljenosti
umetnim optičnim sevanjem; 
f)     
ustreznim podatkom, pridobljenim z zdravstvenim nadzorom, vključno z
objavljenimi podatki, če ti obstajajo; 
g)    
izpostavljenosti mnogovrstnim virom umetnih optičnih sevanj; 
h)    
klasifikaciji laserjev glede na ustrezne standarde IEC in klasifikaciji
katerih koli umetnih virov, ki bi lahko povzročili podobne poškodbe, kakor
laserji razreda 3B ali 4; 
i)      
informacijam o virih optičnih sevanj in z njimi povezano delovno opremo,
ki jo zagotovijo proizvajalci delovne opreme v skladu z veljavnimi predpisi.
6. člen
(1) Ocena tveganja mora biti shranjena na primernem nosilcu
podatkov, ki omogoča stalen dostop na običajen način. 
(2) Oceno tveganja je treba skladno s predpisi, ki urejajo
varnost in zdravje pri delu, posodabljati, še zlasti, če so nastale pomembne
spremembe, zaradi katerih bi ocena tveganja lahko zastarela, ali če rezultati
zdravstvenega nadzora pokažejo, da je to potrebno. 
(3) Ocena tveganja lahko vsebuje tudi utemeljitev
delodajalca, da zaradi vrste in obsega nevarnosti v zvezi z umetnimi optičnimi
sevanji nadaljnje podrobnejše ocenjevanje tveganj ni potrebno.
7. člen
(1) Delodajalec mora ob upoštevanju tehničnega napredka in
temeljnih načel za varnost in zdravje pri delu, določenih v zakonu, ki ureja
varnost in zdravje pri delu, z razpoložljivimi ukrepi zagotoviti, da se tveganja,
ki izhajajo iz izpostavljenosti umetnim optičnim sevanjem, odpravijo pri viru
ali zmanjšajo na najnižjo možno mero. 
(2) Če na podlagi ocene tveganja obstaja možnost, da bi bile
mejne vrednosti izpostavljenosti lahko presežene, mora delodajalec izdelati in
izvesti program tehničnih ali organizacijskih ali tehničnih in organizacijskih,
ukrepov za preprečevanje izpostavljenosti, ki bi presegala mejne vrednosti,
zlasti tako, da: 
a)    
uvaja druge delovne postopke, ki zmanjšujejo tveganje zaradi optičnih
sevanj; 
b)    
izbira glede na vrsto dela primerno delovno opremo, ki oddaja manj
optičnih sevanj; 
c)    
uvaja tehnične ukrepe za zmanjšanje emisije optičnih sevanj, vključno,
kadar je to potrebno, s koordiniranimi ali sinhroniziranimi varnostni
mehanizmi, zasloni in podobnimi mehanizmi za varovanje zdravja; 
č)    pripravlja in izvaja ustrezne programe za vzdrževanje delovne
opreme, delovnih mest in sistemov delovnih mest; 
d)    
načrtuje in razporeja delovna mesta; 
e)    
omejuje trajanje in raven izpostavljenosti; 
f)     
zagotovi uporabo ustrezne osebne varovalne opreme; 
g)    
zagotovi uporabo navodil proizvajalca opreme, kakor to določajo predpisi
Skupnosti. 
(3) Na podlagi ocene tveganja mora delodajalec delovna mesta,
kjer bi bili delavci lahko izpostavljeni ravnem umetnih optičnih sevanj, ki
presegajo mejne vrednosti izpostavljenosti, označiti z ustreznimi varnostnimi
znaki. Ta območja mora, če je to tehnično izvedljivo, in kjer obstaja tveganje
zaradi nevarnosti prekomerne izpostavljenosti, razmejiti od drugih delovnih
mest in omejiti dostop do njih. 
(4) Izpostavljenost delavcev umetnim optičnim sevanjem v
nobenem primeru ne sme presegati mejnih vrednosti. Če so kljub sprejetim
ukrepom, ki jih sprejme delodajalec, mejne vrednosti izpostavljenosti
presežene, delodajalec takoj sprejme dodatne ukrepe za zmanjšanje
izpostavljenosti pod mejne vrednosti. Delodajalec ugotovi razloge, zaradi
katerih so bile mejne vrednosti izpostavljenosti presežene ter ustrezno
prilagodi varovalne in preventivne ukrepe, da prepreči ponovno prekoračitev
mejnih vrednosti. 
(5) Delodajalec mora ukrepe iz tega člena prilagoditi
zahtevam posebej občutljivih skupin delavcev. Pri tem mora upoštevati strokovno
oceno pooblaščenega zdravnika.
8. člen
Delodajalec mora skladno z zakonom, ki ureja varnost in
zdravje pri delu, in s to uredbo zagotoviti, da so delavci, ki so pri delu
izpostavljeni tveganjem zaradi umetnih optičnih sevanj, ali njihovi predstavniki,
obveščeni in usposobljeni za delo glede na rezultate ocene tveganja, zlasti pa
glede: 
a)    
sprejetih ukrepov v skladu s to uredbo; 
b)    
mejnih vrednosti izpostavljenosti in z njimi povezanih morebitnih
tveganj; 
c)    
rezultatov ocene, meritev ali izračunov ali meritev in izračunov ravni
izpostavljenosti umetnim optičnim sevanjem ter obrazložitve njihovega pomena in
morebitnih tveganj; 
č)    načina zaznavanja in obveščanja o škodljivih vplivih
izpostavljenosti na zdravje; 
d)    
zdravstvenega nadzora; 
e)    
varnih delovnih postopkov, s katerimi se izpostavljenost umetnim
optičnim sevanjem omeji na najnižjo možno raven; 
f)     
pravilne uporabe ustrezne osebne varovalne opreme.
9. člen
Delodajalec mora zagotoviti posvetovanje in sodelovanje
delavcev ali njihovih predstavnikov glede zadev iz te uredbe v skladu z
določbami zakona, ki ureja področje varnosti in zdravja pri delu.
10. člen
(1) Z namenom preprečevanja in pravočasnega ugotavljanja
kakršnih koli negativnih vplivov na zdravje kakor tudi preprečevanja kakršnih
koli dolgoročnih tveganj za zdravje in tveganj za kronična obolenja zaradi
izpostavljenosti umetnim optičnim sevanjem se v skladu s predpisi, ki urejajo
zdravstveno varstvo delavcev, izvaja zdravstveni nadzor, vodenje dokumentacije
in dostop do zdravstvene dokumentacije. 
(2) Pooblaščeni zdravnik za vsakega delavca, za katerega se
izvaja zdravstveni nadzor, v skladu s prejšnjim odstavkom, izdela in redno
dopolnjuje osebno zdravstveno dokumentacijo. Ta zdravstvena dokumentacija
vsebuje povzetek rezultatov izvedenega zdravstvenega nadzora. Hraniti jo je
treba na način, ki omogoča poznejše zaključke, pri čemer je treba zagotoviti
varovanje zaupnosti podatkov. Kopije pomembne dokumentacije pooblaščeni
zdravnik na njeno zahtevo predloži inšpekciji dela, ki mora v skladu s predpisi
o zdravstveni dejavnosti tako pridobljene podatke varovati kot poklicno
skrivnost. Vsak delavec ima pravico do vpogleda v zdravstveno dokumentacijo, ki
se nanaša nanj. Pri zdravstvenem nadzoru je treba upoštevati oceno tveganja,
kadar je ta zanj pomembna. 
(3) Delodajalec mora delavcu, pri katerem je izpostavljenost
presegla mejno vrednost, zagotoviti zdravstveni pregled. Zdravstveni pregled se
izvede tudi, kadar je na podlagi zdravstvenega nadzora pri delavcu ugotovljena
določljiva bolezen ali škodljiv vpliv na zdravje kot posledica izpostavljenosti
umetnim optičnim sevanjem pri delu. 
(4) Kadar je presežena mejna vrednost ali kadar je ugotovljen
škodljiv vpliv za zdravje, vključno z boleznijo, mora: 
a)    
pooblaščeni zdravnik seznaniti: 
- 
delavca o izvidih, ki se nanašajo nanj. Delavec mora biti informiran in
dobiti nasvete v zvezi z morebitnim zdravstvenim nadzorom, kateremu bi se moral
podvreči po koncu izpostavljenosti; 
- 
delodajalca o vseh bistvenih ugotovitvah zdravstvenega nadzora, pri
čemer je treba zagotoviti varovanje zaupnosti podatkov; 
b)    
delodajalec: 
- 
preveriti oceno tveganja; 
- 
preveriti ukrepe, predvidene za odpravljanje ali zmanjševanje tveganj; 
- 
upoštevati nasvet strokovnih delavcev ali služb, ki v skladu z zakonom,
ki ureja varnost in zdravje pri delu, in predpisi, ki urejajo opravljanje
strokovnih nalog varnosti in zdravja pri delu, pri izvajanju kakršnega koli
ukrepa, potrebnega za odpravljanje ali zmanjševanje tveganja; 
- 
poskrbeti za stalni zdravstveni nadzor in zagotoviti preverjanje
zdravstvenega stanja vseh drugih delavcev, ki so bili enako izpostavljeni, pri
čemer smeta pooblaščeni zdravnik ali pristojni organ predlagati, da
izpostavljene osebe opravijo zdravstveni pregled.
III. KAZENSKE DOLOČBE
11. člen
(1) Z globo od 2.000 do 40.000 eurov se za prekršek kaznuje
delodajalec, ki: 
a)    
skladno z zakonom, ki ureja varnost in zdravje pri delu, ne oceni ter po
potrebi ne izmeri ali izračuna ali ne izmeri in izračuna ravni izpostavljenosti
umetnim optičnim sevanjem, katerim so bili delavci izpostavljeni, tako da se
lahko določijo in izvedejo potrebni ukrepi za omejitev izpostavljenosti na
sprejemljive vrednosti (prvi odstavek 4. člena); 
b)    
ne načrtuje ocen, meritev ali izračunov ali meritev in izračunov v
ustreznih rokih (četrti odstavek 4. člena); 
c)    
podatke, pridobljene z oceno, skupaj s podatki na podlagi meritev ali
izračunov ali meritev in izračunov ravni izpostavljenosti ne hrani na način, ki
omogoča poznejše primerjanje rezultatov in zaključke (četrti odstavek 4.
člena); 
č)    ocene tveganja ne hrani na primernem nosilcu podatkov, ki
omogoča stalen dostop na običajen način ali ni dostopna na primeren način (prvi
odstavek 6. člena); 
d)    
ni posodabljal ocene tveganja, zlasti pa, če so nastale pomembne
spremembe, zaradi katerih bi ocena tveganja lahko zastarela, ali če rezultati
zdravstvenega nadzora pokažejo, da je to potrebno (drugi odstavek 6. člena); 
e)    
ni zagotovil zdravstvenega pregleda delavcu, pri katerem je
izpostavljenost presegla mejno vrednost, ali kadar je na podlagi zdravstvenega
nadzora pri delavcu ugotovljena določljiva bolezen ali škodljiv vpliv na
zdravje kot posledica izpostavljenosti umetnim optičnim sevanjem pri delu
(tretji odstavek 10. člena). 
(2) Z globo od 800 do 4.000 eurov se kaznuje odgovorna oseba
delodajalca, ki stori prekršek iz prejšnjega odstavka.
IV. KONČNA DOLOČBA
12. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00711-8/2010/4
Ljubljana, dne 29. aprila 2010
EVA 2010-2611-0032
Vlada Republike Slovenije
Borut Pahor l.r.
Predsednik

Priloga
I: Neokoherentna optična sevanja
Priloga
II: Laserska optična sevanja