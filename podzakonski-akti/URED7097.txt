1. člen
(namen)
Ta uredba določa način in pogoje opravljanja obvezne državne
gospodarske javne službe dolgoročnega nadzora in vzdrževanja zaprtih odlagališč
rudarske in hidrometalurške jalovine (v nadaljnjem besedilu: javna služba), ki
nastane pri pridobivanju in izkoriščanju jedrskih mineralnih surovin.
2. člen
(izrazi)
Izraza, uporabljena v tej uredbi, imata naslednji pomen:
1.     
dolgoročni nadzor odlagališča rudarske in hidrometalurške jalovine (v
nadaljnjem besedilu: odlagališče) je izvajanje nadzora po zaprtju odlagališča,
ki nastane pri pridobivanju in izkoriščanju jedrskih mineralnih surovin, zato
da se zagotovi dolgoročna sevalna varnost prebivalstva in okolja, kot je
predvidena v varnostnem poročilu odlagališča;
2.     
vzdrževanje odlagališča je izvajanje vseh vzdrževalnih ukrepov na
območju zaprtega odlagališča, ki so potrebni za vzdrževanje v varnostnem
poročilu odlagališča predvidenih dolgoročnih varnostnih funkcij.
3. člen
(izvajalec javne službe)
Izvajalec javne službe je Agencija za radioaktivne odpadke skladno
s tretjo alinejo 5. člena Odloka o preoblikovanju javnega podjetja Agencija za
radioaktivne odpadke p. o., Hajdrihova 2, Ljubljana, v javni gospodarski
zavod (Uradni list RS, št. 45/96, 32/99, 38/01, 41/04 – ZVO-1 in 113/09).
4. člen
(začetek izvajanja javne službe)
(1) Pogoji za izvajanje javne službe so:
-       
da je celotno območje zaprtega odlagališča, ki ga sestavljajo zemljiške
parcele odlagališča vključno s pripadajočimi objekti, v lasti Republike
Slovenije,
-       
da ima območje zaprtega odlagališča status objekta državne
infrastrukture, ki je na podlagi sklepa vlade določen z odločbo organa,
pristojnega za jedrsko varnost,
-       
da je upravljavcu odlagališča izdano dovoljenje o zaprtju odlagališča in
prenehanju statusa sevalnega objekta na podlagi zakona, ki ureja varstvo pred
ionizirajočimi sevanji in jedrsko varnost,
-       
da je upravljavcu odlagališča izdana odločba o prenehanju pravic in
obveznosti na zaprtem odlagališču na podlagi zakona, ki ureja rudarstvo,
-       
da je nosilec pravic in obveznosti iz dovoljenja za izkoriščanje uranove
rude izbrisan iz rudarskega registra v delu, ki vključuje območje zaprtega
odlagališča rudarske in hidrometalurške jalovine.
(2) Izvajanje javne službe se ob izpolnjevanju pogojev
iz prejšnjega odstavka začne z dnem predaje zaprtega odlagališča rudarske in
hidrometalurške jalovine, kot je določeno v dovoljenju o zaprtju odlagališča iz
tretje alineje prejšnjega odstavka.
(3) Izvajalcu javne službe mora biti pri izvajanju javne
službe na razpolago vsa potrebna infrastruktura (zemljišča, stavbe ipd.). Če
posamezen del državne infrastrukture upravlja drugi upravljavec, ki ni
izvajalec javne službe dolgoročnega nadzora in vzdrževanje zaprtega odlagališča
rudarske in hidrometalurške jalovine, mora ta upravljavec izvajalcu javne
službe omogočiti nemoten dostop do potrebne infrastrukture, da se omogoči
izvajanje dolgoročnega nadzora in vzdrževanje zaprtega odlagališča z vidika
zagotavljanja varstva pred ionizirajočimi sevanji.
5. člen
(obseg izvajanja javne službe)
(1) Izvajalec javne službe mora redno in nemoteno
izvajati dolgoročni nadzor in vzdrževanje odlagališč na celotnem območju
objekta državne infrastrukture skladno z načrtom dolgoročnega nadzora
odlagališča, ki je lahko del varnostnega poročila objekta.
(2) Izvajanje javne službe skladno z načrtom
dolgoročnega nadzora objekta vključuje:
1.     
nadzor odlagališča, ki vključuje:
- 
redni nadzor za ugotavljanje stanja odlagališča in izpolnjevanja določil
iz varnostnega poročila objekta,
- 
izredni nadzor za ugotavljanje stanja po izrednem naravnem dogodku ali v
primeru posega človeka v odlagališče,
- 
nadzor dostopa do odlagališča,
- 
nadzor območja, ki ima omejeno uporabo po globini zaradi nasutja
rudarske jalovine;
2.     
monitoring odlagališča, ki vključuje:
- 
radiološki monitoring emisij,
- 
fizikalno-kemijski monitoring vode,
- 
hidrološki monitoring,
- 
geodetski monitoring in monitoring dolgoročne stabilnosti odlagališča in
njegovih brežin;
3.     
monitoring zaprte rudniške jame, ki vključuje:
- 
radiološki monitoring izcednih vod iz jame,
- 
nadzor saniranih zunanjih jamskih objektov na površini;
4.     
ocenjevanje efektivnih doz, ki jih prejme prebivalstvo zaradi
prisotnosti odlagališča;
5.     
vzdrževalna dela na odlagališču, potrebna za dolgoročno ohranjanje
njegovih varnostnih funkcij;
6.     
vzdrževanje potrebne infrastrukture in objektov na območju odlagališča;
7.     
dopolnjevanje in vzdrževanje zbirke podatkov o stanju odlagališča ter
arhiviranje dokumentacije;
8.     
vzdrževanje in posodabljanje načrta dolgoročnega nadzora odlagališča,
vključno z načrtom saniranih zunanjih jamskih objektov in kanalizacije izcednih
vod iz rudniške jame;
9.     
vzdrževanje in posodabljanje varnostnega poročila o objektu državne
infrastrukture v skladu z zakonom, ki ureja varstvo pred ionizirajočimi sevanji
in jedrsko varnost.
(3) Ne glede na prejšnji odstavek mora izvajalec javne službe
izvajati tudi vzdrževalna dela, ki so določena v odločbi iz četrte alineje
prvega odstavka prejšnjega člena, ter druga dela, potrebna za dolgoročni nadzor
in vzdrževanje objekta državne infrastrukture.
(4) Radiološki monitoring iz 2. in 3. točke drugega
odstavka tega člena se mora izvajati v skladu s predpisom, ki ureja monitoring
radioaktivnosti.
(5) Ocenjevanje efektivne doze prebivalstva iz 4. točke
drugega odstavka tega člena mora potekati v skladu s predpisom, ki ureja pogoje
in metodologijo za ocenjevanje doz pri varstvu delavcev in prebivalstva pred
ionizirajočimi sevanji.
(6) Načrt dolgoročnega nadzora objekta iz 8. točke
drugega odstavka tega člena je treba revidirati vsakih 10 let ali
pogosteje v primeru pomembnih sprememb na objektu. Revizijo načrta mora
izvajalec javne službe izvesti ob smiselni uporabi določb postopka za odobritev
sprememb v jedrskem ali sevalnem objektu, določenem v zakonu, ki ureja varstvo
pred ionizirajočimi sevanji in jedrsko varnost.
6. člen
(vir financiranja javne službe)
Vir financiranja javne službe po tej uredbi so sredstva
proračuna Republike Slovenije.
7. člen
(stroški javne službe)
(1) Strošek za izvajanje javne službe po tej uredbi se
določi s programom dela in finančnim načrtom izvajalca javne službe.
(2) Stroški za izvajanje javne službe po tej uredbi so:
-       
stroški za izvedbo nalog iz 5. člena te uredbe,
-       
stroški zavarovalnih premij,
-       
stroški amortizacije opreme za vzdrževanje in nadzor odlagališča,
-       
stroški podizvajalcev za izvajanje javne službe,
-       
stroški varstva pred ionizirajočim sevanjem in varstva okolja,
-       
stroški nabave in vzdrževanja merilne opreme,
-       
stroški usposabljanja zaposlenih in zagotavljanja potrebnih dovoljenj,
-       
stroški dajatev, vezanih na zaprto odlagališče,
-       
drugi stroški, potrebni za izvajanje javne službe skladno s to uredbo.
8. člen
(omejena raba prostora okoli odlagališča)
Ne glede na določbe Uredbe o določitvi območja in višini
nadomestila zaradi omejene rabe prostora na območju Rudnika urana Žirovski vrh
(Uradni list RS, št. 22/08 in 50/09) preneha za odlagališče, za katero organ,
pristojen za jedrsko varnost, izda odločbo o prenehanju statusa sevalnega
objekta, omejitev omejene rabe prostora za parcele okoli tega odlagališča, ki
so navedene v prilogi in niso predmet izvajanja javne službe. Z dnem dokončnosti
odločbe o prenehanju statusa sevalnega objekta preneha tudi zaveza plačevanja
nadomestila za omejeno rabo prostora za to odlagališče.
9. člen
(obveščanje v primeru izrednega dogodka)
Izvajalec javne službe mora v primeru izrednega dogodka na
odlagališču rudarske in hidrometalurške jalovine o tem nemudoma obvestiti
organ, pristojen za jedrsko varnost.
10. člen
(poročanje o izvajanju javne službe)
(1) Izvajalec javne službe mora organu, pristojnemu za
jedrsko varnost, do konca marca tekočega leta poslati letno poročilo o
izvajanju javne službe za preteklo leto.
(2) Letno poročilo iz prejšnjega odstavka zajema
vsebinsko poročilo o izvedenih nalogah, iz katerega mora biti razviden vpliv
objekta državne infrastrukture na okolje in prebivalstvo.
11. člen
(nadzor)
Nadzor nad izvajanjem te uredbe opravlja inšpekcija,
pristojna za jedrsko varnost.
12. člen
(prehodna določba)
Ne glede na določbo 8. člena te uredbe prenehata omejitev omejene
rabe prostora za parcele okoli zaprtega odlagališča rudarske jalovine Jazbec na
območju Rudnika urana Žirovski vrh in zaveza plačevanja nadomestila za omejeno
rabo prostora za to odlagališče z dnem uveljavitve te uredbe.
13. člen
(končna določba)
Ta uredba začne veljati naslednji dan po objavi v Uradnem listu
Republike Slovenije.
Št. 00719-34/2015
Ljubljana, dne 8. oktobra 2015
EVA 2015-2550-0139
Vlada Republike Slovenije
dr. Miroslav Cerar l.r.
Predsednik