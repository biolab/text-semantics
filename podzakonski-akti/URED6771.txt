1. člen
(vsebina in področje uporabe)
(1) Ta uredba določa tehnične zahteve
za okoljsko primerno zasnovo, ki jih morajo izpolnjevati proizvodi, povezani z
energijo, da se lahko dajo na trg oziroma v uporabo in se lahko prosto tržijo,
v skladu z Direktivo 2009/125/ES Evropskega parlamenta in Sveta z dne
21. oktobra 2009 o vzpostavitvi okvira za določanje zahtev za okoljsko
primerno zasnovo izdelkov, povezanih z energijo (prenovitev) (UL L št. 285
z dne 31. 10. 2009, str. 10; v nadaljnjem besedilu: Direktiva
2009/125/ES).
(2) Ta uredba se ne uporablja za
potniška ali tovorna prevozna sredstva.
2. člen
(pomen izrazov)
Izrazi, uporabljeni v tej uredbi, imajo
naslednji pomen:
1.     
proizvod, povezan z energijo (v nadaljnjem besedilu: proizvod),
pomeni vsak proizvod, ki med uporabo vpliva na rabo energije ter je dan na trg
oziroma v uporabo, vključno z deli, namenjenimi vgradnji v proizvode, ki so
dani na trg oziroma v uporabo kot posamezni deli, namenjeni končnim
uporabnikom, in za katere se lahko pripravi samostojna ocena okoljske
učinkovitosti;
2.     
dati na trg pomeni prvič ponuditi proizvod na trgu Evropske unije
z namenom distribucije ali uporabe v Evropski uniji za plačilo ali brezplačno
ne glede na vrsto prodaje oziroma prodajno tehniko;
3.     
dati v uporabo pomeni prvo uporabo proizvoda za predvideni namen
s strani končnega uporabnika v Evropski uniji;
4.     
distributer je vsaka pravna oseba, samostojni podjetnik
posameznik ali posameznik, ki samostojno opravlja dejavnost v dobavni verigi,
ki ni proizvajalec ali uvoznik in ki omogoči dostopnost proizvoda na trgu ali v
uporabi;
5.     
dobavitelj je proizvajalec, njegov pooblaščeni zastopnik v
Evropski uniji ali uvoznik, ki da proizvod na trg ali v uporabo v Evropski
uniji; če teh ni, se za dobavitelja šteje druga fizična ali pravna oseba, ki da
proizvod na trg ali v uporabo;
6.     
ekološki profil pomeni opis vnosov in iznosov (na primer
materialov, emisij in odpadkov) v skladu z izvedbenim predpisom, ki velja za
proizvod, v njegovi celotni življenjski dobi, pomembnih z vidika njegovega
vpliva na okolje in izraženih v merljivih fizikalnih količinah;
7.     
energijska predelava pomeni uporabo gorljivih odpadkov za
proizvodnjo energije z neposrednim sežigom skupaj z drugimi odpadki ali brez
njih, vendar z uporabo toplote;
8.     
harmonizirani standard je standard, ki ga je sprejel evropski
organ za standardizacijo iz Priloge I Direktive 98/34/ES Evropskega parlamenta
in Sveta z dne 22. junija 1998 o določitvi postopka za zbiranje informacij
na področju tehničnih standardov in tehničnih predpisov (UL L št. 204 z dne
21. 7. 1998, str. 37), kakor je bila nazadnje spremenjena z Direktivo
98/48/ES Evropskega parlamenta in Sveta z dne 20. julija 1998 o spremembi
Direktive 98/34/ES o določitvi postopka za zbiranje informacij na področju
tehničnih standardov in tehničnih predpisov (UL L št. 217 z dne
5. 8. 1998, str. 18), na predlog Evropske komisije v skladu s
6. členom te direktive;
9.     
izboljšanje okoljske učinkovitosti pomeni postopek izboljšanja
okoljske učinkovitosti proizvoda v času več generacij, čeprav ne nujno pri vseh
okoljskih vidikih proizvoda hkrati;
10.  
izvedbeni predpisi so uredbe Evropske komisije, ki določajo
zahteve za okoljsko primerno zasnovo posameznih skupin proizvodov;
11.  
materiali so snovi ali tvarine, ki se uporabijo pri izdelavi,
dodelavi ali predelavi proizvoda v njegovi celotni življenjski dobi;
12.  
nevarni odpadek je odpadek, ki ima eno ali več nevarnih lastnosti
iz Priloge 1 Uredbe o odpadkih (Uradni list RS, št. 103/11);
13.  
odpadek je snov ali predmet, ki ga imetnik zavrže, namerava
zavreči ali mora zavreči;
14.  
okoljska učinkovitost proizvoda pomeni rezultate proizvajalčevega
upravljanja okoljskih vidikov proizvoda, navedenih v tehnični dokumentaciji;
15.  
okoljsko primerna zasnova pomeni sistematično vključitev
okoljskih vidikov v zasnovo proizvoda, da bi se izboljšala okoljska
učinkovitost proizvoda v njegovi življenjski dobi;
16.  
okoljski vidik pomeni element ali funkcijo proizvoda, ki lahko v
njegovi življenjski dobi vpliva na okolje;
17.  
okoljski vpliv pomeni vsako spremembo okolja, ki v celoti ali
delno izhaja iz proizvoda v njegovi življenjski dobi;
18.  
organ za ugotavljanje skladnosti je pravna oseba, samostojni
podjetnik posameznik ali posameznik, ki samostojno opravlja dejavnost, in je z
odločbo pristojnega ministrstva določen za izvajanje dejavnosti ugotavljanja
skladnosti, vključno z umerjanjem, preizkušanjem, certificiranjem in kontrolo;
19.  
ponovna uporaba pomeni postopek, v katerem se proizvod ali
njegovi deli ponovno uporabijo za enak namen, za katerega so bili ustvarjeni,
vključno z nadaljnjo uporabo proizvoda, ki se vrača na zbiralno mesto, k
distributerju, izvajalcu recikliranja ali proizvajalcu, pa tudi z uporabo
obnovljenega proizvoda;
20.  
pooblaščeni zastopnik je fizična ali pravna oseba s sedežem v
Evropski uniji, ki je pridobila pisno pooblastilo proizvajalca za opravljanje
vseh ali dela obveznosti in formalnosti v zvezi s proizvodi v njegovem imenu;
21.  
posebna zahteva po okoljsko primerni zasnovi pomeni količinsko
določeno in merljivo zahtevo po okoljsko primerni zasnovi, povezano z določenim
okoljskim vidikom proizvoda, na primer porabo energije med delovanjem, preračunano
na enoto izhodnega učinka;
22.  
predelava je postopek, katerega glavni rezultat je, da se odpadki
koristno uporabijo v obratu, v katerem so bili predelani, ali v drugih
gospodarskih dejavnostih, tako da nadomestijo druge materiale, ki bi se
uporabili za izpolnitev določene funkcije ali so pripravljeni za izpolnitev te
funkcije;
23.  
proizvajalec je fizična ali pravna oseba, ki izdeluje proizvode
ali se zanj načrtujejo ali izdelujejo in ki jih trži pod svojim imenom ali
blagovno znamko;
24.  
recikliranje pomeni ponovno obdelavo odpadnih materialov v
proizvodnem procesu za prvotni namen ali v druge namene, vendar ne za
energetsko predelavo;
25.  
sestavni deli in sklopi so deli, ki so namenjeni vgradnji v
proizvode in niso dani na trg ali v uporabo kot samostojni deli za končne
uporabnike ali zanje ni mogoče pripraviti samostojne ocene okoljske
učinkovitosti;
26.  
splošna zahteva po okoljsko primerni zasnovi pomeni zahtevo po
okoljsko primerni zasnovi, ki temelji na ekološkem profilu proizvoda kot celoti
in nima določenih mejnih vrednosti za posamezne okoljske vidike;
27.  
usklajevalna zakonodaja Evropske unije je zakonodaja Evropske
unije, ki usklajuje pogoje za trženje proizvodov;
28.  
uvoznik je pravna oseba, samostojni podjetnik posameznik ali
posameznik, ki samostojno opravlja dejavnost, s sedežem v Evropski uniji in
daje na trg Evropske unije proizvode iz tretjih držav;
29.  
zahteva po okoljsko primerni zasnovi pomeni zahtevo v zvezi s
proizvodom ali načrtovanjem proizvoda, namenjeno izboljšanju njegove okoljske
učinkovitosti, ali zahtevo po zagotavljanju podatkov o okoljskih vidikih proizvoda;
30.  
zasnova proizvoda pomeni več postopkov, ki pri tehničnih
lastnostih proizvoda upoštevajo pravne, tehnične, varnostne, funkcionalne,
tržne ali druge zahteve, ki jim mora proizvod ustrezati;
31.  
znak skladnosti CE je znak, s katerim proizvajalec izjavlja, da
je proizvod skladen z zahtevami iz usklajevalne zakonodaje Evropske unije, ki
določa njegovo namestitev;
32.  
življenjska doba pomeni zaporedna in med seboj povezana obdobja
proizvoda od uporabe surovin do dokončne odstranitve.
3. člen
(znak skladnosti CE in izjava EU o
skladnosti)
(1) Proizvajalec ali njegov
pooblaščeni zastopnik mora pred dajanjem proizvoda na trg ali v uporabo nanj
pritrditi znak skladnosti CE in sestaviti izjavo EU o skladnosti, s čimer
zagotavlja in izjavlja, da proizvod ustreza zahtevam za okoljsko primerno zasnovo.
(2) Znak skladnosti CE je sestavljen
iz začetnic „CE“ in mora imeti lastnosti, ki so navedene v Prilogi I te uredbe,
ki je njen sestavni del.
(3) Proizvajalec ali njegov
pooblaščeni zastopnik mora sestaviti izjavo EU o skladnosti, ki mora vsebovati
naslednje podatke:
a)     ime in naslov proizvajalca ali njegovega pooblaščenega zastopnika;
b)     opis modela, ki zadošča za nedvoumno prepoznavanje;
c)     navedbo izvedbenega predpisa in sklic na drugo zakonodajo Evropske
unije, ki določa označevanje z znakom skladnosti CE;
č)    sklicevanje na uporabljene harmonizirane
standarde;
d)     druge uporabljene tehnične standarde in specifikacije;
e)     ime in priimek ter podpis odgovorne osebe, ki jo je pooblastil
proizvajalec ali njegov pooblaščeni zastopnik.
4. člen
(obveznosti uvoznika)
Če proizvajalec nima sedeža v Evropski
uniji in v Evropski uniji nima pooblaščenega predstavnika, mora uvoznik:
a)     zagotoviti, da je proizvod, ki je dan na trg ali v uporabo, skladen
z zahtevami za okoljsko primerno zasnovo in s to uredbo,
b)     hraniti in dati na voljo nadzornim organom izjavo EU o skladnosti
in tehnično dokumentacijo.
5. člen
(prosti pretok)
(1) Proizvod, ki izpolnjuje zahteve za
okoljsko primerno zasnovo in je označen z znakom skladnosti CE v skladu s 3.
členom te uredbe, se ne sme prepovedati, omejiti ali ovirati pri njegovem
dajanju na trg ali v uporabo.
(2) Proizvod, za katerega izvedbeni
predpis določa, da zanj ni potrebna zahteva za okoljsko primerno zasnovo, in je
označen z znakom skladnosti CE, se ne sme prepovedati, omejiti ali ovirati pri
njegovem dajanju na trg ali v uporabo.
6. člen
(ugotavljanje skladnosti)
(1) Proizvajalec ali njegov
pooblaščeni zastopnik mora pred dajanjem proizvoda na trg ali v uporabo izvesti
postopek ugotavljanja skladnosti proizvoda z zahtevami izvedbenega predpisa, ki
ureja okoljske zahteve za posamezno skupino proizvodov.
(2) Na podlagi postopkov ugotavljanja
skladnosti, ki so določeni v izvedbenem predpisu, se proizvajalci odločijo za:
a)     notranji nadzor nad načrtovanjem proizvoda, ki je določen v Prilogi
II te uredbe in je njen sestavni del, ali
b)     sistem upravljanja, ki je določen v Prilogi III te uredbe in je
njen sestavni del.
(3) Ne glede na določbo prejšnjega
odstavka tega člena se postopek ugotavljanja skladnosti lahko izbere tudi med
moduli iz Priloge II Sklepa št. 768/2008/ES Evropskega parlamenta in Sveta z
dne 9. julija 2008 o skupnem okviru za trženje proizvodov in razveljavitvi
Sklepa Sveta 93/465/EGS (UL L št. 218 z dne 13. 8. 2008, str. 82), če
je to upravičeno in sorazmerno s tveganjem.
7. člen
(domneva o skladnosti)
(1) Za proizvod, ki je označen z
znakom skladnosti CE iz 3. člena te uredbe, se šteje, da je skladen z določbami
te uredbe in izvedbenega predpisa.
(2) Za proizvod, pri katerem so bili
pri načrtovanju proizvoda uporabljeni harmonizirani standardi, ki so objavljeni
v Uradnem listu Evropske unije, se šteje, da je skladen z določbami te uredbe
in določbami izvedbenega predpisa, na katerega se ti standardi nanašajo.
(3) Šteje se, da so proizvodi, za
katere je bil pridobljen znak za okolje v skladu z Uredbo (ES) št. 1980/2000
Evropskega parlamenta in Sveta z dne 17. julija 2000 o spremenjenem
sistemu Skupnosti za podeljevanje znaka za okolje (UL L št. 237 z dne
21. 9. 2000, str. 1) in Uredbo (ES) št. 66/2010 Evropskega parlamenta in
Sveta z dne 25. novembra 2009 o znaku EU za okolje (UL L št. 27 z dne
30. 1. 2010, str. 1), v skladu z zahtevami za okoljsko primerno zasnovo.
(4) Če proizvod, za katerega velja
izvedbeni predpis, zasnuje organizacija, registrirana v skladu z Uredbo (ES)
št. 761/2001 Evropskega parlamenta in Sveta z dne 19. marca 2001 o
prostovoljnem sodelovanju organizacij v Sistemu Skupnosti za okoljsko ravnanje
in presojo (EMAS) (UL L št. 114 z dne 24. 4. 2001, str. 1), in je zasnova
proizvoda vključena v obseg registracije, se domneva, da sistem upravljanja
organizacije ustreza zahtevam iz Priloge III te uredbe.
(5) Če proizvod, za katerega velja
izvedbeni predpis, zasnuje organizacija s sistemom upravljanja, ki vključuje
zasnovo proizvoda in se izvaja v skladu s harmoniziranimi standardi, ki so
objavljeni v Uradnem listu Evropske unije, se domneva, da je sistem upravljanja
v skladu z zahtevami iz Priloge III te uredbe.
(6) Če za posamezen proizvod obstaja
sum o neskladnosti proizvoda, mora nadzorni organ zaradi določitve morebitnih
pravočasnih popravnih ukrepov na svojih spletnih straneh objaviti utemeljeno
oceno o neskladnosti proizvoda, ki jo izdela organ za ugotavljanje skladnosti
ali proizvajalec proizvoda.
8. člen
(zaščitna klavzula)
(1) Kadar nadzorni organ ugotovi, da
proizvod, ki je označen z znakom skladnosti CE iz 3. člena te uredbe in je na
trgu ali se uporablja v skladu z njegovim namenom uporabe, ne izpolnjuje zahtev
za okoljsko primerno zasnovo, se proizvajalec ali njegov pooblaščeni zastopnik
pozove, da zagotovi skladnost proizvoda in preneha s kršitvijo, pod pogoji, ki
jih določi nadzorni organ. Kadar se neskladnost nadaljuje, nadzorni organ
sprejme ukrepe o prepovedi ali omejitvi trgovanja s proizvodom ali o prepovedi
ali omejitvi njegove uporabe ali odloči, da se proizvod umakne s trga.
(2) Kadar nadzorni organ sprejme
odločitev o prepovedi ali omejitvi trgovanja s proizvodom ali o prepovedi ali
omejitvi njegove uporabe ali odloči, da se proizvod umakne s trga, se priglasi
zaščitna klavzula skladno s predpisom, ki določa način mednarodne izmenjave
informacij o ukrepih in dejanjih, ki omejujejo trgovanje s proizvodi. V
obvestilu se navedejo razlogi za odločitev, in sicer:
a)     neizpolnjevanje zahtev izvedbenega predpisa,
b)     nepravilna uporaba harmoniziranih standardov,
c)     pomanjkljivosti v harmoniziranih standardih.
(3) Odločitve, ki jih nadzorni organ
sprejme na podlagi prejšnjega odstavka, morajo biti dostopne javnosti.
9. člen
(zahteve za sestavne dele in sklope)
Proizvajalec ali njegov pooblaščeni
zastopnik, ki daje na trg ali v uporabo sestavne dele in sklope, mora
proizvajalcu proizvoda zagotoviti podatke o sestavi materialov in porabi
energije, materialih ali virih za sestavne dele ali sklope, če tako določa
izvedbeni predpis.
10. člen
(obveščanje potrošnikov)
Proizvajalci morajo skladno z zahtevami
izvedbenega predpisa končnim uporabnikom proizvodov zagotoviti:
a)     informacije o tem, kako lahko sami prispevajo k trajnostni uporabi
proizvoda, ter
b)     podatke o ekološkem profilu proizvoda in koristih njegove okoljsko
primerne zasnove.
11. člen
(nadzor)
Nadzor nad okoljsko primerno zasnovo
proizvodov, ki so na trgu, opravlja inšpekcija, pristojna za trg. Za proizvode
v uporabi opravlja nadzor energetska inšpekcija.
12. člen
(prenehanje uporabe)
Z dnem uveljavitve te uredbe se preneha
uporabljati Pravilnik o vzpostavitvi okvira za določanje zahtev za okoljsko
primerno zasnovo proizvodov, povezanih z energijo (Uradni list RS, št. 50/12,
69/13 in 17/14 – EZ-1).
13. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00710-2/2014
Ljubljana, dne 22. oktobra 2014
EVA 2014-2430-0049
Vlada Republike Slovenije
dr. Miroslav Cerar l.r.
Predsednik

Priloga I: Znak
skladnosti CE
Priloga II:
Notranji nadzor nad zasnovo proizvoda
Priloga III:
Sistem upravljanja za ugotavljanje skladnosti