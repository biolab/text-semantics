1. člen
Ta pravilnik predpisuje strokovno izobrazbo
in sestavo izpitne komisije, izpitni program za voditelja čolna, program za
preizkus znanja za upravljanje čolna kakor tudi priznavanje usposobljenosti za
voditelja čolna in obliko in sestavine obrazcev.
Izvajalci tečajev za izpite za
voditelja čolna ter tečajev za preizkus znanja za upravljanje čolna
2. člen
Pogoji, ki jih morajo pravne in fizične
osebe izpolnjevati za usposabljanje kandidatov za opravljanje tečajev za
voditelja čolna ter tečajev za preizkus znanja za upravljanje čolna, so
naslednji:
1.    
zagotoviti morajo ustrezno opremljen prostor za
teoretični del usposabljanja in opravljanje izpitov;
2.    
imeti morajo toliko učiteljev oziroma
inštruktorjev z ustreznim veljavnim dovoljenjem in pooblastilom, kolikor jih je
potrebno za zagotovitev nemotenega usposabljanja, glede na število učencev
oziroma kandidatov, ki se usposabljajo, in glede na program usposabljanja.
3. člen
Uprava Republike Slovenije za pomorstvo (v
nadaljevanju: URSP) izda pravni ali fizični osebi, ki vloži zahtevo za
opravljanje tečajev za voditelja čolna ter opravljanje tečajev za preizkus
znanja za opravljanje čolna, ustrezno pooblastilo, če pravna in fizična oseba
izpolnjuje pogoje iz prejšnjega člena tega pravilnika.
Direktor URSP imenuje komisijo, ki opravi
pregled predložene dokumentacije, sredstev, opreme, učil in učnih pripomočkov
za izpolnjevanje pogojev za opravljanje tečajev iz prejšnjega odstavka.
V pooblastilu iz prvega odstavka tega člena
se navedejo pogoji, ki jih mora izpolnjevati pravna in fizična oseba, v skladu
z določbami tega pravilnika, skupaj z navedbo, ali se pooblastilo izda za
nedoločen ali določen čas.
Pooblastilo iz prvega odstavka tega člena
se praviloma izda za nedoločen čas.
Izdano pooblastilo URSP razveljavi, če niso
več izpolnjeni pogoji za njegovo izdajo.
4. člen
Zahteva iz prejšnjega člena mora vsebovati
naslednje podatke: ime pravne oziroma fizične osebe, sedež in točen naslov,
podatke o vrsti izpita, za katerega namerava pravna in fizična oseba
pripravljati kandidate na tečaju, ter ime in priimek osebe, ki je zadolžena za
organizacijo usposabljanja.
Zahtevi iz prejšnjega odstavka mora
predlagatelj priložiti naslednjo dokumentacijo:
1.    
overjeni izpisek iz sodnega registra ali kopijo
priglasitve za vpis v vpisnik samostojnih podjetnikov posameznikov s potrdilom
pristojnega upravnega organa o datumu opravljene priglasitve oziroma za društva
dokazilo o registraciji društva in temeljni akt društva;
2.    
seznam strokovnega osebja, ki izvaja teoretični
in praktični del strokovnega usposabljanja, z navedbo strokovne izobrazbe,
strokovne usposobljenosti ter vrsto veljavnih dovoljenj in pooblastil, ki jih
ima;
3.    
popis in skico prostorov za teoretični del
strokovnega usposabljanja, s podatki o opremi iz prejšnjega člena tega
pravilnika;
4.    
seznam drugih sredstev, opreme, učil in učnih
pripomočkov, ki jih pravna in fizična oseba uporablja za teoretični in
praktični del strokovnega usposabljanja v skladu z določbami tega pravilnika.
Pred izdajo pooblastila iz prejšnjega člena
tega pravilnika morajo vse pooblaščene in odgovorne osebe pravne in fizične
osebe pred pooblaščeno osebo URSP na posebnem obrazcu deponirati svoj
lastnoročni podpis.
O vseh spremembah, ki se nanašajo na
zahteve, ki jih morajo izpolnjevati pravne in fizične osebe v skladu z
določbami tega pravilnika, mora pravna in fizična oseba takoj pisno obvestiti
URSP in predložiti ustrezno dokumentacijo ali navesti potrebne podatke ter
zahtevati ustrezno spremembo izdanega pooblastila.
5. člen
Pooblaščena pravna in fizična oseba mora
URSP vsako leto najkasneje do 31. januarja predložiti poročilo o delu v
preteklem letu. V poročilu navede podatke o vrstah usposabljanj, številu
vpisanih kandidatov ter številu usposobljenih kandidatov, ločeno po vrstah
usposabljanj.
Izvajanje izpitov za voditelja čolna
ter preizkusa znanja za upravljanje s čolnom
6. člen
Izpiti za voditelja čolna se opravljajo na
URSP in izven sedeža URSP ter njenih izpostav. Preizkusi znanja za upravljanje
čolna se opravljajo na sedežu URSP ter njenih izpostavah.
7. člen
Administrativna dela v zvezi z organizacijo
in izvajanjem izpitov in preizkusov znanja opravlja URSP oziroma njena
izpostava.
Izpit za voditelja čolnov
8. člen
Oseba, ki ima potrdilo o usposobljenosti za
voditelja čolna, sme upravljati čoln za osebne namene ne glede na vrsto pogona,
moč motorja ali območje plovbe.
Gliser sme upravljati voditelj čolna, ki je
dopolnil starost 18 let. Kadar se gliser uporablja za smučanje na vodi, ga sme
upravljati voditelj čolna le skupaj z drugo osebo, ki nadzira smučanje in daje
navodila.
9. člen
Kandidat, ki želi opravljati izpit za
voditelja čolna, mora biti star najmanj 16 let. Na URSP ali pooblaščeno pravno
oziroma fizično osebo, kjer želi opravljati izpit za voditelja čolna, se mora
kandidat pisno prijaviti najmanj 8 dni pred izpitnim rokom. K prošnji mora
priložiti potrdilo o zdravstveni sposobnosti, dokazilo o vplačilu pristojbine
za pristop k izpitu in potrdilo o plačilu upravne takse.
Obrazec prošnje za pristop k izpitu za
voditelja čolna je sestavni del tega pravilnika in je objavljen skupaj z njim.
10. člen
Pooblaščena pravna in fizična oseba, na
katero se kandidat prijavi za opravljanje izpita za voditelja čolna, mora
prijaviti kandidata na URSP najmanj 7 dni pred začetkom opravljanja izpita.
Kandidati, ki se ne usposabljajo pri
pooblaščeni pravni in fizični osebi, se prijavijo na URSP najmanj 7 dni pred
začetkom opravljanja izpita.
11. člen
O poteku izpita se vodi zapisnik. Zapisnik
se sestavi na obrazcu, ki je sestavni del tega pravilnika in je objavljen
skupaj z njim.
12. člen
Izpitni program za voditelja čolna obsega
naslednje predmete: pravila o izogibanju trčenj na morju oziroma pravila o
plovbi na notranjih vodah, druge pomorske predpise, druge predpise o plovbi na
notranjih vodah, osnove navigacije, osnove motoroznanstva, mornarska dela in
veščine ter prvo pomoč.
Izpita iz predmeta prva pomoč ni dolžan
opravljati kandidat, ki je tak izpit opravil pri kakem drugem organu ali
organizaciji in je na URSP oziroma pooblaščeno pravno in fizično osebo
predložil ustrezno dokazilo v originalu ali overjenem prepisu.
13. člen
Izpitni program iz prejšnjega člena obsega
po posameznih predmetih gradivo:
1.a) pravila
o izogibanju trčenj na morju:
-  
izogibanje trčenj pri prehitevanju, križanju in
nasprotnih kurzih s praktičnim prikazom z modeli čolnov;
-  
luči in označbe na plovni poti;
-  
luči in označbe za ladje in čolne na mehanični
pogon, na jadra in vesla, kadar plovejo, vlečejo, so usidrane oziroma nasedle ali
nesposobne oziroma omejeno sposobne za manevriranje in ladje kadar ribarijo;
-  
zvočni signali;
-  
signali in znaki podvodnih dejavnosti;
1.b)   pravila o plovbi na notranjih
vodah:
- 
pravila plovbe v vseh smereh s praktičnim
prikazom z modeli čolnov;
- 
optična, posebna in zvočna znamenja za čolne in
druge plovne objekte;
- 
zaznamovanje plovne poti;
2.a)   druge pomorske predpise:
-  
vpisovanje morskih čolnov, ugotavljanje
sposobnosti čolnov za plovbo, red v lukah in ob morski obali;
-  
pravni režim obalnega morja;
-  
omejitve plovbe v posameznih območjih obalnega
morja;
-  
zastave;
-  
nadzor nad varnostjo plovbe;
-  
prekrški;
-  
pomorski upravni organi;
-  
pomorske nezgode;
-  
reševanje na morju;
2.b) druge predpise o plovbi na
notranjih vodah:
-  
vpisovanje čolnov notranje plovbe, ugotavljanje
sposobnosti čolnov za plovbo, red v pristaniščih in na plovnih poteh notranjih
voda, omejitve plovbe na posameznih delih notranjih voda;
-  
zastave;
-  
nadzor nad varnostjo plovbe;
-  
prekrški;
-  
upravni organi;
-  
nezgode in reševanje na notranjih vodah;
3.    
osnove navigacije:
-  
navtične karte, njihovo branje in uporaba;
-  
določanje kurza plovbe in merjenje
oddaljenosti;
-  
priročniki za plovbo;
-  
oglasi za pomorščake in obvestila za brodarje;
-  
kompas in njegova uporaba;
-  
plovba pod težjimi pogoji (naravne in umetne
ovire – megla, dež, sneg, veter, ozki prehodi, mostovi, kabli idr.);
-  
vremenske napovedi in stanje voda na notranjih
vodah;
-  
vetrovi in Beauforjeva lestvica;
-  
vpliv morskega ter vodnega toka na plovbo;
4.    
osnove motoroznanstva:
-  
delovanje motorja, bencinski in dizelski motor
oziroma elektromotor za čoln;
-  
priprava motorja za zagon, upravljanje in
zaustavitev ter nadzor delovanja motorja;
-  
vrste hlajenj in mazanje, kontrolni
instrumenti, odpravljanje manjših okvar, vzdrževanje akumulatorja, vrsta goriva
in varnostni ukrepi v času polnjenja ter uporaba sredstev za gašenje požara;
5.    
prva pomoč:
-  
mehanične in toplotne poškodbe, prelomi,
utopitev, sončarica, opekline, ugriznine in piki strupenih živali, umetno
dihanje, sredstva in način nudenja prve pomoči v navedenih primerih;
6.    
mornarska dela in veščine:
-  
vrste čolnov, material in način gradnje ter
vzdrževanje;
-  
oprema čolnov;
-  
vrste vrvi in njihova uporaba z vozli;
-  
krmilo in krmiljenje, stabilnost čolna glede na
razporeditev tovora, nadvodje in ugrez, dimenzije čolnov;
-  
ravnanje v primeru požara in vdora vode;
-  
nasedanje čolna;
-  
reševanje osebe iz vode;
-  
praktično krmiljenje čolna, pristajanje,
sidranje in privezovanje.
14. člen
Kandidat za voditelja čolna lahko opravi
izpit za voditelja čolna na morju in na notranjih vodah, lahko pa za voditelja
čolna samo na morju ali samo na notranjih vodah.
Kandidat za voditelja čolna na morju in na
notranjih vodah opravi izpit iz celotnega izpitnega gradiva iz 13. člena.
Kandidat za voditelja čolna samo na morju
opravlja izpit iz izpitnega gradiva iz 1.a), 2.a), 3., 4., 5. in 6. točke 13.
člena.
Kandidat za voditelja čolna samo na
notranjih vodah opravlja izpit iz izpitnega gradiva iz 1.b), 2.b), 3., 4., 5.
in 6. točke 13. člena.
15. člen
Izpit za voditelja čolna je sestavljen iz
teoretičnega in praktičnega dela. Teoretični del se opravlja ustno. Praktični
del izpita obsega preverjanje obvladovanja mornarskih del in veščin.
16. člen
Ustni del izpita kandidati opravljajo
posamično. Praviloma traja izpit za vsak predmet največ dvajset minut. Datum in
način opravljanja praktičnega izpita določi izpitna komisija.
17. člen
Izpitno komisijo sestavljajo predsednik in
dva člana, ki so hkrati tudi izpraševalci. Izpitno komisijo sestavljajo
inšpektorji oziroma strokovni sodelavci URSP, ki jih s sklepom imenuje direktor
URSP.
Predsedniku in članoma izpitne komisije
pripada plačilo za delo in povračilo stroškov v zvezi z delom v komisiji v
višini, ki jo z odredbo določi minister, pristojen za pomorstvo.
Kandidati, ki pristopijo k izpitu, plačajo
stroške izpita v višini, ki jo določi minister, pristojen za pomorstvo.
18. člen
Po končanem izpitu za voditelja čolna
izpitna komisija oceni uspešnost kandidata z večino glasov in rezultat
ocenjevanja vpiše v zapisnik.
Predsednik izpitne komisije v navzočnosti članov
komisije razglasi rezultat ocenjevanja.
Kandidat, ki ni uspešen v enem predmetu,
lahko ponovno opravlja izpit iz tega predmeta, vendar ne prej kot po preteku
petnajstih dni. K opravljanju celotnega izpita kandidat lahko pristopi po
preteku trideset dni.
19. člen
Kandidatu, ki je opravil izpit za voditelja
čolna, izda URSP potrdilo o usposobljenosti za voditelja čolna. Potrdilo
podpiše za to pooblaščena oseba iz URSP. Pooblastilo izda direktor URSP oziroma
druga pooblaščena oseba.
20. člen
Usposobljenost za voditelja čolna se prizna
osebam, ki so:
1.    
pridobile strokovno izobrazbo po vzgojno
izobraževalnem programu Pomorstvo I – navtična smer;
2.    
opravile izpit za kvalificiranega ribiča v
morskem ribištvu;
3.    
častniki mornarice Slovenske vojske, ki so
usposobljeni za upravljanje plovil. 
URSP izda potrdilo o usposobljenosti za
voditelja čolna osebam iz prejšnjega odstavka na njihovo zahtevo in ob
predložitvi naslednjih listin:
1.    
Overjeno spričevalo pomorske šole,
2.    
Listina kvalificiranega ribiča,
3.    
Potrdilo o častniškem činu.
21. člen
Obvezne sestavine potrdila so:
-      
napis: “Republika Slovenija“ in grb Republike
Slovenije,
-      
napis: “Ministrstvo za promet in zveze“,
-      
naziv upravnega organa, ki izda potrdilo,
-      
številka potrdila in serijska številka,
-      
naslov: “Potrdilo“,
-      
vrsta in naziv potrdila,
-      
ime in priimek osebe, ki ji je potrdilo izdano,
-      
kraj in datum rojstva imetnika potrdila,
-      
datum in kraj izdaje potrdila,
-      
podpis osebe, pooblaščene za izdajo potrdila in
žig,
-      
fotografijo imetnika potrdila velikosti 3 x 3,5
cm,
-      
doba veljavnosti potrdila.
Potrdilo o usposobljenosti za voditelja
čolna se izda v slovenskem in angleškem jeziku.
Preizkus znanja za upravljanje čolna
22. člen
Oseba, ki ima potrdilo o opravljenem
preizkusu znanja za upravljanje čolna (v nadaljnjem besedilu: preizkus znanja),
sme upravljati motorni čoln z nevgrajenim motorjem moči do 3,7 kW, jadrnico do
5 m dolžine, čoln na vesla in vodni skuter.
23. člen
Čoln na vesla za osebne namene lahko
upravlja oseba brez potrdila o usposobljenosti za voditelja čolna ali o
opravljenem preizkusu znanja.
24. člen
Kandidat, ki želi opravljati preizkus
znanja, mora biti star najmanj 16 let. Na URSP se mora kandidat pisno prijaviti
najmanj 8 dni pred izpitnim rokom. K prošnji mora predložiti potrdilo o
zdravstveni sposobnosti, dokazilo o vplačilu pristojbine za pristop k preizkusu
znanja in potrdilo o plačilu upravne takse.
Obrazec prošnje za pristop k preizkusu
znanja je sestavni del tega pravilnika in je objavljen skupaj z njim.
Glede plačila in povračila stroškov izpitni
komisiji ter plačila stroškov izpita se smiselno uporabljata drugi in tretji
odstavek 17. člena tega pravilnika.
25. člen
Preizkus znanja za upravljanje čolna obsega
poznavanje pravil o izogibanju trčenj na morju oziroma pravil o plovbi na
notranjih vodah in drugih pomorskih predpisov oziroma drugih predpisov o plovbi
na notranjih vodah iz izpitnega programa za voditelja čolna.
26. člen
Kandidat za upravljanje čolna lahko opravi
preizkus znanja za upravljanje čolna na morju in na notranjih vodah, lahko pa
za upravljanje čolna samo na morju ali samo na notranjih vodah.
Kandidat za upravljanje čolna na morju in
na notranjih vodah opravi preizkus znanja samo iz 1. in 2. točke 13. člena.
Kandidat za upravljanje čolna na morju
opravi preizkus znanja iz 1.a) in 2.a) točke 13. člena.
Kandidat za upravljanje čolna na notranjih
vodah opravi preizkus znanja iz 1.b) in 2.b) točke 13. člena.
27. člen
Po končanem preizkusu znanja za upravljanje
čolna predsednik izpitne komisije iz 17. člena tega pravilnika oceni uspešnost
kandidata in oceno vpiše v zapisnik.
Kandidat, ki ni bil uspešen pri enem
predmetu, preizkusa znanja ne opravi.
Kandidat lahko ponovno pristopi k preizkusu
znanja po preteku petnajstih dni.
28. člen
Kandidatu, ki je opravil preizkus znanja,
izda URSP potrdilo o opravljenem preizkusu znanja za upravljanje čolna.
Potrdilo podpiše pooblaščena oseba. Vzorec potrdila je sestavni del pravilnika
in je objavljen skupaj z njim.
Začasno dovoljenje
29. člen
Tuj državljan mora za pridobitev začasnega
dovoljenja za upravljanje čolna opraviti preizkus znanja za upravljanje čolna
na morju in na notranjih vodah, lahko pa opravi preizkus znanja za upravljanje
čolna samo na morju ali samo na notranjih vodah.
Tuj državljan mora za pridobitev začasnega
dovoljenja za upravljanje čolna na morju in na notranjih vodah opraviti
preizkus znanja samo iz 1. in 2. točke 13. člena.
Tuj državljan mora za pridobitev začasnega
dovoljenja za upravljanje čolna na morju opraviti preizkus znanja iz 1.a) in
2.a) točke 13. člena.
Tuj državljan mora za pridobitev začasnega
dovoljenja za upravljanje čolna na notranjih vodah opraviti preizkus znanja iz
1.b) in 2.b) točke 13. člena.
30. člen
Tujemu državljanu, ki je opravil preizkus
znanja iz prejšnjega člena, izda URSP začasno dovoljenje za upravljanje čolna,
ki ga podpiše pooblaščena oseba.
31. člen
Začasno dovoljenje za upravljanje čolna
vsebuje:
-      
ime upravnega organa, ki je izdal začasno
dovoljenje;
-      
zaporedno vpisno številko;
-      
kraj in datum izdaje začasnega dovoljenja;
-      
ime, priimek, in kraj prebivališča osebe, ki si
je pridobila to usposobljenost;
-      
številko in kraj izdaje osebnega dokumenta;
-      
obseg pooblastila;
-      
žig upravnega organa in podpis pooblaščene
osebe;
-      
čas veljavnosti začasnega dovoljenja.
Začasno dovoljenje za upravljanje čolna
velja eno leto od datuma izdaje.

Prošnja
za pristop k izpitu za voditelja čolna
Zapisnik
o poteku izpita za voditelja čolna
Prošnja
za opravljanje preizkusa znanja za upravljanje čolna
Potrdilo
o opravljenem preizkusu znanja za upravljanje čolna

Pravilnik o izpitu za voditelja čolna in
preizkusu znanja za upravljanje čolna (Uradni list RS, št. 42/00)
vsebuje naslednje prehodne in končne določbe:
»Prehodne
in končne določbe
32. člen
Z dnem, ko začne veljati ta pravilnik,
prenehajo veljati določbe 57. do 84. člena pravilnika o čolnih in plavajočih
objektih (Uradni list SRS, št. 13/89 in Uradni list RS, št. 90/98).
33. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o
dopolnitvah pravilnika o izpitu za voditelja čolna in preizkusu znanja za
upravljanje čolna (Uradni list RS, št. 87/00) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o upravljanju s čolni (Uradni list
RS, št. 42/05) v zvezi z delnim prenehanjem veljavnosti
pravilnika določa:
»39. člen
Z dnem uveljavitve tega pravilnika,
prenehata veljati Pravilnik o izpitu za voditelja čolna in preizkusu znanja za
upravljanje čolna (Uradni list RS, št. 42/00 in 87/00), v delu, ki se nanaša na
upravljanje s čolni na morju, in 68.a, 68.b in 68.c člen Pravilnika o čolnih in
plavajočih napravah (Uradni list RS, št. 45/02 in 89/02).«;
ter vsebuje naslednjo končno določbo:
»40. člen
Ta pravilnik začne veljati trideseti dan po
objavi v Uradnem listu Republike Slovenije.«.