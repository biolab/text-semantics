I. SPLOŠNE DOLOČBE
1. člen
Ta pravilnik določa pogoje in ureja način
opravljanja izpitov za pridobitev potrdil o pridobitvi strokovnih nazivov
preizkušeni davčnik, preizkušeni računovodja, preizkušeni notranji revizor in
preizkušeni revizor informacijskih sistemov, za kar je pristojen Slovenski
inštitut za revizijo (odslej Inštitut), vpisu v registre Inštituta in načinu
objavljanja podatkov v reviji Revizor in na spletni strani Inštituta.
2. člen
Kandidat, ki se želi vpisati v
izobraževanje, iz katerega bo opravljal strokovne izpite, mora izpolnjevati
tele pogoje:
1.    
da je zaključil najmanj študijski program prve stopnje po zakonu, ki
ureja visoko šolstvo, oziroma ima najmanj tej stopnji enakovredno izobrazbo,
2.    
da ima visoko raven aktivnega znanja slovenščine,
3.    
da ni bil pravnomočno obsojen za kaznivo dejanje zoper premoženje
oziroma gospodarstvo in kazen še ni bila izbrisana iz kazenske evidence.
3. člen
Izobraževanje za pridobitev strokovnih
znanj je sestavljeno iz dveh delov. V prvem delu kandidat opravlja izpite iz
posameznih predmetov, v drugem pa predstavi in zagovarja zaključno delo ter
ustno odgovarja na postavljena vprašanja. Izpiti so pisni.
Naziv in vsebina posameznega predmeta ter
nosilec predmeta so določeni v predmetniku, ki je priloga tega pravilnika.
4. člen
Kandidat je lahko oproščen opravljanja
izpita iz (dela) predmeta na podlagi izpita, ki ga je opravil na izobraževanju
pri Inštitutu.
Strokovni svet določi, kateri izpiti iz
izobraževalnih programov v okviru Inštituta ustrezajo posameznemu predmetu
oziroma delu predmeta iz prejšnjega člena tega pravilnika.
Kandidat je lahko oproščen izpita iz (dela)
predmeta na podlagi izpitov iz prvega odstavka tega člena, če ob vpisu v
izobraževanje vloži pisno zahtevo za oprostitev. Inštitut kandidata o
oprostitvi pisno obvesti.
Kandidat ne more biti oproščen izdelave in
zagovora zaključnega dela.
5. člen
Za opravljanje izpitov ima kandidat na
voljo vsaj dva izpitna roka na leto, in sicer spomladi (praviloma maja in
junija) in jeseni (praviloma septembra in oktobra).
Kandidat se mora prijaviti k izpitu najmanj
mesec dni pred dnevom izpita.
Kandidatu se za vsako ponavljanje izpita
zaračuna pristojbina za opravljanje izpita po veljavnem ceniku.
Kandidatu, ki na določen dan ne opravlja
izpita in svojega izostanka ne opraviči pisno vsaj tri dni pred tem dnevom, se
zaračuna pristojbina za opravljanje izpita.
6. člen
Strokovni svet imenuje najmanj za štiri
leta člane izpitne komisije. Izmed članov izpitne komisije imenuje Strokovni
svet tričlansko komisijo za preverjanje izpolnjevanja pogojev za vpis v
posamezno izobraževanje. Izmed članov izpitne komisije se sproti imenujeta
predsednik in vsaj en član komisije za zagovor zaključnega dela. Člani izpitne
komisije skrbijo za izbiro tem zaključnih del.
7. člen
Kandidat lahko na izpitu iz posameznega
predmeta dobi oceno:
-      
uspešno ali
-      
neuspešno.
Kandidat opravi izpit, če dobi oceno
uspešno.
Kandidat dobi pri izpitu oceno uspešno, če
zbere vsaj 51 % možnih točk.
Kandidat mora izpite iz prvega dela
opraviti najkasneje v treh letih po vpisu v izobraževanje.
Po opravljenih izpitih mora kandidat
izdelati zaključno delo in opraviti zagovor, in sicer najkasneje v dveh letih
po opravljenem zadnjem izpitu. Temo in vsebino zaključnega dela potrdi član
izpitne komisije.
V zaključnem delu kandidat obravnava
praktičen primer oziroma praktične primere strokovnih rešitev z izbranega
tematskega področja, za katero se usposablja. Zaključno delo mora praviloma
obsegati 40 strani. Izražati mora kandidatova avtorska izhodišča ob opiranju na
literaturo. Številčni in drugi podatki iz konkretnih okoliščin so priloga k že
omenjenim 40 stranem.
Kandidat zagovarja zaključno delo, ko je
dobil oceno uspešno pri vseh izpitih v okviru prvega dela izobraževanja.
Zagovarja ga pred izpitno komisijo.
Zagovor zaključnega dela traja do 60 minut.
V njem kandidat najprej na kratko predstavi ugotovitve zaključnega dela, nato
pa odgovarja na vprašanja članov izpitne komisije. Ti mu lahko postavljajo
vprašanja iz vseh predmetov izobraževalnega programa in v zvezi z njegovim
zaključnim delom.
Če kandidat zagovora zaključnega dela ne
opravi uspešno, lahko zaključno delo popravi in ga najkasneje v 6 mesecih po
neuspešnem zagovoru ponovno zagovarja. Ponovni zagovor zaključnega dela se
kandidatu zaračuna po veljavnem ceniku.
8. člen
Inštitut organizira izobraževanje za
pridobitev posameznega strokovnega naziva, če je v izobraževanje vpisanih
najmanj 15 kandidatov.
9. člen
Inštitut izda kandidatu, ki uspešno opravi
izpite iz prvega dela izobraževanja in zagovor zaključnega dela, potrdilo o
pridobitvi strokovnega naziva in ga vpiše v register pri Inštitutu. Imetnik
strokovnega naziva lahko uporablja pridobljeni strokovni naziv.
Inštitut vodi tudi seznam aktivnih
imetnikov strokovnega naziva. Aktivni imetnik strokovnega naziva je tisti
imetnik strokovnega naziva, ki pri svojem delu spoštuje Kodeks poklicne etike,
deluje v skladu s pravili stroke in se nenehno strokovno izobražuje.
V seznam aktivnih imetnikov strokovnega
naziva se vpisujejo tile podatki:
-      
ime in priimek imetnika strokovnega
naziva,
-      
datum odločbe o podelitvi strokovnega
naziva,
-      
datum obdobja vpisa v seznam,
-      
ime organizacije, v kateri je imetnik
strokovnega naziva zaposlen,
-      
elektronski naslov imetnika
strokovnega naziva.
II. STROKOVNI NAZIV PREIZKUŠENI DAVČNIK
10. člen
Inštitut izda kandidatu na podlagi pri
Inštitutu opravljenega strokovnega izpita in ustreznih delovnih izkušenj
certifikat in mu kot imetniku certifikata podeli strokovni naziv preizkušeni
davčnik.
Za ustrezne delovne izkušnje iz prejšnjega
odstavka se štejeta dve leti delovnih izkušenj na področju davčnega svetovanja,
revizije, računovodstva in/ali odvetništva.
11. člen
Preizkušeni davčnik, ki želi dejavno
sodelovati v delu Sekcije preizkušenih davčnikov, ima pravico zaprositi za vpis
v seznam aktivnih preizkušenih davčnikov. Inštitut podatke o aktivnem
preizkušenem davčniku v seznamu objavlja tri leta. Po
preteku tega obdobja ima preizkušeni davčnik pravico zaprositi za ponovno
objavo za naslednje dveletno obdobje, če opravi program izobraževanja v skladu
s pravilnikom, ki ureja dodatno izobraževanje, ter pri svojem delu spoštuje
Kodeks poklicne etike preizkušenega davčnika in deluje v skladu s pravili
stroke, razvrščenimi v Hierarhijo pravil davčnega proučevanja in svetovanja
preizkušenih davčnikov.
O kršitvi Kodeksa poklicne etike ter pravil
stroke odloča Strokovni svet v skladu s pravilnikom.
12. člen
Kandidat mora pri prvem delu izobraževanja
opraviti pisne izpite iz:
-      
civilnega prava in gospodarskih
pogodb,
-      
davčnega postopka, davčne službe in
davčnega načrtovanja,
-      
gospodarskega prava, prava družb in
upravljanja podjetij,
-      
mednarodne obdavčitve,
-      
poslovnih financ in finančnega
analiziranja,
-      
računovodenja in slovenskih računovodskih
standardov,
-      
obračunavanja davka od dohodka
pravnih oseb,
-      
obračunavanja davka na dodano
vrednost,
-      
obračunavanja dohodnine, prispevkov,
dajatev in drugih davkov,
-      
upravljanja tveganj in notranjega
kontroliranja.
III. STROKOVNI NAZIV PREIZKUŠENI RAČUNOVODJA
13. člen
Inštitut izda kandidatu na podlagi pri
Inštitutu opravljenega strokovnega izpita in ustreznih delovnih izkušenj
certifikat in mu kot imetniku certifikata podeli strokovni naziv preizkušeni
računovodja.
Za ustrezne delovne izkušnje iz prejšnjega
odstavka se štejeta dve leti delovnih izkušenj v računovodstvu.
14. člen
Preizkušeni računovodja, ki želi dejavno
sodelovati v delu Sekcije preizkušenih računovodij in računovodij, ima pravico
zaprositi za vpis v seznam aktivnih preizkušenih računovodij. Inštitut podatke
o aktivnem preizkušenem računovodji v seznamu objavlja tri leta. Po preteku tega obdobja ima preizkušeni računovodja pravico
zaprositi za ponovno objavo za naslednje dveletno obdobje, če opravi program
izobraževanja v skladu s pravilnikom, ki ureja dodatno izobraževanje, ter pri
svojem delu spoštuje Kodeks poklicne etike računovodje in deluje v skladu s
pravili stroke.
O kršitvi Kodeksa poklicne etike in pravil
stroke odloča Strokovni svet v skladu s Pravilnikom o postopku ugotavljanja
kodeksov poklicne etike in pravil stroke.
15. člen
Kandidat mora pri prvem delu izobraževanja
opraviti izpite iz civilnega prava in gospodarskih pogodb,
-      
davčnega prava in obdavčitve pravnih
oseb,
-      
gospodarskega prava, prava družb in
upravljanja podjetij,
-      
mednarodnih računovodskih standardov,
-      
obvladovanja tveganj in notranjega
kontroliranja,
-      
posebnosti računovodenja v drugih
organizacijah,
-      
poslovnih financ in finančnega
analiziranja,
-      
računovodenja in slovenskih računovodskih
standardov,
-      
računovodstva za odločanje,
-      
sestavitve letnega poročila,
konsolidiranja in revidiranja.
IV. STROKOVNI NAZIV PREIZKUŠENI NOTRANJI REVIZOR
16. člen
Inštitut izda kandidatu na podlagi pri
Inštitutu opravljenega strokovnega izpita in ustreznih delovnih izkušenj
certifikat in mu kot imetniku certifikata podeli strokovni naziv preizkušeni
notranji revizor.
Za ustrezne delovne izkušnje iz prejšnjega
odstavka se štejeta dve leti delovnih izkušenj na področju notranje revizije
ali revizije.
17. člen
Preizkušeni notranji revizor, ki želi
dejavno sodelovati v delu Sekcije preizkušenih notranjih revizorjev, ima
pravico zaprositi za vpis v seznam aktivnih preizkušenih notranjih revizorjev,
ki nenehno skrbijo za svoje strokovno in etično ravnanje v skladu s pravili
stroke. Inštitut podatke o aktivnem preizkušenem notranjem revizorju v seznamu
objavlja tri leta. Po preteku tega obdobja ima aktivni
preizkušeni notranji revizor pravico zaprositi za ponovno objavo za naslednje
dveletno obdobje, če opravi program izobraževanja v skladu s pravilnikom, ki
ureja dodatno izobraževanje, ter pri svojem delu spoštuje Kodeks poklicne etike
notranjega revizorja in deluje v skladu s pravili stroke, razvrščenimi v
Hierarhijo pravil notranjega revidiranja.
O kršitvi Kodeksa poklicne etike ter pravil
stroke odloča Strokovni svet v skladu s Pravilnikom o postopku ugotavljanja
kodeksov poklicne etike in pravil stroke.
18. člen
Kandidat mora pri prvem delu izobraževanja
opraviti pisne izpite iz
-      
civilnega prava in gospodarskih pogodb,
-      
gospodarskega prava, prava družb in upravljanja podjetij,
-      
informacijske tehnologije za notranje revizorje in pravne podlage
elektronskega poslovanja,
-      
izvajanje, poročanje in spremljanje napredovanja notranjerevizijskih
poslov,
-      
na tveganjih zasnovano načrtovanje,
-      
poklicna etika in poslovno komuniciranje,
-      
poslovne finance in finančno analiziranje,
-      
pravila o strokovnem in etičnem ravnanju pri notranjem revidiranju,
-      
računovodstvo za odločanje,
-      
sestavitev letnega poročila, konsolidiranje in revidiranje,
-      
upravljanje s tveganji in notranje kontrole in
-      
vodenje notranje revizije – dodatna znanja.
V. STROKOVNI NAZIV PREIZKUŠENI REVIZOR INFORMACIJSKIH
SISTEMOV
19. člen
Inštitut izda kandidatu na podlagi uspešno opravljenega
strokovnega izpita za naziv Certified Information Systems Auditor, CISA, pri
The Information Systems Audit and Control Association, Inc., ISACA, ali uspešno
opravljenega izpita za naziv Certified Information Security Auditor pri CIS,
Certification & Information Security GmbH, ter uspešno opravljenega
strokovnega izpita pri Inštitutu in ustreznih delovnih izkušenj certifikat in
mu kot imetniku certifikata podeli strokovni naziv preizkušeni revizor informacijskih
sistemov.
Za ustrezne delovne izkušnje iz prejšnjega
odstavka se štejeta dve leti delovnih izkušenj na področju revizije
informacijskih sistemov.
20. člen
Preizkušeni revizor informacijskih
sistemov, ki želi dejavno sodelovati v delu Sekcije preizkušenih revizorjev
informacijskih sistemov, ima pravico zaprositi za vpis v seznam aktivnih preizkušenih
revizorjev informacijskih sistemov, ki nenehno skrbijo za svoje strokovno in
etično ravnanje v skladu s pravili stroke. Inštitut podatke o aktivnem
preizkušenem revizorju informacijskih sistemov v seznamu objavlja tri
leta. Po preteku tega obdobja ima preizkušeni revizor
informacijskih sistemov pravico zaprositi za ponovno objavo za naslednje
dveletno obdobje, če opravi program izobraževanja v skladu s pravilnikom, ki
ureja dodatno izobraževanje, ter pri svojem delu spoštuje Kodeks poklicne etike
revizorjev informacijskih sistemov in deluje v skladu s pravili stroke,
razvrščenimi v Hierarhijo pravil revidiranja informacijskih sistemov.
O kršitvi Kodeksa poklicne etike ter pravil
stroke odloča Strokovni svet v skladu s Pravilnikom o postopku ugotavljanja
kodeksov poklicne etike in pravil stroke.
21. člen
Kandidat mora pri prvem delu izobraževanja
opraviti pisne izpite iz:
-      
uvoda v revidiranje informacijskih
sistemov,
-      
mednarodnih standardov, dobrih praks
in kontrolnih okvirov na področju informacijske tehnologije,
-      
informacijskega prava,
-      
pravil revidiranja računovodskih
izkazov in revizorjevega poročanja.
VI. STROKOVNI NAZIV REVIZOR
22. člen
Revizor, kateremu je Inštitut izdal
certifikat in mu kot imetniku certifikata podelil strokovni naziv revizor ter ki
skrbi za svoje nenehno strokovno in etično ravnanje v skladu s pravili stroke,
ima pravico zaprositi za vpis v seznam aktivnih revizorjev. Inštitut podatke o
aktivnem revizorju v seznamu objavlja tri leta. Po
preteku tega obdobja ima revizor pravico zaprositi za ponovno objavo za
naslednje dveletno obdobje, če opravi program izobraževanja v skladu s
pravilnikom, ki ureja dodatno izobraževanje, ter pri svojem delu spoštuje
Kodeks poklicne etike zunanjih revizorjev in deluje v skladu s pravili stroke,
razvrščenimi v Hierarhijo pravil revidiranja.
O kršitvi Kodeksa poklicne etike in pravil
stroke odloča Revizijski svet v skladu s Pravilnikom o postopku ugotavljanja
kodeksov poklicne etike in pravil stroke.

Pravilnik o pridobitvi potrdil o strokovnih
nazivih preizkušeni davčnik, preizkušeni računovodja, preizkušeni notranji
revizor in preizkušeni revizor informacijskih sistemov, vpisu v registre pri
inštitutu ter načinu vodenja seznamov aktivnih imetnikov nazivov (Uradni list
RS, št. 93/11) vsebuje naslednjo končno določbo:
»VII. KONČNE DOLOČBE
23. člen
Z dnem, ko začne veljati ta pravilnik,
prenehata veljati Pravilnik o pridobitvi potrdil o strokovnih nazivih
preizkušeni računovodja, preizkušeni notranji revizor, preizkušeni poslovni
finančnik in preizkušeni revizor informacijskih sistemov, vpisu v registre pri
Inštitutu ter načinu objavljanja podatkov z dne 5. novembra 2002 in
Pravilnik o pridobitvi potrdila o strokovnem nazivu preizkušeni davčnik, vpisu
v register preizkušenih davčnikov in načinu objavljanja podatkov z dne
5. novembra 2002.
Ta pravilnik začne veljati osmi dan po sprejetju.«.

Pravilnik o spremembah Pravilnika o pridobitvi
potrdil o strokovnih nazivih preizkušeni davčnik, preizkušeni računovodja,
preizkušeni notranji revizor in preizkušeni revizor informacijskih sistemov,
vpisu v registre pri inštitutu ter načinu vodenja seznamov aktivnih imetnikov
nazivov (Uradni list RS, št. 107/11) vsebuje naslednjo končno določbo:
»KONČNE DOLOČBE
2. člen
Ta pravilnik začne veljati osmi dan po
sprejetju.«.

Pravilnik o spremembah Pravilnika o pridobitvi
potrdil o strokovnih nazivih preizkušeni davčnik, preizkušeni računovodja,
preizkušeni notranji revizor in preizkušeni revizor informacijskih sistemov, o
vpisu v registre pri inštitutu ter načinu vodenja seznama aktivnih imetnikov
nazivov (Uradni list RS, št. 5/18)
vsebuje naslednjo končno določbo:
»4. člen
Ta pravilnik začne veljati osmi dan po
sprejetju.«.

Pravilnik o spremembah Pravilnika o pridobitvi
potrdil o strokovnih nazivih preizkušeni davčnik, preizkušeni računovodja,
preizkušeni notranji revizor in preizkušeni revizor informacijskih sistemov,
vpisu v registre pri Inštitutu ter načinu vodenja seznama aktivnih imetnikov
nazivov (Uradni list RS, št. 45/19)
vsebuje naslednjo končno določbo:
»2. člen
Ta Pravilnik začne veljati osmi dan po
sprejetju.«.

Pravilnik o spremembah Pravilnika o pridobitvi
potrdil o strokovnih nazivih preizkušeni davčnik, preizkušeni računovodja,
preizkušeni notranji revizor in preizkušeni revizor informacijskih sistemov,
vpisu v registre pri Inštitutu ter načinu vodenja seznamov aktivnih imetnikov
nazivov (Uradni list RS, št. 78/20)
vsebuje naslednjo končno določbo:
»2. člen
Ta pravilnik začne veljati 1. junija 2020.«.