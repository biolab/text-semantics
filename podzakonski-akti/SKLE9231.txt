1. SPLOŠNE DOLOČBE
1.1. Vsebina sklepa in opredelitev pojma
1. člen
(vsebina sklepa)
(1) Ta sklep določa podrobnejša
pravila za usklajevanje naložb kritnega premoženja z obveznostmi iz naslova
izdanih hipotekarnih in komunalnih obveznic.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
2. člen
(splošne zahteve glede usklajevanja)
(1) Skladnost kritnega premoženja in
obveznosti na podlagi hipotekarnih obveznic mora biti v skladu z 22. členom
ZHKO-1 zagotovljena z upoštevanjem njihove nominalne in sedanje vrednosti, pri
čemer mora sedanja vrednost kritnega premoženja za vsaj 2 % presegati sedanjo
vrednost obveznosti na podlagi hipotekarnih obveznic.
(2) Sedanja vrednost iz prvega
odstavka tega člena je enaka vsoti neto denarnih tokov, diskontiranih na tekoči
dan, z uporabo tržne krivulje donosnosti.
(3) Pri usklajevanju kritnega
premoženja z izdanimi hipotekarnimi in komunalnimi obveznicami mora banka
upoštevati tudi terjatve in obveznosti iz naslova izvedenih finančnih
instrumentov iz 24. člena ZHKO-1, uporabljenih v zvezi z naložbami kritnega
premoženja.
2. USKLAJEVANJE KRITNEGA PREMOŽENJA S HIPOTEKARNIMI
OBVEZNICAMI
3. člen
(izračun sedanje vrednosti)
(1) Izračun sedanje vrednosti kritnega
premoženja in sedanje vrednosti hipotekarnih obveznic mora banka izvajati
redno, in sicer v najmanj enomesečnih presledkih. Pri izračunu sedanje
vrednosti mora banka uporabljati na posamezno valuto vezano krivuljo donosnosti
za posle zamenjav (swapyieldcurve).
(2) V najmanj enomesečnih presledkih
mora banka narediti tudi primerjavo med sedanjo vrednostjo kritnega premoženja
ter sedanjo vrednostjo hipotekarnih obveznic. V primeru, da sedanja vrednost
kritnega premoženja ne presega sedanje vrednosti hipotekarnih obveznic za vsaj
2 %, mora banka takoj pričeti z aktivnostmi za pokritje razlike z dodatnim
kritnim premoženjem.
(3) V primeru izvedenih finančnih
instrumentov se namesto sedanje vrednosti upošteva njihovo pošteno vrednost,
določeno s strani banke, ki ni vključena v trgovanje ali upravljanje kritnega
premoženja in izdanih hipotekarnih obveznic in razpolaga z ustreznim znanjem in
orodjem za določitev poštene vrednosti.
(4) Sedanja vrednost pozicij v tuji
valuti se mora vsakokrat preračunati v domačo valuto z uporabo deviznega
tečaja, ki ga objavlja Banka Slovenije.
3. TESTIRANJE IZJEMNIH SITUACIJ
4. člen
(izvajanje testov izjemnih situacij)
(1) Banka mora vzdrževati usklajenost
sedanje vrednosti kritnega premoženja s sedanjo vrednostjo hipotekarnih
obveznic tudi v primeru sprememb deviznih tečajev in obrestnih mer. V ta namen
mora banka vsaj enkrat mesečno izvajati testiranje izjemnih situacij v skladu s
5. oziroma 6. in 7. členom tega sklepa.
(2) V primeru, da na podlagi
testiranja izjemnih situacij sedanja vrednost kritnega premoženja ne presega
sedanje vrednosti hipotekarnih obveznic za vsaj 2 %, mora banka takoj pričeti z
aktivnostmi za povečanje kritnega premoženja vsaj v višini ugotovljene razlike.
5. člen
(izračun vpliva spremembe obrestnih mer)
(1) Za namen ugotavljanja vpliva
spremembe obrestnih mer na sedanjo vrednost kritnega premoženja ter
hipotekarnih obveznic mora banka krivuljo donosnosti, ki jo uporablja za
izračun sedanje vrednosti, premakniti navzgor in navzdol z uporabo statičnega
ali dinamičnega pristopa.
(2) Negativne obrestne mere, ki se
lahko pojavijo ob premiku krivulje donosnosti, se prilagodijo na 0.
(3) Banka mora izračunati nove sedanje
vrednosti hipotekarnih obveznic ter kritnega premoženja ob uporabi premaknjenih
krivulj donosnosti.
(4) Kadar banka uporablja statični
pristop, mora upoštevati premik krivulje donosnosti za 250 bazičnih točk.
(5) Kadar banka uporablja dinamični
pristop, mora število in razporeditev zapadlosti, ki je primerno obsegu in
strukturi bančnih transakcij, izbrati na vsakokratni krivulji donosnosti, pri
čemer mora uporabiti vsaj naslednje zapadlosti: 1 mesec, 1 leto, 5 let, 7 let,
10 let in 15 let.
(6) Standardni odklon dnevnih razlik
med logaritmiranimi vrednostmi obrestnih mer se mora ugotavljati za obrestne
mere po posameznih izbranih zapadlostih za 250 delovnih dni nazaj. Standardni
odklon za posamezno zapadlost je tako pri 99-odstotnem enostranskem intervalu
zaupanja in 6-mesečnem obdobju razpolaganja potrebno množiti z 2,33 ter
kvadratnim korenom iz 125. Dobljene vrednosti je potrebno pomnožiti še s
trenutno stopnjo donosa ustrezne zapadlosti ter faktorjem 100. S tem banka
izračuna število bazičnih točk za premik obrestnih mer na trenutni krivulji
donosnosti. Banka mora premakniti trenutno krivuljo donosnosti navzgor in
navzdol glede na izračunano število bazičnih točk, vendar ne za manj kot 100
bazičnih točk.
6. člen
(interni model za izračun vpliva spremembe
obrestnih mer)
(1) Ne glede na določbe 5. člena tega
sklepa lahko banka za ugotavljanje vpliva spremembe obrestnih mer na sedanjo
vrednost kritnega premoženja ter hipotekarnih obveznic uporabi tvegano
vrednost, izračunano na podlagi internega modela, če o tem najmanj tri mesece
prej obvesti Banko Slovenije in če model izpolnjuje naslednje pogoje:
-      
model mora izračunati tvegano vrednost vsaj za zapadlosti, ki so
navedene v petem odstavku 5. člena tega sklepa;
-      
pri ocenjevanju tvegane vrednosti z internim modelom se obdobje
razpolaganja z 10 dni poveča na 125 dni z množenjem s kvadratnim korenom iz 125
ter deljenjem s kvadratnim korenom iz 10;
-      
valutno tveganje pri ocenjevanju tvegane vrednosti mora biti upoštevano
vsaj v obsegu, določenem s 7. členom tega sklepa;
-      
sedanja vrednost kritnega premoženja, izračunana v skladu s 3. členom
tega sklepa, se zmanjša za izračunano tvegano vrednost.
(2) V obvestilu Banki Slovenije iz
prvega odstavka tega člena mora banka predložiti dokumentacijo in druga
dokazila, iz katerih izhaja, da so izpolnjeni pogoji za uporabo internega
modela za izračun vpliva spremembe obrestnih mer na sedanjo vrednost kritnega
premoženja ter hipotekarnih obveznic.
7. člen
(izračun vpliva spremembe deviznih
tečajev)
(1) Banka mora izračunati razliko med
sedanjo vrednostjo kritnega premoženja in sedanjo vrednostjo hipotekarnih
obveznic po posameznih valutah v skladu s 3. in 5. členom tega sklepa. V
primeru, ko je razlika sedanjih vrednosti po premiku krivulje donosnosti
pozitivna, mora banka uporabiti negativen pribitek oziroma v primeru, ko je
razlika sedanjih vrednosti negativna, mora banka uporabiti pozitiven pribitek.
(2) Banka določi pribitek iz prvega
odstavka tega člena z uporabo statičnega oziroma dinamičnega pristopa.
(3) Če se banka odloči za statični
pristop, mora uporabiti naslednje pribitke v odstotkih k trenutni vrednosti
tuje valute:
-      
10 % za vse tuje valute držav članic Evropske unije, valute držav
podpisnic Sporazuma o Evropskem gospodarskem prostoru (Uradni list RS-MP, št.
9/05) ter Švice;
-      
15 % za vse tuje valute držav, ki so polnopravne članice Organizacije za
ekonomsko sodelovanje in razvoj:
-      
20 % za ameriški dolar, kanadski dolar ter japonski jen;
-      
vsaj 20 % za tuje valute ostalih držav.
(4) Če se banka odloči za uporabo
dinamičnega pristopa, mora določiti standardni odklon dnevnih razlik med logaritmirano
vrednostjo deviznih tečajev na osnovi podatkov za 250 delovnih dni nazaj.
Standardni odklon za posamezni devizni tečaj se na podlagi 99-odstotnega
enostranskega intervala zaupanja in 6-mesečnega obdobja razpolaganja, pomnoži s
faktorjem 2,33 ter kvadratnim korenom iz 125. Tako dobljena vrednost se pomnoži
s trenutno vrednostjo deviznega tečaja za posamezno tujo valuto. Rezultat
predstavlja pozitivni ali negativni pribitek k trenutni vrednosti tuje valute.
8. člen
(dosledna uporaba izbranega pristopa)
Banka mora izbran pristop za izračun vpliva
sprememb obrestnih mer in deviznih tečajev na sedanjo vrednost dosledno
uporabljati.
4. DOKAZOVANJE IZPOLNJEVANJA ZAHTEV TEGA SKLEPA
9. člen
(dokumentacija v zvezi z dokazovanjem
izpolnjevanja zahtev)
(1) Banka mora razpolagati z
dokumentacijo, iz katere je jasno razviden:
-      
način vrednotenja izvedenih finančnih instrumentov v skladu s tretjim
odstavkom 3. člena tega sklepa ter vse morebitne naknadne spremembe tega
načina;
-      
način določanja standardnega odklona ter interpolacije iz šestega
odstavka 5. člena tega sklepa;
-      
način vključevanja izračunanega vpliva spremembe deviznih tečajev iz 7.
člena tega sklepa;
-      
način določanja standardnega odklona iz četrtega odstavka 7. člena tega
sklepa.
(2) Banka mora hraniti dokumentacijo
iz prvega odstavka tega člena najmanj do zapadlosti in poravnave zadnje
obveznosti iz naslova izdanih hipotekarnih obveznic.
5. SPREMEMBA METODOLOGIJE
10. člen
(zahteve v zvezi s spremembo pristopa)
(1) Banka lahko spremeni način
izračuna vpliva spremembe obrestnih mer oziroma deviznih tečajev na sedanjo
vrednost le, če najmanj en mesec prej obvesti Banko Slovenije in spremembo
utemelji.
(2) Sprememba iz prvega odstavka
vključuje izbiro drugega pristopa (dinamičnega oziroma statičnega), kakor tudi
spremembe parametrov in postopkov pri uporabi izbranega pristopa, v primeru
uporabe internega modela za ocenjevanje obrestnega tveganja pa tudi spremembo
parametrov iz 6. člena tega sklepa ali pa prenehanje uporabe internega
modela.
6. UPORABA SKLEPA ZA KOMUNALNE OBVEZNICE
11. člen
(smiselna uporaba)
(1) Določbe tega sklepa se v skladu z
51. členom ZHKO-1 smiselno uporabljajo tudi za komunalne obveznice.
(2) Pri smiselni uporabi sklepa za
komunalne obveznice se namesto pojma »hipotekarna obveznica« uporablja pojem
»komunalna obveznica«.
7. KONČNI DOLOČBI
12. člen
(prenehanje veljavnosti sklepa)
Z dnem uveljavitve tega sklepa preneha
veljati Sklep o usklajevanju kritnega premoženja z izdanimi hipotekarnimi in
komunalnimi obveznicami (Uradni list RS, št. 106/09).
13. člen
(uveljavitev sklepa)
Ta sklep začne veljati naslednji dan po
objavi v Uradnem listu Republike Slovenije.
Ljubljana,
dne 28. februarja 2012
Marko
Kranjec l.r.
Predsednik
Sveta Banke Slovenije