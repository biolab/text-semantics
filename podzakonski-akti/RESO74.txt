UVOD
Republika Slovenija (v nadaljevanju: RS) je demokratična,
pravna in socialna država, ki, izhajajoč iz Temeljne ustavne listine o
samostojnosti in neodvisnosti RS (Uradni list RS, št. 1-I/91), skladno z Ustavo
RS (Uradni list RS, št. 33/91 in 42/97, 66/20, 24/03, 69/04, 68/06 – Ustavni
zakoni) in veljavnimi mednarodnimi pogodbami, zagotavlja varstvo človekovih pravic
in temeljnih svoboščin vsem osebam na ozemlju RS, ne glede na njihove osebne
okoliščine. Izhodišče takega varstva je človek kot svoboden posameznik, čigar
dostojanstvo, varnost in zasebnost so posebej varovane vrednote (U-I-158/94 –
odl. US IV, 20, Uradni list RS, št. 18/95, 14. in 20. točka Obrazložitve), ki
jih je RS dolžna v skladu z mednarodnimi pogodbami in domačim pravnim redom
spoštovati tako, da vanje neupravičeno ne posega (pravice negativnega statusa),
in varovati tako, da ustvarja možnosti za njihovo dejansko uživanje (pravice
pozitivnega statusa). 
Uresničevanje in spoštovanje takih zavez je zato temeljni
pogoj krepitve pravne in socialne države, stabilnega gospodarskega razvoja,
spoštovanja človekovih pravic in svoboščin ter zagotavljanja takega družbenega
okolja, ki bo vplivalo na zmanjšanje kriminalitete in s tem uresničevanje
temeljnih ciljev; ti predvidevajo učinkovito usmeritev naporov državnih
institucij in civilne družbe v ustvarjanje okoliščin, ki bodo omogočile
visokokakovostno raven individualnega in družbenega življenja ter zagotavljale
življenje v varnem okolju, usklajeno delovanje zakonodajne, izvršilne in sodne
veje oblasti ter drugih institucij, njihovo sodelovanje z nevladnimi
organizacijami in organizacijami civilne družbe pri oblikovanju in izvajanju
politike preprečevanja in zatiranja kriminalitete ter določanje ključnih
področij nacionalne varnosti in podajanje usmeritev na področju preprečevanja
in zatiranja kriminalitete. S tem bodo ustvarjeni pogoji za integracijo kriminalitetne
politike v vse politike, predvsem na področju preprečevanja kriminalitete,
določeni v Resoluciji o preprečevanju in zatiranju kriminalitete (v
nadaljevanju RePZK, Uradni list RS, št. 43/06), na kateri ta resolucija
temelji. 
Številni varnostno kočljivi in pomembni dogodki, ki smo jim
bili priča v preteklosti, še posebej pa tisti, ki jih spremljamo v današnjem
času ob prebujenju in množičnem zavedanju številnih narodov po svetu, da sta
svoboda in s tem povezana varnost bivanja, ustvarjanja in življenja dobrini
sami po sebi, vendar nista dani sami po sebi in brez prizadevanja vsakega
posameznika posebej in celotne družbene skupnosti skupaj, nas opozarjajo, da je
treba delovati proaktivno, pa tudi globalno preventivno, če želimo, da bodo
tudi represivni ukrepi, kot skrajni in naknadni, imeli pozitiven učinek. Za
vzpostavitev in obstoj teh dveh dobrin, kot temeljnih pogojev za razvoj in
napredek ljudi in družbene skupnosti kot celote, torej ne zadostuje zgolj
prizadevanje in obveznost države in njenih institucij, katerih delovanje
urejajo pravne norme, zajete v sprejetih predpisih in drugih pravnih aktih, da
te uveljavlja in udejanja, temveč predvsem in v prvi vrsti prizadevanje za
vzpostavitev takih mehanizmov, ki bodo pri vseh posameznikih na vseh ravneh
ponotranjili zavedanje o spoštovanju občečloveških vrednot, na katerih
temeljijo pravičnost, enakopravnost in enakost, ki so temeljne predpostavke za
vzpostavitev in ohranjanje svobode in varnosti, ne zgolj v posameznih družbenih
skupnostih in skupinah, temveč v globalni strukturi ljudske integriranosti,
povezovanja in sobivanja. Demokratična družba namreč brez dejanske uresničitve
takega zavedanja, ki je temelj upoštevanja, spoštovanja in uresničevanja
temeljnih človekovih pravic in svoboščin, sploh ne more zagotavljati svobode in
varnosti v okviru pravičnosti. 
Dejanske varnosti in subjektivnega doživljanja občutka
varnosti, ki sta temeljni sestavini posameznikove in družbene svobode, pa ni
mogoče ogroziti zgolj z neposrednimi trenutnimi dejanji človekovega ravnanja
oziroma opustitvami njegovih (pre)potrebnih dejavnosti; zaskrbljujočo
komponento v globalni varnosti povzroča tudi človekovo dolgotrajno malomarno in
načrtno brezbrižno poseganje v okolje in naravne vire, brez premišljenih
alternativ in tehtnih razmislekov o dolgoročnih posledicah in vplivih tako na
človekov obstoj kakor tudi na naravni obstoj zdravih in neonesnaženih
ekosistemov, kar ruši tisočletja dolgo vzpostavljeno naravno ravnovesje ter
povzroča nepredvidljive okoljske nesreče in dogodke. Okoliščine in stanja, ki
nastajajo zaradi takih posegov, ponujajo priložnosti za izvrševanje različnih
kaznivih dejanj in ravnanj različnih storilcev, ki so ali pripomogli k razvoju
in nastanku takih okoliščin ali pa te okoliščine izkoristijo za svoja protipravna,
nemoralna in neetična ravnanja, ki prav zaradi tragičnosti samih izvornih
dogodkov pri ljudeh vzbujajo še posebno zgražanje in odpor ter s tem
doživljanje nemoči in ogrožanja njihove lastne varnosti in družbene varnosti
nasploh. Premišljeni in uravnoteženi posegi v naravno okolje so tudi iz
navedenih razlogov prednostna naloga globalne družbe, njenih političnih,
gospodarskih in ekonomskih zavez za tako delovanje, za vzpostavljanje
medinstitucionalnega, internacionalnega in čezmejnega povezovanja vseh
dejavnikov na vseh ravneh, ozaveščanje prebivalstva o čezmernih in škodljivih
vplivih na okolje in njihovih posledicah ter spodbujanje nadzornih institucij
in mehanizmov, da v okviru svojih pristojnosti dosledno ukrepajo zoper
kršitelje in se z njimi ukvarjajo tudi tako, da jih izobražujejo in
usposabljajo. Kako dolgoročno zagotoviti varno ter okolju in ljudem neškodljivo
uporabo jedrske energije in shranjevanje jedrskih odpadkov, pridobivanje,
uporabo in predelavo fosilnih goriv, kemikalij, kemičnih, bioloških in drugih
škodljivih in strupenih snovi, kako do okolja in ljudi prijazno, varno in brez
škodljivih posledic izkoriščati in uporabljati naravne vire ter kako navkljub
težnjam in realnim pričakovanjem po razvoju tehnologije in znanosti ohraniti stabilno,
varno in svobodno okolje tudi za prihajajoče generacije in rodove, so primarna
vprašanja in obligatorna zaveza na eni strani današnjih voditeljev svetovnih
velesil, ki imajo vpliv in moč odločati o teh vprašanjih, na drugi strani pa
vsakega posameznika, ki lahko s svojim ravnanjem širi zgled in vzor navkljub
navidezni percepciji neučinkovitosti takega ravnanja. Med prednostna varnostna
vprašanja posameznih družb, povezanih v globalni skupnosti, je zato treba
uvrstiti tudi probleme, ki nastajajo zaradi podnebnih sprememb, uničevanja
okolja ter pomanjkanja hrane in vode, vprašanja, povezana z zagotavljanjem
energetskih virov, ter vsa tista vprašanja, ki na teh področjih pomenijo
potencialne dejavnike tveganja za varnost v trenutnih razmerah in v prihodnosti.
Zaradi globalne gospodarske krize, ki je ob izbruhu v letu
2008 tudi glavni generator socialne krize, se je Slovenija znašla v položaju,
ko je po kazalniku registrirane brezposelnosti v januarju 2011 od skupnega
števila aktivnega prebivalstva 12,3 odstotka oziroma 115.132 ljudi brezposelnih
(vir: Statistični urad Republike Slovenije, v nadaljevanju SURS). Brezposelnost
pa je po raziskavah javnega mnenja v Sloveniji eden izmed primarnih in najbolj
prepoznavnih dejavnikov ogrožanja varnosti (Andrej SOTLAR: Od globalne varnosti
do individualne [ne]varnosti; VIII. Mednarodna konferenca Globalna varnost,
Brdo pri Kranju, 2008), torej ena izmed komponent, ki pri ljudeh vzbujajo
doživljanje grožnje njihovi individualni varnosti in skrbi za njihove bližnje,
v povezavi z drugimi dejavniki (predvsem drogami in kriminalom) pa na dejanski
ravni dolgoročno najbolj destruktivno vpliva na podstat in temelje demokratične
družbe, saj na eni strani med ljudi vnaša vtis in prepričanje, da državne in
druge institucije ne delujejo, na drugi strani pa vzbuja njihovo subjektivno
doživljanje nemoči, da bi lahko kar koli spremenili. 
Doživljanje in občutek varnosti sta med najpomembnejšimi
komponentami posameznikovega dojemanja realne stvarnosti, njegovega fizičnega
in psihičnega razvoja in napredka ter počutja v sredini, v kateri živi, dela in
ustvarja. Zaradi tolikšne pomembnosti je bil v okviru EU (v sodelovanju z
relevantnimi agencijami Združenih narodov) v letu 2008 pripravljen in na ravni
EU poenoten testni vprašalnik za pilotno izvedbo raziskovanja v statističnih
uradih nekaterih držav EU, z naslovom Pilotna anketa o žrtvah kriminala, ki je
za Republiko Slovenijo vseboval tudi oceno subjektivnega doživljanja
posameznikove varnosti v dveh največjih mestnih središčih v Sloveniji.
Anketirani prebivalci Ljubljane in Maribora (od marca do maja 2009, na vzorcu
2000 oseb) so podali skoraj identične odgovore, saj se jih skoraj 70 odstotkov
počuti zelo varno v svojem domu in skoraj 90 odstotkov v okolišu, v katerem
živijo (vir: SURS, 2009). 
Posebej pa varnost in svobodo ljudi v družbi ogroža
vsakovrstna kriminaliteta kot vsakodnevna stalnica in spremljevalka družbenih
interakcij na vseh področjih človekovega udejstvovanja. Kriminaliteta kot
družbeni fenomen in neposredno delovanje/nedelovanje posameznikov ali
naključnih oziroma organiziranih skupin je pojav, ki je prisoten v vseh
družbenih skupnostih, na vseh ravneh, in še posebej posega v doživljanje in
dejanski občutek varnosti in svobode ljudi in celotne družbe ter s tem v same temelje
demokratične družbe. Zaradi demokratičnih mednarodnih in ustavnih zavez je
Slovenija kot demokratična, pravna in socialna država dolžna varovati življenja
ljudi, njihovo zdravje, premoženje, njihove temeljne pravice in svoboščine ter
s tem zagotavljati svobodo in varnost vsem in vsakomur na njenem ozemlju tudi v
primerih, ko so navedene dobrine ogrožene z dejanji, ki jih civilizirani in
demokratični standardi opredeljujejo kot kriminaliteto, in so posamezna dejanja
kot taka družbeno, moralno in etično nesprejemljiva ter z zakonom opredeljena
kot kazniva. 
Statistični podatki slovenske policije o gibanju in stanju
kriminalitete v Sloveniji v obdobju od leta 2005 do leta 2010 kažejo, da je
bilo v tem času storjeno 521.801 kaznivo dejanje, v povprečju torej 87.000
kaznivih dejanj na leto. Preiskanost se v povprečju v navedenih letih giblje
okoli 45 odstotkov, kar pomeni, da je slovenska policija s stopnjo utemeljenega
suma ugotovila, kdo je storilec posameznih kaznivih dejanj, ter povprečno po
posameznih letih na pristojna tožilstva podala 38.901 kazensko ovadbo zoper
znane storilce oziroma skupno 233.409 kazenskih ovadb. Na podlagi vseh prejetih
ovadb so tožilstva po vseh izvedenih postopkih na sodišča v obdobju od leta
2005 do leta 2010 vložila skupaj 85.681 obtožnih aktov zoper fizične in pravne
osebe (vir: Vrhovno državno tožilstvo RS), slovenska sodišča pa so v navedenih
letih pravnomočno obsodila 43.671 fizičnih (od tega 2375 mladoletnih) in 11
pravnih oseb (vir: SURS, Demografsko socialno področje, Kriminaliteta). 
Navkljub statistično izkazanim podatkom o subjektivnem
doživljanju varnosti prebivalcev dveh največjih mestnih središč v Sloveniji pa
je precej zaskrbljujoče dejstvo, ki izvira iz statističnih podatkov slovenske
policije, da se v deležu vseh izvršenih kaznivih dejanj, ki jih letno
obravnava, povečuje delež tistih kaznivih dejanj, ki pri faktorju kriminaliteta
najbolj vplivajo na posameznikovo individualno doživljanje in zaznavo varnosti,
in sicer tako glede osebne integritete kakor tudi glede njegovega premoženja.
Gre za kazniva dejanja z elementi nasilja ter hujše oblike premoženjskih
kaznivih dejanj, med katerimi najbolj izstopajo predvsem tatvine, vlomi in
ropi. V zadnjem času je zaznati, da so storilci premoženjskih kaznivih dejanj,
predvsem tatvin, vlomov in ropov, vse bolj predrzni, agresivni in medsebojno
povezani, in sicer tako s posamezniki kot tudi z mednarodnimi združbami
specialnih povratnikov premoženjskih kaznivih dejanj, predvsem z družbami iz
držav, nastalih na območju nekdanje Jugoslavije. Ker v skladu z modernimi
varnostnimi doktrinami varnost in njeno zagotavljanje nista zgolj obveza in
dolžnost države in njenih institucij, je ugotovitev, da storilci tovrstnih
kaznivih dejanj izkoriščajo pomanjkljivo samozaščitno obnašanje oškodovancev in
zastarelost sistemov varovanja (vir: Policija Republike Slovenije, 2011),
signal, ki tezam in metodam o razpršeni odgovornosti v okviru vseobsežne
integralne strategije zagotavljanja varnosti še posebej pritrjuje. Tako kot je
na eni strani zaznati povezovanje pri izvrševanju kriminalitetnih pojavov
zaradi skupnega interesa, tako morajo, na drugi strani, povezovalno delovati
vsi dejavniki, ki lahko na kakršen koli pravno in družbeno legitimen in legalen
način tako delovanje preventivno in represivno preprečujejo. 
Še pred časom je veljajo, da je Slovenija zgolj tranzitna
država, na katere območju delujejo organizirane kriminalne združbe, ki se
ukvarjajo z organizacijo, logistično podporo in izvajanjem kriminalne
dejavnosti pri oskrbi evropskega tržišča s prepovedanimi drogami. V zadnjih
letih pa jo je zaradi sorazmerno velikega povpraševanja po teh prepovedanih in
za stabilno in varno okolje izredno nevarnih substancah mogoče označiti tudi
kot uporabnico, saj se število kaznivih dejanj zlorab prepovedanih drog iz leta
v leto povečuje, v povprečju za približno 20–30 odstotkov na leto, zaradi česar
se dodatno generira tudi tako imenovana sekundarna kriminaliteta; to povzročajo
odvisniki (vlomi, tatvine, ropi, goljufije ipd.) zaradi zagotavljanja virov,
potrebnih za nakup prepovedanih substanc. 
Zaskrbljujoča je tudi zaznava porasta števila kaznivih dejanj
zoper zakonsko zvezo, družino in otroke, predvsem kaznivih dejanj nasilja v
družini, vključno z zanemarjanjem otrok in surovim ravnanjem z njimi, kaznivih
dejanj, katerih storilci so mladoletne osebe, predvsem spolnega napada na
osebo, mlajšo od 15 let, kaznivih dejanj s področja prepovedanih drog in
izsiljevanj med vrstniki; pri mladoletnih storilcih pa je spodbudna zaznava
upada števila kaznivih dejanj, storjenih zoper življenje in telo, ropov,
goljufij in velikih tatvin (vir: Policija Republike Slovenije, 2011). 
Gospodarska kriminaliteta je posebno poglavje kriminalnih
dejavnosti storilcev, ki posega v same temelje demokratične družbe, ruši in
destabilizira njene osnovne gospodarske, finančne in socialne komponente ter na
raven posameznikove apercepcije vnaša prepričanje o nedelovanju družbenih in
državnih nadzornih institucij, kar slabi njegovo splošno doživljanje varnosti
ter dejansko ogroža varnost in neodvisnost celotne družbe. Po informacijah
slovenske Policije se je obseg obravnavane in s kazensko ovadbo zaključene
gospodarske kriminalitete v letu 2010 povečal za 41,10 odstotka, z 9259
obravnavanih kaznivih dejanj v letu 2009 na 13.064 kaznivih dejanj v letu 2010.
Kot posledica storjenih gospodarskih kaznivih dejanj je v letu 2010 nastala
premoženjska škoda, ki znaša 505,4 milijona evrov, kar je za 162 odstotkov več
kot v letu 2009 (193,2 milijona evrov). 
Po periodičnih raziskavah, objavljenih v Eurobarometru, je
zagotavljanje varnosti pred različnimi oblikami kriminalitete za državljane in
prebivalce Republike Slovenije in drugih držav Evropske unije eno
najpomembnejših področij delovanja države in politike. Od pristojnih institucij
zahteva kontinuirano in vzajemno ukrepanje za zatiranje vseh vrst
kriminalitete, še posebej pa organizirane kriminalitete in terorizma, ter
ukrepanje za zagotavljanje miru in demokracije. 
Prost pretok oseb, blaga in storitev v Evropski uniji,
nadaljnji proces odprave mejnih kontrol na notranjih mejah v Evropski uniji
oziroma državah schengenskega prostora ter razvoj in razširjenost
informacijskih tehnologij so izzivi, ki se jim morajo prilagajati tudi
pristojni organi držav, tako da zagotavljajo varnost za državljane in
prebivalce tako v Republiki Sloveniji kot tudi v drugih članicah Evropske
unije. Vse večja povezanost družb v globalnem svetu zahteva skupno in usklajeno
delovanje držav in vseh resorjev v posamezni državi na področju preprečevanja
in zatiranja kriminalitete. 
Predhodni večletni programi Evropske unije za razvoj območja
svobode, varnosti in pravice, kot sta bila program iz Tampereja in Haaški
program, so omogočili znaten napredek na tem področju. Novi večletni program na
področju pravosodja in notranjih zadev »Odprta in varna Evropa, ki služi
državljanom in jih varuje«, t. i. Stockholmski program za obdobje 2010–2014 ima
namen nadalje krepiti zmožnosti držav in institucij za preprečevanje in
zatiranje kriminalitete. Kot strateško izpostavljena in ključna področja
kriminalitete, ki najbolj ogrožajo varnost državljanov Evropske unije, so v
programu prepoznane in opredeljene vse oblike organizirane kriminalitete,
terorizma, trgovine s prepovedanimi drogami, korupcije, trgovine z ljudmi ter
tihotapljenja ljudi, prekupčevanje z orožjem in kibernetske kriminalitete.
Uresničitev strateških ciljev Strategije notranje varnosti za Evropsko unijo pa
temelji na dejavnostih, zapisanih v Sporočilu Komisije o Strategiji notranje
varnosti za Evropsko unijo iz novembra 2010. 
Dosedanji način priprave Europolovega poročila o Oceni
ogroženosti na področju organizirane kriminalitete (Organised Crime Threat
Assessment) se je izkazal kot kakovostno orodje. V letu 2010 je Evropska unija
to orodje nadgradila tako, da omogoča boljše spremljanje nenehno spreminjajočih
se pojavnih oblik kriminalitete in regionalnih posebnosti. Europol na podlagi
pridobljenih informacij držav članic, Eurojusta ter drugih organov in
institucij EU opravlja analizo tako zbranih informacij, Svet za pravosodje in
notranje zadeve pa to analizo uporabi kot podlago pri določanju prioritet na
področju preprečevanja in zatiranja kriminalitete.
1. RAZLOGI ZA NASTANEK RESOLUCIJE
Demokratična družba je utemeljena na konceptu posameznikove
svobode, iz katere mora izhajati tudi institucionalna dolžnost zagotavljanja
njegove varnosti, zato mora demokratična država kot garant varovanja in
izvajanja tega koncepta dilemo, ali varnost ali svoboda, v največji mogoči meri
prepoznati kot nesprejemljivo komponento zagotavljanja temeljnih človekovih
pravic in svoboščin, ki se lahko v polni meri uresničujejo le z vzajemnostjo
svobode in varnosti. Namen te ter predhodne in številnih drugih resolucij je
prav v tem, da spodbujajo številne državne, zasebne in vse druge oblike institucionalnega
delovanja družbe ter vsakega posameznika k povezovanju, sodelovanju,
razmišljanju in uresničevanju zagotavljanja varnosti na vseh ravneh z ukrepi,
ki v največji mogoči meri izhajajo iz realno zaznanih in ovrednotenih virov
ogrožanja. Slovenija je že v preteklih letih sprejela številne strateške
dokumente, s katerimi se je odzvala ne samo na dejanske dogodke, temveč tudi na
posameznikovo dojemanje varnosti; ti dokumenti so tako tudi razlog za to
resolucijo in njen pomembni vir. Posebej izpostavljeni so tisti, ki se nanašajo
na najhujše dejavnike ogrožanja; med njimi so na primer: 
-       
Resolucija o strategiji nacionalne varnosti Republike Slovenije
(ReSNV-1, Uradni list RS, št. 27/10), 
-       
Resolucija o nacionalnem programu varstva pred naravnimi in drugimi nesrečami
v letih 2009 do 2015 (ReNPVNDN, Uradni list RS, št. 57/09), 
-       
Resolucija o nacionalnem programu varnosti cestnega prometa za obdobje
2007–2011 (Skupaj za večjo varnost) (ReNPVCP, Uradni list RS, št. 2/07), 
-       
Resolucija o preprečevanju in zatiranju kriminalitete (RePZK, Uradni
list RS, št. 43/06), 
-       
Resolucija o nacionalnem programu preprečevanja nasilja v družini
(Uradni list RS, št. 41/09), 
-       
Državni načrt zaščite in reševanja ob uporabi orožij ali sredstev za
množično uničevanje v teroristične namene oziroma terorističnem napadu s
klasičnimi sredstvi (EVA 2004-1911-0014, šifra: 214-00-167/2003-30 z dne 14.
februarja 2005), 
-       
Deklaracija o skupnem boju proti terorizmu (DeSBT, Uradni list RS, št.
81/01) 
ter številni drugi, katerih primarna namena
sprejetja sta skrb za ohranjanje varnosti in varnostne kulture v družbi ter
spodbujanje zavedanja, kako pomemben segment je varnost pri ohranjanju svobode,
ki mora temeljiti na demokratičnih principih in uravnoteženem delovanju vseh,
ki morejo in morajo kakor koli vplivati na te dejavnike. To sta tudi razlog in
namen te resolucije, ki kontinuirano nadaljuje prizadevanje za ohranjanje že
sprejetih zavez in standardov na področju varnostne politike Republike
Slovenije ter v vseh segmentih vsebinsko nadgrajuje do sedaj veljavno
Resolucijo o nacionalnem programu preprečevanja in zatiranja kriminalitete za
obdobje 2007–2011 (ReNPPZK0711) (Uradni list RS, št. 40/07), tako da
opredeljuje ključna področja ogrožanja s kriminaliteto, identificira glavne
probleme pri omejevanju kriminalitete in nakazuje rešitve za njeno
učinkovitejše preprečevanje, obravnavanje in omejevanje.
2. CILJI RESOLUCIJE
Temeljni skupni cilj Resolucije o nacionalnem programu
preprečevanja in zatiranja kriminalitete za obdobje 2012–2016 (v nadaljevanju:
resolucija) je konstantno in dolgotrajno dejansko zagotavljati varnost ljudi v
Republiki Sloveniji ter na podlagi predlaganih ukrepov in dejanj posledično
doseči tako družbeno stanje, da bi se ljudje počutili varne. 
Pri tem je za vzpostavitev in dosego začrtanega stanja treba
izpolniti naslednje splošne in posebne cilje. 
Splošni cilji 
Treba je: 
-       
stalno spremljati stanje in gibanje kriminalitete in drugih družbenih
problemov ter prioritetno opraviti znanstveno utemeljene posnetke stanja vseh
najhujših oblik kriminalitete v RS; 
-       
izboljšati sodelovanje med organi odkrivanja in pregona kaznivih dejanj
ter sodelovanje med državnimi organi, samoupravnimi lokalnimi skupnostmi,
raziskovalnimi in nevladnimi organizacijami; 
-       
ustvariti okoliščine za osebno, socialno, ekonomsko, okoljsko varnost in
bolj kvalitetno bivanje prebivalcev; 
-       
ustvariti okoliščine, v katerih se bodo prebivalci lahko počutili bolj
varne pred kriminaliteto in bodo bolj zadovoljni z delom policije, tožilstev,
sodišč in drugih nadzornih državnih organov; 
-       
sistemsko ustvarjati večjo družbeno enakost, ki najbolj vpliva na
zmanjševanje kriminalitete v družbi; 
-       
celostno pristopati k preprečevanju in odzivanju na kriminaliteto in
druge družbene probleme, z znanjem, pridobljenim v raziskavah, in s sodelovanjem
čim večjega števila udeležencev in zainteresiranih strank; 
-       
zmanjšati medijsko poročanje o kriminaliteti, ki spodbuja
reakcionistične poglede na kriminaliteto in odzivanje nanjo; 
-       
dekriminalizirati nekatera družbeno neškodljiva kazniva dejanja, ustvariti
jasen in pregleden nabor kaznivih ravnanj in zmanjšati število prekrškov, ker
prenormiranost družbe onemogoča učinkovito opravljanje temeljnih nalog države
pri zagotavljanju varnosti in svobode; 
-       
povečati obseg preventivnih dejavnosti na področju dela z otroki,
mladostniki in družinami; 
-       
pozornost javnosti preusmeriti v doslej sprejemljive oblike nasilja pri
delu na črno in sivi ekonomiji, nasilja pri formalnih oblikah dela, v zvezi s
takim delom, nasilja na delovnem mestu in izkoriščanja zaposlenih; 
-       
ustvariti razmere, da bodo ljudje lahko bolj zaupali v delovanje pravne
države in posebej v delo organov odkrivanja in pregona kaznivih dejanj, v delo
kazenskih sodišč in organov za izvrševanje kazenskih sankcij; 
-       
z usklajenim in doslednim delovanjem državnih organov omogočiti
učinkovito odkrivanje, zavarovanje in odvzem protipravne premoženjske koristi; 
-       
uvajati alternativne načine reševanja sporov v družbi in s tem
prispevati k zmanjševanju pretirane juridizacije vsakodnevnega življenja; 
-       
skrajšati čas odkrivanja storilcev in doseči sprejemanje pravosodnih
odločitev v realnem oziroma razumen roku; 
-       
okrepiti varnost in pomoč žrtvam z nekaznovalnimi mehanizmi, kot so
skladi za gmotno in psihološko pomoč; 
-       
oblikovati in okrepiti reintegracijske programe obsojencev, ki naj
preoblikujejo problematično okolje in pripravijo obsojenca na življenje po
prestani kazni; 
-       
financirati raziskave s področja najhujših oblik kriminalitete (na
primer gospodarske kriminalitete) in doslej sistemsko neprepoznavnih obliki nasilja
(na primer okoljske kriminalitete in nasilja mladih, ki se izvršuje s pomočjo
novih tehnologij); 
-       
vplivati na uravnotežen ekonomski in socialni družbeni razvoj in
upoštevati že obstoječe parcialne strategije na socialnem in ekonomskem
področju; 
-       
okrepiti čezmejno sodelovanje organov odkrivanja in pregona kaznivih
dejanj; 
-       
okrepiti sodelovanje na ravni Evropske unije v okviru mednarodnih
organizacij (OZN, OVSE, Svet Evrope, Interpol, SECI/SELEC) in drugih
partnerstev, katerih članica je Republika Slovenija tako na vladni kot tudi
strokovni ravni, ter nadalje krepiti sodelovanje z raziskovalnimi institucijami
in nevladnimi organizacijami. 
Posebni cilji 
Treba je: 
-       
zadržati trende nenaraščanja števila premoženjskih kaznivih dejanj (še
posebno v urbanih okoljih), ustvariti razmere, da se bodo ljudje počutili
varnejše, ter zmanjševati priložnosti za izvrševanje premoženjske
kriminalitete; 
-       
na področju obravnave gospodarske kriminalitete in korupcijskih kaznivih
dejanj vzpostaviti take mehanizme medinstitucionalnega sodelovanja, ki bodo
sposobni preprečevati, prepoznavati in v najkrajšem mogočem času obravnavati in
sankcionirati tudi nove pojavne oblike, z učinkovitim institutom odvzema
protipravno pridobljenega premoženja, ničelno toleranco in učinkovitim izrekom
varnostnih ukrepov ter kazenskih sankcij pa krepiti prepričanje in zavedanje
delovanja pravne države; 
-       
zagotoviti enotno vodeni in centralni pristop v boju zoper organizirano
kriminaliteto v organih pregona in odkrivanja ter sprejeti državno strategijo,
ki bi opredeljevala naloge in način sodelovanja med različnimi subjekti v
državi z opredelitvijo konkretnih ciljev; 
-       
ustanoviti nacionalni center za obveščanje o varnostnih incidentih v
pomembnih slovenskih omrežjih zaradi hitrega odziva in ukrepanja ter
medsebojnega obveščanja in preprečevanja kaznivih dejanj s področja kibernetske
kriminalitete v slovenskih omrežjih; 
-       
učinkovito odkrivati kazniva dejanja in prekrške, povezane s
prepovedanimi drogami, zmanjšati število njihovih uporabnikov ter povečati
univerzalne, selektivne in indicirane preventivne dejavnosti za preprečevanje
tovrstne kriminalitete; 
-       
razvijati preventivne ukrepe, ki bodo v največji mogoči meri pravočasno
prepoznavali, odvračali in preprečevali nasilno vedenje mladih, v družbi pa
oblikovati take vrednote za življenje, ki mlade ozaveščajo in ustvarjajo
ničelno toleranco do nasilja; 
-       
doseči večjo ozaveščenost pri prepoznavanju oblik nasilja v družini in
ukrepanju zoper njega, odpraviti predsodke in druge prakse, ki temeljijo na
ideji nadrejenosti/podrejenosti spolov ter na stereotipnih vlogah spolov,
skrajšati čas odkrivanja in prijavljanja povzročiteljev nasilnih dejanj ter
zagotoviti učinkovito medinstitucionalno sodelovanje pristojnih organov in
organizacij ter povečati število raznovrstnih ukrepov in dejavnosti za
učinkovito pomoč žrtvam in povzročiteljem nasilja v družini; 
-       
pri obravnavanju kršitev s področja varstva okolja ustrezno uskladiti in
izboljšati delovanje in protokole vseh pristojnih institucij za optimizacijo
preiskanosti dejanj, katerih posledica je kakršno koli ogrožanje okolja; 
-       
z usklajenim delom policije, organov pregona in pravosodja zagotavljati
ustrezno varnost ljudi, izvajati ukrepe za zmanjševanje občutkov ogroženosti
ter izvajati kakovostne programe za žrtve in oškodovance kaznivih dejanj; 
-       
spremljati in po potrebi dopolniti Zakon o odvzemu premoženja
nezakonitega izvora (ZOPNI; Uradni list RS, št. 91/11, 30/12 – Odl.US:
U-I-23/12-14) s ciljem učinkovitega odvzema premoženja nezakonitega izvora; 
-       
uvesti dodatne dejavnosti pri pomoči obsojencem po prestani kazni, z
morebitno uvedbo probacijske službe, kar bi obsojencem po prestani kazni
olajšalo vključevanje v normalno življenje na prostosti; 
-       
z bolj načrtnim zbiranjem, vrednotenjem, vnašanjem v informacijski
sistem in analiziranjeminformacij zagotoviti kriminalistične obveščevalne
informacije, ki bodo podlaga za strokovno utemeljeno določanje prioritet glede
uporabe razpoložljivih sredstev in primernih ukrepov za preprečevanje in
zatiranje kriminalitete.
3. POMEN PREVENTIVNIH DEJAVNOSTI
Preprečevanje kriminalitete je skupek vseh zasebnih pobud in
dejavnosti države z namenom zmanjšati škodo, ki bi jo povzročila dejanja,
določena kot kazniva (Van Dijk in De Waard, 1991). Preprečevanje kriminalitete
je predmet zanimanja strokovnjakov, aktivistov in vseh drugih zainteresiranih
posameznikov in skupin. Pri odločanju za preprečevalno dejavnost in pri njenem
načrtovanju je zmeraj dobro preučiti izkušnje različnih preprečevalnih
programov iz domače in tuje prakse. Pri preprečevanju, načrtovanju in pripravi
preprečevalnih ukrepov je treba upoštevati družbene, kulturne, ekonomske,
pravne in politične dejavnike v določeni družbi, saj ukrepi niso neposredno
prenosljivi iz ene kulture v drugo. Mehanično prenašanje modelov lahko povzroči
številne nezaželene in nehotene učinke. 
Preprečevanje kriminalitete
delimo na več vrst, odvisno od oblike kriminalitete oziroma področja varnostne
problematike: na pravno in nepravno, na namenjeno žrtvam in namenjeno
storilcem, na posredno in neposredno, na poboljševalno in kaznovalno, na
situacijsko, razvojno in skupnostno. Najbolj osnovna pa je delitev na primarno,
sekundarno in terciarno prevencijo. Vsak model prevencije je podprt z
različnimi teorijami, pogledi in stališči, pogosto hkrati uporabnimi za
marsikatero od njih, kot je modele prevencije mogoče implementirati pri
odzivanju na različne oblike kriminalitete. Tri primarne modele prevencije je
mogoče razdeliti glede na tri kategorije ukrepov, in sicer na ukrepe, ki se
nanašajo na storilce, oškodovance in kraj oziroma okoliščine, v katerih se
poraja kriminaliteta, kot prikazuje tabela spodaj.


 

Primarna prevencija

Sekundarna prevencija

Terciarna prevencija


Storilec

Odkrivanje dejavnikov v
  fizičnem in družbenem okolju, ki nudijo priložnosti ali spodbujajo kriminalno
  dejavnost.

Ukrepi za zgodnje
  odkrivanje mogočih storilcev kaznivih dejanj in pravočasno ukrepanje pred
  storitvijo kaznivega dejanja. Napovedovanje problematičnega vedenja in
  situacij. 

Ukrepi zoper tiste
  osebe, ki so že storile kazniva dejanja – rehabilitacija.


Oškodovanec

Ozaveščanje
  potencialnih oškodovancev in žrtev ter zmanjševanje možnosti njihovega
  izpostavljanja.

Odzivanje na
  potencialne žrtve ter žrtve in oškodovance z namenom nudenja pomoči –
  psihosocialna opora.

Programi za preprečevanje
  ponovne viktimizacije.


Kraj/okoliščine

Ugotavljanje
  kriminalnih žarišč in odpravljanje kriminogenih dejavnikov.

Intenzivno nadzorovanje
  okolja.

Situacijska prevencija
  – oblikovanje in spreminjanje okolja z namenom preprečevanja kriminalitete.





Kriminalna prevencija mora biti
sestavni del socialne politike, kar obsega zagotavljanje kakovosti življenja,
zagotavljanje socialne in zdravstvene varnosti, zagotavljanje izobraževalnega
sistema, zaščito in pomoč rizičnim skupinam ter programe vključevanja
marginalnih družbenih skupin v družbo. 
Pristojni organi si morajo prizadevati za večjo povezanost
med različnimi politikami, kot so izobraževalna politika, politika trga dela in
socialna politika, s posebnim poudarkom na rizičnih družbenih skupinah prebivalstva.
Poiskati je treba odgovore na vprašanja, ki so ključnega
pomena za oblikovanje kriminalitetne politike, med drugim, kdo je odgovoren za
preprečevanje kriminalitete, na kakšni stopnji je država glede razvoja
preventivne dejavnosti, kateri so glavni kriminalitetni problemi in katere so
glavne značilnosti kriminalitete v urbanih okoljih in katere v ruralnih. 
Preventiva na področju socialnega varstva pomembno vpliva na
odpravljanje ključnih vzrokov za nastanek kriminalitete. 
Situacijska prevencija je za državljane najenostavnejša in
tudi relativno učinkovita oblika preprečevanja premoženjske in nasilniške
kriminalitete. Situacijske prevencije ni mogoče pojmovati zgolj kot video
nadzorovanje javnih površin, temveč v situacijsko prevencijo spadajo ukrepi za
povečanje truda za storitev kaznivega dejanja, ukrepi za povečanje tveganja za
prijetje, ukrepi za zmanjševanje dobička in ukrepi, ki preprečujejo opravičila,
da nekdo ni vedel, da je neko dejanje prepovedano. 
Kombinacija socialne in situacijske prevencije predstavlja
učinkovito možnost odzivanja na vzroke za nastanek/pojav kriminalitete. Gre za
odzivanje na konkretne, specifične oblike kriminalitete, ki jih je mogoče
preprečiti, omiliti oziroma storilce odvrniti od storitve kaznivega dejanja. 
Kriminalitetna politika mora temeljiti na znanju,
informacijah in raziskavah ter biti pojmovana kot del socialne politike.
4. METODOLOGIJA IN PODLAGE ZA IZDELAVO RESOLUCIJE
Pri pripravi resolucije je bila uporabljena metodologija, ki
zagotavlja inkorporacijo resolucije v strateške in razvojne cilje Republike Slovenije,
ob sočasnem upoštevanju in proaktivni vključenosti v strateške iniciative in
programe na mednarodni ravni, na izvedbeni ravni pa zagotavlja sledljivost
realizacije zastavljenih ciljev in trajnost dejavnosti pri preprečevanju in
zatiranju kriminalitete. 
Temeljna metodološka načela, ki smo jih upoštevali pri
pripravi resolucije, so načela celovitosti, sistematičnosti in konsistentnosti.
Visoka stopnja obsežnosti in divergentnosti področja preprečevanja in zatiranja
kriminalitete ter veliko število vključenih akterjev sta od samega začetka
priprave gradiva resolucije terjala ustrezno metodološko obvladljivost, tako z
vidika procesa kot z vidika vsebine. 
Z vidika procesa je bila za pripravo resolucije oblikovana
medresorska delovna skupina (Medresorska delovna skupina, ustanovljena s
sklepom Vlade Republike Slovenije št. 01201-19/2010/3 z dne 18. novembra 2010),
v kateri so bili člani iz dvanajstih institucij državne uprave in dveh
akademskih institucij. Za obvladovanje procesa priprave vsebine resolucije je
bilo delo medresorske delovne skupine organizirano tako, da je potekalo v
manjših delovnih ekipah, ki so obravnavale posamezno vsebinsko področje
resolucije in prispevale vsebinske rešitve in besedilo, ter na skupnih sejah
delovne skupine, kjer se je delo osredotočalo zlasti na zagotavljanje enotnih
metodoloških in vsebinskih okvirov, načrtovanje dela in spremljanje napredka
ter zagotavljanje konsistentnosti resolucije. 
Posebna pozornost pri pripravi resolucije je bila posvečena
doseženemu razvoju in aktualnim usmeritvam na področju kriminalitete, v
kombinaciji z razvojnimi usmeritvami Republike Slovenije. Ob tem je eksplicitno
izkazana integrativna vloga resolucije kot povezovalnega elementa relevantnih
akterjev, dejavnosti in finančnih virov in tudi kot gibala nadaljnjega razvoja.
Za vsako vsebinsko področje resolucije – identificirano
področje preprečevanja in zatiranja kriminalitete – so bili izdelani opisi
problemov in vzrokov, rešitev in ciljev, opredeljene so bili strategije oziroma
programi za doseganje ciljev, ključne dejavnosti oziroma ukrepi, nosilci in
sodelujoči pri izvajanju nalog, roki izvedbe in pokazatelji za merjenje
uspešnosti. 
Pri izdelavi besedila in vsebinskih rešitev resolucije je
bila uporabljena naslednja metodologija: primerjalna analiza, ocena stanja in
trendov, metode statistične analize, primerjalno učenje idr. Kot podlaga za
izdelavo resolucije so bili upoštevani različni področni/resorni strateški
dokumenti, programi dela oziroma akcijski načrti, ki vključujejo cilje in
dejavnosti (projekte, naloge, ukrepe), povezane s področjem preprečevanja
kriminalitete, ali pa izkazujejo določene implikacije oziroma drugačno obliko
relevantnosti, na mednarodni ravni pa akti, dokumenti in iniciative Evropske
unije, Združenih narodov, Organizacije za varnost in sodelovanje v Evropi in
Sveta Evrope. 
Z vidika aplikacije načela konsistentnosti je bila posebna
pozornost namenjena povezanosti in prepletenosti posameznih vsebinskih področij
resolucije – identificiranih področij preprečevanja in zatiranja kriminalitete
– in v tem okviru tudi možnostim, priložnostim in oviram glede financiranja
posameznih dejavnosti. Ob tem je bila posebna pozornost namenjena analizi
izvajanja Resolucije o nacionalnem programu preprečevanja in zatiranja kriminalitete
za obdobje 2007–2011 z namenom, da se težave in slabosti pri izvajanju le-te
ustrezno upoštevajo pri pripravi nove resolucije, pozitivne izkušnje pa se v
njeno pripravo vključijo kot dobra praksa.
5. MEDNARODNO ODZIVANJE NA KRIMINALITETO
5.1 Evropska unija 
5.1.1 Lizbonska pogodba 
Z veljavnostjo nove Pogodbe o Evropski uniji in Pogodbe o
delovanju Evropske unije, imenovane tudi Lizbonska pogodba, je konec leta 2009
nastal nov pomemben primarni pravni okvir sodelovanja držav članic na področju
preprečevanja in zatiranja kriminalitete. Države članice Evropske unije (v
nadaljevanju: EU) so si za cilj zadale vzpostavitev ukrepov za notranjo
varnost, s katerimi bodo bolje usposobljene za ukrepanje na področju svobode,
varnosti in pravice, kar bo neposredno povečalo učinkovitost boja proti
kriminaliteti in terorizmu. V pravnosistemskem pogledu je največja pridobitev
Lizbonske pogodbe pravni temelj, ki zakonodajnim aktom s področja policijskega
in pravosodnega sodelovanja v kazenskih zadevah omogoča sprejetje v obliki
uredb in direktiv in s tem neposredne veljave oziroma prenosa v zakonodajo
držav članic, kar bo pripomoglo k skladnejšemu razvoju skupnih okvirjev za
preprečevanje in zatiranje kriminalitete. Ravno na tem področju pa je bila tudi
dana večja vloga za nadzor nad ustreznim izvajanjem sprejetih zakonodajnih
aktov v državah, Evropski komisiji in Sodišču EU. 
Evropski policijski urad (v nadaljevanju: Europol), ki je
postal v letu 2010 agencija EU, je dobil ključno vlogo pri podpori pristojnim
državnim organom, zadolženim za zatiranje kriminalitete. Pogodba o delovanju
Evropske unije pa je opredelila naloge Europola. Njegova vloga je podpirati in
krepiti dejavnosti policijskih organov in drugih služb kazenskega pregona držav
članic ter njihovo medsebojno sodelovanje pri preprečevanju hudih oblik
kriminala, ki vplivajo na dve ali več držav članic, terorizma in oblik
kriminala, ki vplivajo na skupni interes politike EU, ter boju proti njim. 
Lizbonska pogodba je kot ključno novost uvedla tudi nov
mehanizem za usklajevanje ukrepov za preprečevanje in zatiranje kriminalitete v
EU. Ustanovljen je bil stalni odbor, da bi znotraj Evropske unije zagotovil
pospeševanje in krepitev operativnega sodelovanja na področju notranje
varnosti; v njem sodelujejo države članice ter institucije in agencije EU. 
5.1.2 Stockholmski program 
Večletni program Evropske unije na področju pravosodja in
notranjih zadev »Odprta in varna Evropa, ki služi državljanom in jih varuje« za
obdobje 2010–2014, tako imenovani Stockholmski program (UL C št. 115 z dne 4.
5. 2010, str. 1) poziva države članice, agencije, organe in institucije EU, da
pripravijo usklajene dejavnosti za zagotavljanje varnosti evropskih državljanov
s tem, da se uspešno zatirajo oblike organizirane kriminalitete, terorizem,
trgovina s prepovedanimi drogami, korupcija, trgovina z ljudmi, tihotapljenje
ljudi, spolno izkoriščanje otrok, nelegalna preprodaja orožja, računalniška
kriminaliteta in čezmejna kriminalitete ter druge grožnje za varnost
državljanov, ki so nadnacionalne. Zatiranje in preprečevanje kriminalitete pa
mora temeljiti na naslednjih načelih: 
-       
jasni razdelitvi nalog med EU in državami članicami, ki odraža skupno
vizijo o današnjih izzivih, 
-       
spoštovanju temeljnih pravic, mednarodni zaščiti in pravni državi, 
-       
solidarnosti med državami članicami, 
-       
proaktivnem pristopu na podlagi obveščevalnih podatkov, 
-       
potrebi po horizontalnem in medresorskem pristopu, da se omogoči
obravnavanje zapletenih kriz, naravnih nesreč ali nesreč, ki jih povzroči
človek, 
-       
tesnem sodelovanju med agencijami EU in še boljši izmenjavi informacij, 
-       
poudarku na izvajanju in poenostavitvi ter izboljšanju preventivnih
ukrepov, 
-       
uporabi regionalnih pobud in regionalnega sodelovanja in 
-       
ozaveščanja državljanov glede pomena dejavnosti Unije na področju
notranje varnosti in zaščite prebivalstva. 
Kot ključne grožnje varnosti državljanov, ki zahtevajo
učinkovito ukrepanje pristojnih organov držav članic, institucij ter agencij EU
pa določa: 
-       
organizirano kriminaliteto in huda kazniva dejanja, 
-       
trgovino z ljudmi, 
-       
spolno izkoriščanje otrok in otroško pornografijo, 
-       
kibernetsko kriminaliteto, 
-       
gospodarski kriminal in korupcijo, 
-       
promet s prepovedanimi drogami in 
-       
teroristična kazniva dejanja. 
Stockholmski program pa še posebej poziva države članice, da krepijo
in izboljšajo preventivne ukrepe za zatiranje kriminalitete. Ključno je
multidisciplinarno sodelovanje, tako vladnih kot nevladnih služb in tudi
sodelovanje z zasebnim sektorjem. Pomembni pa so tudi ukrepi za spodbujanje
socialnega vključevanja v družbo. Na področju preprečevanja kriminalitete
države članice sodelujejo v Evropski mreži strokovnjakov za preprečevanje
kriminalitete (EUCPN). Mreža prispeva k razvijanju različnih vidikov
preprečevanja kriminalitete na ravni EU in podpira dejavnosti za preprečevanje
kriminalitete na državni in lokalni ravni. Ker je preventiva prepoznana kot eno
izmed ključnih orodij za odziv na kriminaliteto, države članice krepijo vlogo
te mreže, Evropska komisija pa bo do 2013 preučila možnosti za ustanovitev
observatorija za preprečevanje kriminala, ki bo zbiral, analiziral in razširjal
strokovno znanje o kriminalu, vključno z organiziranim kriminalom in njegovim
preprečevanjem, ter s tem podpiral in spodbujal države članice in institucije
EU pri sprejemanju zaščitnih ukrepov in izmenjavi najboljših praks. 
5.1.3 Strategija notranje varnosti za Evropsko unijo 
Najvišji predstavniki držav EU so v marcu 2010 sprejeli
Strategijo notranje varnosti za Evropsko unijo. Strategija navaja glavne izzive
in grožnje na področju notranje varnosti, hkrati pa prvič vzpostavlja koncept
notranje varnosti, ki ga je treba razumeti kot celovit koncept, ki vključuje
številne resorje v državah članicah in institucijah, katerih področja dela
vzpostavljajo izvedljivosti t. i. »Evropskega varnostnega modela«. Strategija
kot glavne izzive in grožnje notranji varnosti, svobodi in pravicam v EU
identificira terorizem, resne in organizirane oblike kriminalitete, kibernetsko
kriminaliteto, čezmejno kriminaliteto, varnost v prometu in naravne nesreče ter
nesreče, ki jih povzroči človek. Obenem poudarja temeljna načela in smernice za
nadaljnje ukrepanje, na katerih temelji uspešno zagotavljanje notranje varnosti
EU v naslednjih letih, predvsem zaščito temeljnih pravic in svoboščin,
izboljšanje sodelovanja in solidarnosti med državami članicami EU, prednostno
obravnavo preventive in predvidevanja, pomen vključenosti vseh pristojnih
sektorjev pri zagotavljanju javne varnosti, komuniciranje z javnostjo o
varnostnih ukrepih ter upoštevanje soodvisnosti notranje in zunanje dimenzije
varnosti z vzpostavitvijo globalne varnostne osredotočenosti v povezavi in
tesnejšem sodelovanju s tretjimi državami. 
Varnostne politike, zlasti politike zatiranja in
preprečevanja kriminalitete, morajo biti široko zastavljene in morajo
vključevati ne samo organe preprečevanja, odkrivanja in pregona, ampak tudi
institucije in strokovnjake na vseh ravneh. Spodbujajo pa se možnosti
vzpostavljanja javno/zasebnega partnerstva na vseh področjih. 
5.1.4 Ocena ogroženosti o organizirani kriminaliteti EU 
Skladno s Stockholmskim programom so države članice sprejele
Sklepe Sveta o oblikovanju in izvajanju političnega cikla EU za organizirane
kriminalitete in hude oblike mednarodne kriminalitete na osnovah Evropskega
kriminalistično obveščevalnega modela, kot sistem nadgradnje za zaznavo groženj
posameznih vrst kriminalitete, na podlagi katerega se določajo prednostne
dejavnosti. V prehodnem obdobju od leta 2011 do 2013 pa se prioritete določijo
na podlagi aktualne Ocene ogroženosti zaradi organizirane kriminalitete (OCTA),
nov štiriletni cikel pa se v popolnosti prične uporabljati za obdobje od 2014
do 2017 na osnovi posodobljene Ocene ogroženosti zaradi hudih oblik in
organizirane kriminalitete (SOCTA). Države članice, institucije in agencije EU
so s tem zavezane k upoštevanju ugotovitev in opredeljenih prioritet, ter
njihovemu vključevanju v svoje dejavnosti za preprečevanje in zatiranje
kriminalitete. 
5.1.5 Strateški ukrepi EU kot odziv na posamezne vrste
kriminalitete 
Države članice EU so sprejele tudi nekatere strateške
dokumente, ki so usmerjeni k skupnemu pristopu za določeno vrsto kriminalitete.
Tako je treba izpostaviti: 
-       
strategijo EU na področju drog za obdobje 2005–2012 (Uradni list EU, C
št. 326 z dne 20. december 2008, str. 7), v kateri je bil opredeljen evropski
model politike drog na podlagi uravnoteženega pristopa k zmanjšanju
povpraševanja in ponudbe drog, ter zadnji akcijski načrt EU za boj proti drogam
za obdobje 2009–2012 (Uradni list EU, C št. 326 z dne 20. december 2008, str.
7) in Evropski pakt za preprečevanje mednarodnega trgovanja s prepovedanimi
drogami iz leta 2010, št. 8821/10, ki ga je sprejel Svet za pravosodje in
notranje zadeve, 
-       
protiteroristično strategijo za Evropsko unijo iz leta 2005 in iz nje
izhajajoče akcijske načrte (Strategija Evropske unije za boj proti terorizmu,
št. 14469/4/05 REV 4 z dne 30. november 2005, Bruselj), 
-       
strategijo o zunanji razsežnosti pravosodnih in notranjih zadev
(Strategija o zunanji razsežnosti območja svobode, varnosti in pravice, št.
14366/3/05 REV 3 JAI 417 RELEX 628 (2005), Bruselj: Svet Evropske unije) ter na
podlagi tega sprejete ukrepe za krepitev zunanje razsežnosti EU pri
preprečevanju trgovine z ljudmi iz leta 2010 (Ukrepi za krepitev zunanje
razsežnosti EU pri preprečevanju trgovine z ljudmi iz leta 2009, 11450/5/09 REV
5, z dne 19. november 2009, Bruselj: Svet Evropske unije), 
-       
strategijo dela o praktičnih ukrepih proti kibernetski kriminaliteti iz
leta 2008 (Uradni list EU, C št. 062 z dne 17. marec 2009, str. 0016–0018), 
-       
sklepe Sveta o strategiji za zagotavljanje pravic in boljše podpore
žrtvam kaznivih dejanj iz leta 2009, št. 12944/09, ki jih je sprejel Svet za
pravosodje in notranje zadeve. 
Te strategije in druge dokumente je treba šteti kot
operativne, akcijsko orientirane instrumente posameznih politik, ki jih morajo
pristojni organi držav članic izvajati skladno s svojo zakonodajo in jih
upoštevati pri načrtovanju svojih dejavnosti. 
Ključno sporočilo vseh strateških dokumentov je, da pristojni
resorji aktivno sodelujejo z drugimi državami, hkrati pa k sodelovanju
pritegnejo vse druge državne organe, da se zagotavlja multiagencijski pristop
pri preprečevanju in zatiranju kriminalitete. Prav tako pa se poudarja, da je
zelo uspešen instrument za preprečevanje in zatiranje kriminalitete odvzem
premoženjske koristi, pridobljene s kaznivim dejanjem, ali drugega premoženja,
povezanega s kaznivimi dejanji. 
Za izvajanje ukrepov iz prednostnih nalog in politik EU s
ciljem razvijanja območja svobode, varnosti in pravice v Evropi je bila v letu
2007 sprejeta finančna perspektiva za obdobje 2007–2013. V okviru te finančne
perspektive so v splošnem programu, imenovanem Varnost in varstvo svoboščin, za
države članice na voljo finančna sredstva, zlasti za kazensko pravosodje in pregon,
krepitev sodelovanja v kazenskih zadevah med sodstvi in med organi pregona,
zaščito pravic žrtev, vzpostavljanje partnerstev in sodelovanja med javnimi
organi in zasebnim sektorjem ter preprečevanje in zatiranje organizirane
kriminalitete in drugih področij, ki spodbujajo ukrepe za razvoj območja
svobode, varnosti in pravice. 
5.2 Organizacija združenih narodov 
Organizacija združenih narodov (v nadaljevanju OZN) kot
globalna mednarodna organizacija skladno z načelom vzpostavljanja in
zagotavljanja pravne države izvaja dejavnosti za razvoj, promocijo in
implementacijo mednarodnih norm in standardov mednarodnega prava. Dejavnosti
OZN za preprečevanje kriminala in obravnavanje storilcev kaznivih dejanj so
usmerjene v iskanje skupnih rešitev za zatiranje in preprečevanje različnih
oblik kriminalitete na globalni ravni. V okviru te organizacije deluje tudi
Urad Združenih narodov za droge in kriminal (UNODC) kot globalni akter za boj
proti prepovedanim drogam, terorizmu, mednarodni kriminaliteti in korupciji.
Deklaracija Združenih narodov za novo tisočletje (A/RES/55/2, 8. plenarno
zasedanje Generalne skupščine Združenih narodov, tč. VIII/30) je zavezala
države članice z razvojnimi cilji, na podlagi katerih morajo te vložiti dodatne
napore za zatiranje vseh oblik transnacionalne kriminalitete, razvijati je
potrebno ukrepe za boj proti drogam in uskladiti dejavnosti proti mednarodnemu
terorizmu ter drugim transnacionalnim grožnjam. Republika Slovenija je
ratificirala vse ključne mednarodne pravne akte OZN, prav tako pa kot članica
organizacije upošteva vse strateške dokumente in dejavnosti, ki izhajajo iz
njih, ter jih vključuje v razvojne načrte in dejavnosti pristojnih organov. 
5.3 Organizacija za varnost in sodelovanje v Evropi 
Organizacija za varnost in sodelovanje v Evropi (OVSE) ima
kot mednarodna organizacija v okviru svojih ciljev opredeljene tudi naloge
usposabljanja policij, boj proti terorizmu, organiziranemu kriminalu in
trgovini z ljudmi. OVSE tako kot evropska regionalna organizacija spodbuja izvajanje
mednarodnih pravnih aktov med državami članicami te organizacije in na podlagi
drugih strateških dokumentov spodbuja razvoj dejavnosti za preprečevanje in
zatiranje oblik kriminalitete, ki zahtevajo skupen pristop v širši regiji.
Republika Slovenija je aktivna članica te organizacije in tako njeni pristojni
organi vključujejo sprejete razvojne dokumente v svoje dejavnosti in naloge. 
5.4 Svet Evrope 
Temeljni cilj držav članic Sveta Evrope je ustvariti skupen
demokratičen in pravni prostor na vsej evropski celini ob spoštovanju ključnih
vrednot: človekovih pravic, demokracije in vladavine prava. Z namenom
preprečevanja in zatiranja različnih transnacionalnih oblik kriminalitete so
države članice Sveta Evrope sprejele več mednarodnih pogodb, ki vzpostavljajo
skupne standarde in pravne okvirje za preprečevanje, odkrivanje, preiskovanje
in pregon določenih oblik kriminalitete. Že Resolucija o nacionalnem programu
preprečevanja in zatiranja kriminalitete za obdobje 2007–2011 je vsebovala
nekatere ključne instrumente, ki so veljavni in se bodo uporabljali tudi v
prihodnje, kot specifičen in referenčni globalni okvir za zatiranje kibernetske
kriminalitete na svetovni ravni pa je treba izpostaviti Konvencijo o
kibernetski kriminaliteti, ki jo je sprejel Svet Evrope, 23. novembra 2001 in
pripadajoče protokole (Zakon o ratifikaciji Konvencije o kibernetski
kriminaliteti in Dodatnega protokola h Konvenciji o kibernetski kriminaliteti,
ki obravnava inkriminacijo rasističnih in ksenofobičnih dejanj, storjenih v
informacijskih sistemih – MKKKDP; Uradni list RS – Mednarodne pogodbe, št.
17/04) ter Konvencijo Sveta Evrope o ukrepanju proti trgovini z ljudmi, ki so
jo države članice Sveta Evrope in druge podpisnice konvencije sklenile v
Varšavi, 16. maja 2005 (Zakon o ratifikaciji Konvencije Sveta Evrope o
ukrepanju proti trgovini z ljudmi – MKUTL; Uradni list RS – Mednarodne pogodbe,
št. 14/09). 
5.5 Regionalne in dvostranske pobude sodelovanja 
V skladu z Resolucijo o strategiji nacionalne varnosti
Republike Slovenije in drugimi strateškimi dokumenti Republike Slovenije,
Evropske unije in Organizacije združenih narodov in drugih mednarodnih
organizacij ter pobud o sodelovanju držav za namene zatiranja kriminalitete, je
za uspešnost pristojnih organov nujno čezmejno sodelovanje. Tako se spodbuja
aktivno sodelovanje v mednarodnih organizacijah ali drugih pobudah držav, ki
podpirajo dejavnosti za zatiranje kriminalitete in zagotavljanje javne varnosti
v ožjih geografskih regijah.
6. PODROČJA PREPREČEVANJA IN ZATIRANJA KRIMINALITETE
6.1 Premoženjska kriminaliteta 
6.1.1 Opis problema 
Republika Slovenija leži na območju, kjer se križajo pomembne
mednarodne tranzitne poti med jugovzhodno in zahodno Evropo. Pri tem potekajo
skozi Slovenijo tudi mednarodne kriminalne poti, kar nedvomno vpliva tudi na
obremenjenost slovenskega prostora s premoženjsko kriminaliteto. Gre za
najštevilnejši segment kriminalitete, kar jih policija letno evidentira in
obravnava (okoli 60 odstotkov), preiskanost tega segmenta, ki je eden izmed
temeljnih pokazateljev uspešnosti dela policije, pa je relativno nizka in
posredno vpliva tudi na oceno uspešnosti državnih tožilstev in sodišč. 
Kriminaliteta, posebno premoženjska, je izrazitejša v urbanih
oziroma v gosteje naseljenih območjih, kjer je bilo v zadnjih petih letih
obravnavanih 75,6 odstotka vseh kaznivih dejanj. Znotraj navedenega obsega
kriminalitete pa znaša delež premoženjskih kaznivih dejanj kar 78,9 odstotka. 
Med vzroke za tako stanje lahko štejemo predvsem odprtost
meja in prost pretok ljudi, preoblikovanje gospodarstev v večini
vzhodnoevropskih držav v tranziciji ter oblikovanje novih socialnih kategorij,
predvsem nastanek tako imenovane nove elite, in hkrati slabšanje socialnega
stanja pomembnega števila državljanov. 
Zaskrbljujoče je dejstvo, da so storilci kaznivih dejanj
ropov in roparskih tatvin pogosteje nasilni (uporaba orožja in drugih nevarnih
predmetov pri izvršitvi kaznivih dejanj) in da glede sredstev za dosego svojih
ciljev niso izbirčni. Storilci ropov, ki si za objekt oziroma cilj pogosto
izberejo pošte, trgovine in bencinske servise, so običajno mlajše osebe in
pogosto odvisniki od prepovedanih drog. Zaznana je tudi prepoznavnost
izvrševanja ropov v skupinah, kjer glede na kraj izvršitve beležimo rope v
finančne ustanove in trgovske centre. Poleg uslužbencev v bankah, poštah in
prodajalnah so potencialne žrtve lahko tudi stranke, mimoidoči, uslužbenci
podjetij za zasebno varovanje in ne nazadnje tudi policisti. 
Opazna je medsebojna povezanost storilcev, in sicer tako med
posamezniki kot tudi med mednarodnimi združbami specialnih povratnikov
premoženjskih kaznivih dejanj, predvsem med združbami z območja Balkana in iz
vzhodnoevropskih držav, predvsem Romunije, Madžarske in Poljske ter držav,
nastalih na območju nekdanje Jugoslavije. Storilce zaznamuje tudi velika
mobilnost, kar ob odprtosti meja s sosednjimi državami in relativno kratkih
razdaljah do državne meje dodatno otežuje obvladovanje te kriminalitete,
posebno pri tatvinah motornih vozil, saj tatovi ukradena vozila lahko v kratkem
času odpeljejo iz države in tako onemogočijo njihovo učinkovito iskanje. 
Zadnjih pet let se delež premoženjskih kaznivih dejanj, v
primerjavi z desetletnim povprečjem, sicer znižuje, vendar ne zaradi
zmanjševanja hujših oblik. Ne glede na to bo, upoštevajoč geografski položaj
Republike Slovenije ter socialno-ekonomsko stanje v naši državi in razmah
migracijskih tokov, ogroženost s tovrstno kriminaliteto v pomembnem varnostnem
obsegu še vedno prisotna in za skupnost varnostno obremenjujoča. 
6.1.2 Vzroki 
Vzroki so naslednji: 
-       
pomanjkljivo samozaščitno obnašanje oškodovancev, kar izkoriščajo
storilci tovrstnih kaznivih dejanj; 
-       
visoka stopnja brezposelnosti; 
-       
pomemben delež odvisnikov od prepovedanih drog kot storilcev
premoženjskih kaznivih dejanj; 
-       
relativno lahka dostopnost do prepovedanih drog; 
-       
odprtost meja v okviru EU in možnost, da storilci premoženjske
kriminalitete zaradi majhnosti naše države v najkrajšem času zapustijo državno
ozemlje. 
6.1.3 Rešitve 
-       
Pripraviti je treba analizo premoženjske kriminalitete za ugotovitev
njene časovne in krajevne pojavnosti, najpogostejših vzrokov in dejavnikov, ki
najbolj vplivajo na relativno visoko stopnjo te kriminalitete, in ukrepov za
njeno omejevanje; 
-       
opraviti je treba analizo dosedanjega sodelovanja med policijo,
zasebnimi varnostnimi službami in organiziranim redarstvom občin zaradi iskanja
novih možnosti učinkovitega sodelovanja pri zatiranju dejavnikov premoženjske
kriminalitete v urbanih okoljih; 
-       
sistematično je treba okrepiti »opazovalno delo« policistov v urbanih
okoljih; 
-       
v vzgojnih institucijah (osnovne in srednje šole) je treba učence,
dijake in njihove starše na primeren način vsako šolsko leto vztrajno
seznanjati s tem, da je varnost dobrina, ki jo sicer zagotavlja država s
svojimi organi, vendar lahko vsak posameznik pomembno samozaščitno pripomore k
temu, da ne bo postal žrtev premoženjske kriminalitete; 
-       
v okviru delovanja organiziranih upokojenskih društev je treba ljudi
seznanjati s preventivnimi samozaščitnimi ukrepi pred premoženjsko kriminaliteto;
-       
vztrajati je treba pri samozaščitnem delovanju gospodarskih družb, da
varnosti premoženja in zaposlenih namenjajo primeren obseg pozornosti in
potrebnih sredstev; 
-       
zmanjševati je treba ponudbo prepovedanih drog zaradi zmanjšanja števila
novih odvisnikov – potencialnih izvrševalcev premoženjske kriminalitete; 
-       
pomemben delež osumljenih storilcev predstavljajo mladoletniki in otroci
iz specifičnih rizičnih družin, ki za svoja dejanja niso kazenskopravno
odgovorni; s pravočasnim vključevanjem centrov za socialno delo, šolskih
svetovalnih služb in obveščanjem staršev bi zmanjšali delež otrok in
mladoletnikov kot storilcev kaznivih dejanj ter s tem tudi skupno število
kaznivih dejanj; 
-       
dosledno je treba ukrepati zoper starše, ki zanemarjajo vzgojo otroka
oziroma mladoletnika. 
6.1.4 Cilji 
Zadržati je treba trende nenaraščanja števila premoženjskih
kaznivih dejanj (posebno še v urbanih okoljih), ustvariti razmere, v katerih se
bodo ljudje počutili varnejše, ter zmanjševati priložnosti za izvrševanje premoženjske
kriminalitete. 
6.1.4.1 Strategija/program – omejevanje premoženjske
kriminalitete 
Izdelati je treba analizo premoženjske kriminalitete in na
njeni podlagi program za povečanje prisotnosti policistov na terenu v času
pogostejše premoženjske kriminalitete. 
Ključne dejavnosti/ukrepi 
Pripraviti je treba analizo premoženjske kriminalitete in
dosedanjega obsega načrtnega nadzorovanja terena z »opazovalno službo« ter
izdelati program za omejevanje premoženjske kriminalitete in intenzivnejšo
transparentno prisotnost policistov na terenu v urbanih okoljih. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Sodelujoči 
-       
raziskovalne institucije, 
-       
Skupnost občin Slovenije, 
-       
Združenje občin Slovenije, 
-       
Združenje mestnih občin Slovenije. 
Rok za izvedbo 
-       
leto 2013. 
Pokazatelji za merjenje uspešnosti 
-       
izdelana analiza, 
-       
izdelan program, 
-       
trend zmanjševanja števila kaznivih dejanj premoženjske kriminalitete. 
6.1.4.2 Strategija/program – izdelava programa usklajenega
sodelovanja 
Izdelati je treba analizo premoženjske krimimalitete in na
njeni podlagi program sodelovanja med policijo, redarsko službo, Slovenskim
zavarovalnim združenjem in zasebnimi varnostnimi službami pri omejevanju
premoženjske kriminalitete. 
Ključne dejavnosti 
Pripraviti je treba analizo sodelovanja med policijo,
varnostnimi službami in organiziranim redarstvom občin ter predvideti usklajene
programe sodelovanja za omejevanje premoženjske kriminalitete. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Sodelujoči 
-       
raziskovalne institucije, 
-       
Zbornica za razvoj slovenskega zasebnega varovanja, 
-       
Slovensko zavarovalno združenje, 
-       
Skupnost občin Slovenije, 
-       
Združenje občin Slovenije, 
-       
Združenje mestnih občin Slovenije. 
Rok za izvedbo 
-       
leto 2013. 
Pokazatelji za merjenje uspešnosti 
-       
izdelana analiza, 
-       
izdelan program, 
-       
trend zmanjševanja števila kaznivih dejanj premoženjske kriminalitete v
urbanih okoljih. 
6.1.4.3 Strategija/program – izdelava programa intenzivnejšega
seznanjanja 
Izdelati je treba analizo samozaščitnih ukrepov pred
premoženjsko kriminaliteto in na njeni podlagi program intenzivnejšega
seznanjanja potencialnih oškodovancev s temi ukrepi. 
Ključne dejavnosti 
Pripraviti je treba analizo dosedanjega pristopa seznanjanja
potencialnih oškodovancev s samozaščitnimi ukrepi in v programu predvideti
intenziviranje teh dejavnosti. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Sodelujoči 
-       
raziskovalne institucije, 
-       
Združenje mestnih občin Slovenije, 
-       
Zbornica za razvoj slovenskega zasebnega varovanja. 
Rok za izvedbo 
-       
leto 2013. 
Pokazatelji za merjenje uspešnosti 
-       
izdelana analiza, 
-       
izdelan program, 
-       
trend zmanjševanja števila kaznivih dejanj premoženjske kriminalitete v
urbanih okoljih. 
6.1.4.4 Strategija/program – zmanjševanje ponudbe prepovedanih
drog 
Izdelati je treba analizo ponudbe prepovedanih drog in na
njeni podlagi program dejavnosti za zmanjševanje te ponudbe. 
Ključne dejavnosti 
Pripraviti je treba analizo dosedanjega pristopa dejavnosti
za zmanjševanje ponudbe prepovedanih drog in izdelati program rešitev. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Sodelujoči 
-       
Ministrstvo za zdravje, 
-       
raziskovalne institucije, 
-       
Združenje mestnih občin Slovenije. 
Rok za izvedbo 
-       
leto 2013. 
Pokazatelji za merjenje uspešnosti 
-       
izdelana analiza, 
-       
izdelan program, 
-       
trend zmanjševanja števila kaznivih dejanj premoženjske kriminalitete v
urbanih okoljih. 
6.2 Gospodarska kriminaliteta 
6.2.1 Opis problema 
Gospodarska kriminaliteta je pojav, ki se stalno
kvantitativno in kvalitativno spreminja. Njene pojavne oblike so odvisne od
družbenega in gospodarskega sistema, v katerem se pojavljajo, veljavne
zakonodaje, razvoja novih tehnologij in od drugih dejavnikov, ki vplivajo na
poslovanje. Značilnost gospodarske kriminalitete je ne glede na okolje, v
katerem se pojavlja, precejšnje tako imenovano temno polje, saj posledice
tovrstnih kaznivih dejanj največkrat niso neposredno vidne, še zlasti pri
kaznivih dejanjih, pri katerih oškodovanec ni fizična ali pravna oseba, ampak
država. Gospodarsko kriminaliteto je zaradi njene specifičnosti težko odkriti,
preiskovati in sankcionirati. Obseg odkrite gospodarske kriminalitete je tako
odvisen od sposobnosti in zmožnosti organov odkrivanja, zakonodaje,
pripravljenosti oškodovancev in drugih za prijavljanje kaznivih dejanj,
interesov nosilcev oblasti itd. Delež škode, povzročene z gospodarsko
kriminaliteto, dosega v povprečju 50–60 odstotkov vse škode, povzročene s
kaznivimi dejanji. 
Korupcija je vedno bolj razširjena, prav tako je v porastu
število tovrstnih kaznivih dejanj, kar kažejo empirične preiskave in
statistični podatki MNZ. Preiskana kazniva dejanja kažejo na razmah korupcije
tudi v državnih institucijah, kjer do zdaj niso bila zaznana. Ukrepi so
potrebni tako pri odpravljanju vzrokov za korupcijo, kakor tudi na področju
odkrivanja, preiskovanja in sankcioniranja korupcijskih dejanj. Uspešnost
odkrivanja in preiskovanja korupcije je v veliki meri odvisna tudi od
sodelovanja vseh državnih organov in institucij. 
Vse več je tudi organiziranih oblik izvrševanja kaznivih
dejanj s področja davčnih zatajitev, kjer storilci s pomočjo hudodelskih
združb, z zapletenimi transakcijami in s pomočjo slamnatih družb nezakonito
pridobljeni denar verižno prenakazujejo na različne transakcijske račune
domačih in tujih bank ter na tak način prikrijejo izvor denarja. Vse več je
primerov obogatitve posameznikov, ki so si prek sumljivo pridobljenega
premoženja z zlorabo položaja, divjo privatizacijo, neupoštevanjem zakonodaje
in pranjem denarja pridobili veliko premoženje ter s tem politični in
gospodarski vpliv. Posledično policija obravnava vse več kompleksnejših
gospodarskih kaznivih dejanj z elementi organizirane kriminalitete in
korupcije. Z namenom izboljšanja stanja pri obravnavi tovrstne problematike je
bil v letu 2010 ustanovljen Nacionalni preiskovalni urad, kar je eden od
bistvenih ukrepov policije pri preiskovanju težjih oblik gospodarske
kriminalitete. 
Na področju gospodarske kriminalitete je Vlada Republike
Slovenije leta 2003 sprejela Strategijo obvladovanja gospodarske kriminalitete
v Republiki Sloveniji, v kateri so določeni strateški cilji in programi za
uspešno in učinkovito obvladovanje gospodarske kriminalitete. Strategija
obvladovanja gospodarske kriminalitete v Republiki Sloveniji iz leta 2003 se ni
izvedla v celoti. Delni vzrok za to je bila ukinitev medresorske delovne
skupine, ki je skrbela za njeno izvajanje. Zaradi navedenega so nekatere
institucije samostojno nadaljevale uresničevanje strateških ciljev, večina pa
je z uresničevanjem omenjenih ciljev in nalog prenehala. Dosedanje izvajanje
strategije je kratkoročno; njeno sprejetje je sicer delno pripomoglo k
izboljšanju stanja na področju preiskovanja gospodarske kriminalitete, ni pa
doseglo pričakovanih rezultatov. Zagotovitev zadostnega števila preiskovalcev,
ki obravnavajo težje oblike gospodarske kriminalitete, ustreznejša odzivnost
državnega tožilstva, intenzivnejše medsebojno sodelovanje vseh pristojnih
državnih organov so ukrepi, ki lahko v prihodnje na regionalni ravni
pripomorejo k učinkovitejšemu in hitrejšemu obravnavanju gospodarskega
kriminala in korupcije v Republiki Sloveniji. V letu 2010 je bila izvedena
evalvacija Strategije obvladovanja gospodarske kriminalitete iz leta 2003. Njene
ugotovitve so bile posredovane Vladi Republike Slovenije, s predlogom, da v
smislu priprave ukrepov za izboljšanje stanja imenuje novo medresorsko delovno
skupino za pripravo nove Strategije obvladovanja gospodarske kriminalitete v
Republiki Sloveniji. 
6.2.2 Vzroki 
V Sloveniji deluje več institucij in organov za nadzor
gospodarskega poslovanja, ki pa svoje naloge opravljajo razpršeno, vsak na
svojem delovnem področju in z nizko stopnjo medsebojne koordinacije. Zaradi
pomanjkljivega nadzora pri porabi javnih sredstev kot tudi zaradi delovanja
storilcev na področju davčnih zatajitev s pomočjo davčnih vrtiljakov je pogosto
oškodovan proračun države. 
Zelo pomemben dejavnik uspešnosti odkrivanja, preiskovanja in
pregona gospodarske kriminalitete je strokovna usposobljenost preiskovalcev in
organov pregona, zato jim je treba v sistemu zagotoviti ustrezno raven
usposabljanja in izpopolnjevanja. 
Gospodarska kriminaliteta iz leto v leto narašča, kar je
razvidno iz statističnih poročil. V letu 2000 je policija obravnavala 6358
kaznivih dejanj, v letu 2010 pa že 13.064. Pri tem se je bistveno povečala
škoda, ki je bila povzročena s kaznivimi dejanji gospodarske kriminalitete;
leta 2000 je znašla 54,4 milijona evrov, leta 2010 pa že 505,4 milijona evrov. 
Število sodnih odločb odvzete premoženjske koristi v
kazenskih postopkih, ki je neposredno ali posredno pridobljena s storitvijo
kaznivih dejanj, je zanemarljivo. Zanemarljivo majhno pa je tudi število
pravnomočnih obsodb za kaznivo dejanje pranja denarja, zaradi česar je bila Slovenija
že deležna kritike pristojne mednarodne institucije. 
Na področju preiskovanja korupcijskih kaznivih dejanj stanje
ni zadovoljivo. Integriteta ni v celoti zaživela, prav tako je še vedno nizka
stopnja protikorupcijske ozaveščenosti, kar se kaže v neaktivnosti in
nezainteresiranosti državnih organov in javnih uslužbencev za naznanila
korupcijskih kaznivih dejanj, ki so povezana z njihovimi pristojnostmi
(inšpekcijske službe, uradniki upravnih enot, carina, DURS, nadzorni organi na
ministrstvih, računsko sodišče, nadzorni organi samoupravnih lokalnih
skupnosti, nadzorne institucije v okviru bank in drugih finančnih ustanov,
nadzorne institucije v zdravstvu in farmaciji, diplomatska predstavništva RS v
tujini …), k čemur so sicer zakonsko zavezani. Še vedno pa se ugotavlja, da ni
uveljavljena ničelna toleranca do tovrstne problematike. 
Zaradi vse večjega števila obravnavnih kaznivih dejanj ter
porasta kompleksnejših in zahtevnejših primerov je obremenjenost preiskovalcev
bistveno večja kot v preteklih letih, kar vpliva tudi na učinkovitost in
hitrost preiskovanja gospodarske kriminalitete. Sistemizacija preiskovalcev
gospodarske kriminalitete, ki na regionalni ravni šteje 166 delovnih mest, se v
zadnjih letih ni bistveno spremenila, čeprav je problematika v tem času
bistveno narasla. Policija je namreč v letu 2004, ko je bilo izvedeno zadnje
povečanje sistematizacije, obravnavala 5825 kaznivih dejanj, v letu 2010 pa z
istimi resursi 13.064 gospodarskih kaznivih dejanj. 
6.2.3 Rešitve 
Izboljšati je treba medsebojno koordinacijo med
institucijami, katerih delovno področje je gospodarska kriminaliteta, in z
računalniško infrastrukturo povezati baze podatkov med policijo, tožilstvom in
sodiščem. V predkazenskih in kazenskih postopkih je treba zagotoviti prioritetno
obravnavo težjih, kompleksnejših in organiziranih oblik gospodarske
kriminalitete ter korupcije, s poudarkom na obravnavi zadev, ki posledično
generirajo veliko premoženjsko škodo. 
V predkazenskem postopku je treba vzpostaviti sistem
učinkovitega sledenja protipravne premoženjske koristi in intenzivirati
postopke odvzema s kaznivimi dejanji pridobljene premoženjske koristi. 
Za potrebe konstantnega usposabljanja in izpopolnjevanja vseh
državnih organov, ki se kakor koli ukvarjajo s problematiko gospodarske
kriminalitete, je treba zagotoviti skupen izobraževalni progam, na podlagi
katerega se bodo lahko usposabljali kriminalisti, tožilci, sodniki in
strokovnjaki drugih državnih organov ter se po potrebi tudi specializirali za
posamezna delovna področja. Na tak način bi lahko laže in uspešneje sodelovali
pri preiskovanju gospodarske kriminalitete in intenzivirali preiskovanje v
obliki skupnih preiskovalnih skupin. 
6.2.4 Cilji 
Cilji so povečati medsebojno sodelovanje pri odkrivanju,
preiskovanju in pregonu gospodarskih kaznivih dejanj, zagotoviti konstantno
izobraževanje vseh državnih organov, ki se ukvarjajo s problematiko gospodarske
kriminalitete v obliki skupnih izobraževalnih programov, ter izboljšati
učinkovitost odkrivanja, preiskovanja in pregona gospodarske kriminalitete ter
pospešiti kazenske postopke. 
6.2.4.1 Strategija/program – sledenje premoženjske koristi iz
kaznivih dejanj in zavarovanje odvzema te koristi 
Opravljanje finančnih preiskav, zavarovanje in končni odvzem
protipravno pridobljene premoženjske koristi ter pregon kaznivih dejanj pranja
denarja zahteva v prvi fazi visoko strokovno usposobljenost in spretnost
kriminalističnih preiskovalcev pri odkrivanju in preiskovanju tovrstne
problematike ter v drugi fazi prioritetno in kvalitetno obravnavo s strani
organov odkrivanja in pregona. Le s sistemskim in strokovnim pristopom ter
pripravo in doslednim izvajanjem ukrepov za izboljšanje stanja je dolgoročno
mogoče pričakovati, da bo v vseh primerih, ko je premoženjska korist,
pridobljena s kaznivim dejanjem, pridobljena korist izsledena, procesuirana in
s sodno odločbo ob zaključku kazenskega postopka tudi odvzeta. Pri tem morajo
finančne preiskave predstavljati eno izmed temeljnih preiskovalnih orodij za
odkrivanje in preiskovanje kaznivih dejanj, ki generirajo premoženjsko korist. 
Ključne dejavnosti/ukrepi 
Zagotoviti je treba obliko kriminalističnega preiskovanja
kaznivih dejanj, ki generirajo premoženjsko korist, z integriranim izvajanjem
finančnih preiskav v smeri izsleditve in zavarovanja take koristi. V Zakonu o
kazenskem postopku je treba natančno implementirati proces in termin »finančna
preiskava«. Obenem je treba zagotoviti permanentni sistem izobraževanja in
usposabljanja na področju odkrivanja in pregona premoženja, ki izvira iz
kaznivih dejanj, ter uvedbo sistemskih izboljšav na obravnavanem področju. Za
učinkovitejši pregon »premoženja sumljivega izvora« se morata vzpostaviti
boljše sodelovanje ter izmenjava podatkov in dokazov med tožilstvom, sodišči,
policijo, davčno upravo in uradom za preprečevanje pranja denarja. V povezavi s
premoženjem kot morebitnim predmetom odvzema v kazenskem postopku, pranja
denarja in morebitnim predmetom postopka po 68. členu Zakona o davčnem postopku
(Uradni list RS, št. 13/11 – uradno prečiščeno besedilo in 32/12) v okviru
odmere davka od nepojasnjenega prirasta premoženja se vzpostavi usklajeno
delovanje policije, DURS-a in tožilstva. 
Nosilec in sodelujoči 
Nosilec: 
-       
Vrhovno državno tožilstvo. 
Sodelujoči: 
-       
Ministrstvo za notranje zadeve – Policija, 
-       
Ministrstvo za finance – Davčna uprava RS, 
-       
Ministrstvo za finance – Carinska uprava RS, 
-       
Ministrstvo za finance – Urad RS za preprečevanje pranja denarja, 
-       
Ministrstvo za finance – Urad za nadzor proračuna in druge institucije, 
-       
Agencija za trg vrednostnih papirjev. 
Rok za izvedbo 
-       
leto 2013. 
Pokazatelji za merjenje uspešnosti 
-       
spremenjena zakonodaja, 
-       
število izvedenih finančnih preiskav, 
-       
vrednost zavarovane premoženjske koristi, 
-       
znesek odvzete premoženjske koristi, 
-       
število podanih kazenskih ovadb, obtožnic in sodb za kazniva dejanje
pranja denarja. 
6.2.4.2 Strategija/program – ničelna toleranca pojavnih oblik
korupcije 
Uvesti je treba standarde ničelne tolerance pojavnih oblik na
področju korupcije. 
Ključne dejavnosti/ukrepi 
Izvajati je treba Kodeks etike javnih uslužbencev v državnih
organih in upravah lokalnih skupnosti in drugih področnih kodeksov, Zakon o
integriteti in preprečevanju korupcije, upoštevati določila Zakona o kazenskem
postopku in dosledno morajo ukrepati nadzorne institucije v primeru ugotovitev
kršitev omenjenih predpisov. 
Nosilec in sodelujoči 
Nosilec 
-       
Komisija za preprečevanje korupcije. 
Sodelujoči 
-       
vsi državni organi in institucije ter organi samoupravnih lokalnih
skupnosti. 
Rok za izvedbo 
-       
leto 2013. 
Pokazatelji za merjenje uspešnosti 
-       
priprava pravil in usmeritev za ravnanje javnih uslužbencev na področju
preprečevanja korupcije, 
-       
število izvedenih usposabljanj javnih uslužbencev. 
6.2.4.3 Strategija/program – širitve pooblastil za preiskovanje
gospodarske kriminalitete na druge nadzorne institucije 
Predlaga se sprememba zakonodaje z vidika širitve pooblastil
za preiskovanje gospodarske kriminalitete na druge nadzorne institucije. 
Ključne dejavnosti/ukrepi 
Še naprej naj se pripravlja nov Zakon o kazenskem postopku, s
katerimi se zagotovijo ustrezna pooblastila za preiskovanje določenih kaznivih
dejanj drugim nadzornim organom DURS in CURS. Slednje bi pripomoglo k
razbremenitvi Policije, predvsem pa k učinkovitejšemu in racionalnejšemu
postopku. 
Nosilec in sodelujoči 
Nosilec 
Ministrstvo za pravosodje in javno upravo. 
Sodelujoči 
Ministrstvo za finance – Davčna uprava RS, 
Ministrstvo za finance – Carinska uprava RS, 
Ministrstvo za finance – Urad RS za preprečevanje pranja
denarja, 
Agencija za trg vrednostnih papirjev, 
Ministrstvo za notranje zadeve – Policija, 
Vrhovno državno tožilstvo. 
Rok za izvedbo 
leto 2013. 
Pokazatelji za merjenje uspešnosti 
Spremenjena zakonodaja. 
6.2.4.4 Strategija/program – specializirane preiskovalne skupine
Intenzivirati je treba preiskovanje v obliki specializiranih
preiskovalnih skupin. 
Ključne dejavnosti/ukrepi 
Prizadevati si je treba, da bi kompleksnejše oblike
gospodarske kriminalitete preiskovale specializirane preiskovalne skupine,
sestavljene iz strokovnjakov z različnih delovnih področij, pri čemer je treba
pri vodstvih pristojnih državnih tožilstev ter drugih državnih organov in
institucij doseči zainteresiranost vseh državnih organov in institucij po taki
obliki skupnega dela. 
Nosilec in sodelujoči 
Nosilec 
-       
Vrhovno državno tožilstvo. 
Sodelujoči 
-       
Ministrstvo za notranje zadeve – Policija, 
-       
Ministrstvo za finance – Carinska uprava RS, 
-       
Ministrstvo za finance – Davčna uprava RS, 
-       
Ministrstvo za finance – Urad RS za preprečevanje pranja denarja, 
-       
Ministrstvo za finance – Urad RS za nadzor proračuna, 
-       
Agencija za trg vrednostnih papirjev, 
-       
Komisija za preprečevanje korupcije. 
Rok za izvedbo 
-       
leto 2013. 
Pokazatelji za merjenje uspešnosti 
-       
pripravljeni standardi, 
-       
število pobud za ustanovitev specializirane preiskovalne skupine, 
-       
število ustanovljenih specializiranih preiskovalnih skupin. 
6.2.4.5 Strategija/program – elektronska izmenjava podatkov med
policijo, tožilstvi in sodišči 
Omogočiti je potrebno elektronsko izmenjavo podatkov med
policijo, tožilstvi in kazenskimi oddelki sodišč, zaradi učinkovitejšega
delovanja navedenih organov. 
Ključne dejavnosti/ukrepi 
Omogočiti je potrebno elektronsko izmenjavo podatkov med
policijo, tožilstvi in kazenskimi oddelki sodišč. 
Nosilec in sodelujoči 
Nosilec 
-       
Ministrstvo za pravosodje in javno upravo. 
Sodelujoči 
-       
Ministrstvo za notranje zadeve, 
-       
Vrhovno sodišče, 
-       
Vrhovno državno tožilstvo, 
-       
Statistični urad, 
-       
Informacijski pooblaščenec. 
Rok za izvedbo 
-       
leto 2014. 
Pokazatelji za merjenje uspešnosti 
-       
vzpostavitev sistema izmenjave podatkov med policijo, tožilstvi in
kazenskimi oddelki sodišč. 
6.2.4.6 Strategija/program – izvajanje skupnih usposabljanj in
izpopolnjevanj 
Za potrebe skupnega usposabljanja in izpopolnjevanja vseh
državnih organov, ki se ukvarjajo s problematiko gospodarske kriminalitete, se
v okviru Ministrstva za pravosodje in javno upravo in Ministrstva za notranje
zadeve – Policije organizirajo skupni programi usposabljanja in
izpopolnjevanja. 
Ključne dejavnosti/ukrepi 
V okviru tako razširjene dejavnosti Ministrstva za pravosodje
in javno upravo in Ministrstva za notranje zadeve – Policije bi se na področju
gospodarske kriminalitete lahko izvajala skupna usposabljanja in
izpopolnjevanja za vse državne organe, s čimer bi jim lahko zagotovili
konstantne oblike usposabljanja in izpopolnjevanja tudi s pomočjo domačih in
tujih strokovnjakov. 
Nosilec in sodelujoči 
Nosilec: 
-       
Ministrstvo za notranje zadeve – Policija. 
Sodelujoči: 
-       
Ministrstvo za pravosodje in javno upravo, 
-       
Vrhovno državno tožilstvo, 
-       
Ministrstvo za finance – Carinska uprava RS, 
-       
Ministrstvo za finance – Davčna uprava RS, 
-       
Agencija za trg vrednostnih papirjev, 
-       
Komisija za preprečevanje korupcije, 
-       
Ministrstvo za finance – Urad za preprečevanje pranja denarja. 
Rok za izvedbo 
-       
leto 2014. 
Pokazatelji za merjenje uspešnosti 
-       
Program razširjene dejavnosti CIP in PA, 
-       
število specializiranih preiskovalcev, 
-       
število usposabljanj za preiskovalce. 
6.3 Področje organizirane kriminalitete in boja proti
terorizmu 
Resolucija o strategiji nacionalne varnosti Republike
Slovenije (Uradni list RS, št. 27/10) opredeljuje organizirano kriminaliteto
kot enega od virov ogrožanja in tveganja nacionalne varnosti ter obenem pomeni
»kompleksno in dolgoročno grožnjo varnosti Republike Slovenije«. 
Organizirana kriminaliteta dobiva na območju Slovenije in
Zahodnega Balkana vedno večji pomen. Enako ugotavlja v svojih analitičnih
poročilih tudi agencija EUROPOL, ki v analitičnem poročilu OCTA 2011–2013
(European Organized Crime Threat Assesment) pripisuje izjemen pomen tako imenovani
»Balkanski osi«, kot teritorialno najpomembnejšemu segmentu, ki vpliva na
področje organizirane kriminalitete v vseh državah EU. 
Enako kot EUROPOL stanje povečanja problematike
organiziranega kriminala ugotavlja tudi slovenska policija. Kriminalistična
policija izvaja vedno bolj zapletene in kompleksnejše preiskave kaznivih
dejanj, ki jih izvajajo kriminalne združbe v mednarodnem prostoru in vedno manj
v lokalnem okolju ali zgolj v sami državi. 
Področje organizirane kriminalitete ter njeno enotno
definiranje in merjenje v državah EU je konkretno opredeljeno v definiciji
Europola, ki se veže na Konvencijo OZN zoper organizirani kriminal, sprejeto
leta 2000 v Palermu, povzeto pa je tudi v dokumentu Europola – OCTA 2007. 
Dejavnost države glede zmanjšanja in odkrivanja organizirane
kriminalitete zahteva enoten in usklajen multidiciplinaren pristop vseh
državnih organov, k proaktivnemu pristopu pa lahko prispevajo tudi samoupravne
lokalne skupnosti, zasebni varnostni sektor ter civilna gibanja in nevladne
organizacije, kot je tudi opredeljeno v Resoluciji o strategiji nacionalne
varnosti Republike Slovenije (poglavje Sistem notranje varnosti); ta predvideva
odziven varnostni sistem v državi ter omogoča sodelovanje drugih subjektov pri
opravljanju zadev in nalog javne varnosti. 
6.3.1 Opis problema 
Statistični kazalniki izkazujejo konstanten porast števila
obravnavanih kaznivih dejanj s področja organizirane kriminalitete. Že po
naravi je delovanje organiziranih kriminalnih združb mednarodno. Posledično
odkrivanje in preprečevanje organizirane kriminalitete zahtevata neprestano
koordinirano sodelovanje organov odkrivanja in pregona na mednarodni ravni. 
Poleg organizirane kriminalitete, nezakonitih migracij in
kibernetskega kriminala Resolucija o strategiji nacionalne varnosti Republike
Slovenije kot bistveno varnostno grožnjo oziroma tveganje prepoznava grožnjo
terorizma z vsemi njenimi pripadajočimi oblikami ekstremnega nasilja, katerih
vir so medverska in medetnična nasprotovanja, verski ekstremizmi, regionalni
konflikti ter spremembe v družbenopolitičnem in gospodarskem smislu, ki so
inspiracija terorističnega dejanja levo in desno usmerjenih ekstremističnih
gibanj ter nacionalističnih, separatističnih in verskih skrajnežev. Značilnost
novodobnega terorizma je predvsem njegova transnacionalnost, zato tudi
Slovenija kot del svetovnega, zlasti pa evropskega globalnega okolja glede
teroristične ogroženosti ni izvzeta. 
Varovanje človekovih pravic in državljanskih svoboščin se v
pravni praksi kazenskih sodišč in ustavnega sodišča, ne glede na sicer dokaj
stabilno procesno in materialno kazensko pravo v državi, izboljšuje, s tem pa
se zaostrujejo pogoji za njihovo uvedbo in ožijo možnosti izvajanja prikritih
preiskovalnih ukrepov, predvsem trajanje izvajanja teh ukrepov, ki ni
primerljivo z možnostjo izvajanja takih prikritih preiskovalnih ukrepov v
drugih državah EU in v regiji. Slednje predstavlja za slovensko kriminalistično
policijo težavo predvsem takrat, ko izvaja mednarodne usklajene operacije, v
katerih sodelujejo varnostni organi več držav. 
Krepitev terorizma in nekaterih oblik ekstremizma v EU
potrjuje situacijsko poročilo agencije Europol o teroristični dejavnosti v EU
(SITCEN). Še posebej sta zaskrbljujoča regionalno zaznamovana hitrorastoča
nasilna radikalizacija in rekrutiranje, ki sta tudi eno od petih prioritetnih
področij omejevanja terorizma v EU. 
Različna poročila, predvsem pa situacijsko poročilo agencije
Europol potrjujejo hitro razraščajočo se grožnjo različnih vrst terorizma.
Vloga Slovenije pri tem ni izvzeta, saj teroristi, ekstremisti in osebe,
odgovorne za krepitev oziroma razvoj procesa nasilne radikalizacije, Slovenijo
prečkajo v vedno večjem obsegu. Pri tem so vedno pogostejše ugotovitve
različnih povezav z osebami oziroma skupinami, ki delujejo oziroma se
zadržujejo na območju Slovenije. Bistveno tveganje izhaja iz relacije med EU in
regijo Zahodnega Balkana. 
Po dogodkih 11. septembra 2001 je Slovenija sicer vzpostavila
temelje sistematičnega obravnavanja groženj mednarodnega terorizma. Pri tem je
policija dobila eno od ključnih vlog, vendar pa se njene zmogljivosti zaradi
navidezne odsotnosti grožnje terorizma niso krepile. Dodaten razlog za stanje
je po vsej verjetnosti tudi v tistem času odsotnost ustreznega sistemskega
pristopa na vsenacionalni ravni, saj grožnja terorizma ni bila celovito
obravnavana, ampak je bila ves čas prepuščena oceni in zmogljivosti posameznih
varnostnih subjektov. 
Kljub relativno uspešni implementaciji mednarodnih pravnih
virov so nujno potrebne posodobitve policijskih pooblastil ter notranje
organizacije in izrabe obstoječih resursov, ki bodo omogočale učinkovitejše
delo varnostnih in pravosodnih organov ob neposredni teroristični nevarnosti
ali storjenem tovrstnem kaznivem dejanju. 
6.3.2 Vzroki 
Organizirana kriminaliteta je v zadnjih petih letih v
konstantnem porastu. Med bistvenimi značilnostmi organizirane kriminalitete so
njena prikritost in neprepoznavnost ter mednarodna povezanost kriminalnih
združb. Iz tega sledi, da obstaja veliko sivo polje, ki si ga organi odkrivanja
in pregona s svojim delovanjem prizadevajo zmanjšati. Povečanje števila
odkritih kaznivih dejanj, povezanih z organizirano kriminaliteto, je predvsem v
boljšem proaktivnem delovanju organov odkrivanja in pregona, ki je tudi temelj
odkrivanja kaznivih dejanj organizirane kriminalitete. Povečanje števila
kaznivih dejanj organizirane kriminalitete sta generirala tudi liberalizacija
viznega sistema EU do držav Zahodnega Balkana in tranzitni položaj Slovenije,
kjer kriminalne združbe iz držav jugovzhodne Evrope delujejo tudi preko ozemlja
Slovenije v sosednjo Italijo in Avstrijo ter Nemčijo. Opazna je neposredna
povezanost slovenskih kriminalnih združb s kriminalnimi združbami na Zahodnem
Balkanu, v jugovzhodni Evropi ter s kokainskimi karteli v Južni Ameriki. Prav
tako je porast organizirane kriminalitete generirala tudi socialno-ekonomska
situacija v državi, nastala v času globalne ekonomske krize (gospodarska kriza,
nezaposlenost). Organi odkrivanja in pregona se od leta 2007 soočajo s
preiskovanjem bolj kompleksnih, zapletenih primerov delovanja mednarodnih
kriminalnih združb, katerih organizatorji so bodisi državljani Republike
Slovenije ali pa tujci, ki živijo v Republiki Sloveniji. Pri preiskovanju teh
kaznivih dejanj in pa dalj časa trajajočem izvajanju skupnih preiskovalnih
operacij z drugimi varnostnimi organi v EU in v regiji pa pogoji za pridobitev
in samo izvajanje prikritih preiskovalnih ukrepov v Republiki Sloveniji niso
primerljivi s tovrstnimi ukrepi v državah EU in regije, še zlasti ne glede
časovne možnosti izvajanja ukrepov. Vzroki za to so delno v zakonski
opredelitvi omejitve časovne možnosti trajanja prikritih preiskovalnih ukrepov,
delno pa v pravni praksi pravosodnih organov, ki je pri tolmačenju procesnega
kazenskega prava v zvezi s pogoji za pridobitev in izvajanje prikritih
preiskovalnih ukrepov v pravni praksi ne glede na določbe ZKP vedno bolj
omejevalna ter pri pogojih odobritve ukrepov in njihovem izvajanju
(teritorialno) neenotna. 
Opazen je premik pri skupnem nastopanju organov pregona,
odkrivanja in administrativnega nadzora (inšpekcijskih službah), pri izvajanju
administrativnih ukrepov zoper vire tveganja, prav tako tudi pri sodelovanju
vseh varnostnih služb v državi v tem segmentu. V letih 2010 in 2011 so varnostne
službe glede tega podpisale sporazume ali dogovore o sodelovanju. Sodelovanje
in enotno nastopanje se morata nadaljevati in še utrditi z doslej
uveljavljenimi in uspešnimi oblikami sodelovanja z organi samoupravnih lokalnih
skupnosti ter z nevladnimi organizacijami, civilnimi združenji in znanstvenimi
organizacijami, pri čemer morajo biti načrtovani ukrepi zakoniti in morajo
dosledno spoštovati državljanske svoboščine in človekove pravice. 
Opazen je tudi premik pri definiranju kriminalnih združb ter
podporni analitični dejavnosti zaradi nove organizacije delno centraliziranega
pristopa pri organizaciji analitične dejavnosti. 
6.3.3 Rešitve 
Analizirati je treba primernost določb Zakona o kazenskem
postopku in novo besedilo tega zakona prilagoditi trenutnim trendom in
možnostim preiskovanja ter dokazovanja kaznivih dejanj organizirane
kriminalitete, pri tem pa upoštevati primerjalno pravo EU in sosednjih držav.
Čim prej je treba sprejeti ustrezen zakonski vir, ki bo omogočal zaseg in
odvzem protipravno pridobljene premoženjske koristi, kot velja v primerjalnem
pravu drugih držav EU in je opredeljeno v Konvenciji o preprečevanju pranja,
iskanja, zasegu in odvzemu protipravno pridobljene premoženjske koristi
(Evropski svet, Bonn, 16. april 1998; Zakon o ratifikaciji Konvencije o pranju,
odkrivanju, zasegu in zaplembi premoženjske koristi, pridobljene s kaznivim
dejanjem (MKPKKD; Uradni list RS – MP, št. 11/97) in Zakon o spremembi zakona o
ratifikaciji Konvencije o pranju, odkrivanju, zasegu in zaplembi premoženjske
koristi, pridobljene s kaznivim dejanjem (MKPKKD-A; Uradni list RS – MP, št.
31/98)). 
Da bi uresničili svoje obveznosti, ki izhajajo iz kolektivne
odgovornosti pri zagotavljanju varnosti, izpolnili pričakovanja mednarodne
skupnosti ter zagotovili učinkovito omejevanje terorizma na nacionalni ravni,
je nujno treba zagotoviti učinkovit preventiven in proaktiven pristop. V tem
kontekstu sta med prioritetami zgodnje prepoznavanje in omejevanje vseh
pojavnih oblik terorizma. 
Treba je: 
-       
izdelati državno strategijo boja zoper organizirano kriminaliteto in
boja zoper terorizem, ki bo opredeljevala multidisciplinarne ukrepe vseh
subjektov v državi ter opredelila ravni sodelovanja in izvedbe konkretnih
preventivnih in omejevalnih ukrepov ter obenem omogočila pravosodnim in
varnostnim organom pravočasno odkrivanje in preiskovanje kaznivih dejanj
organizirane kriminalitete ter pravočasno ukrepanje države v primeru zaznave
pojavnih oblik terorizma; 
-       
modernizirati zakon o kazenskem postopku zaradi ponovnega definiranja
prikritih preiskovalnih ukrepov, ko gre za najhujša kazniva dejanja in kazniva
dejanja, povezana z organizirano kriminaliteto in terorizmom. Modernizacija je
mišljena predvsem v ponovni preučitvi in mednarodni analitični primerjavi glede
zakonskih pogojev, potrebnih za odobritev prikritih preiskovalnih ukrepov, ko
gre za najhujša kazniva dejanja, in za podaljšanje možnosti trajanja teh
ukrepov, primerljivo z drugimi državami EU, ter nekaterih rešitev, ki ne
pomenijo posega v že obstoječe pravice, temveč zgolj bolje regulirajo že
obstoječa pooblastila; 
-       
vzpostaviti možnosti za delo kazenskih sodnikov in državnih tožilcev za
boj proti organiziranemu kriminalu in s tem za prevzem pristojnosti teh za
odobritev in nadzor nad izvajanjem prikritih preiskovalnih ukrepov; 
-       
sprejeti in izvajati Konvencijo o policijskem sodelovanju v jugovzhodni
Evropi, ki omogoča lažjo izmenjavo informacij in ustanavljanje skupnih
preiskovalnih skupin med več državami v regiji; 
-       
zagotoviti enovit in centraliziran pristop v boju proti organiziranemu
kriminalu in grožnjam terorizma pri delu organov pregona in odkrivanja. 
6.3.4 Cilji 
Cilji so povečati učinkovitost odkrivanja in pregona
organizirane kriminalitete ter zmanjšati vpliv na družbeno in gospodarsko
dejavnost države. 
Zagotoviti je treba enotno vodeni in centralni pristop v boju
zoper organizirano kriminaliteto v organih pregona in odkrivanja ter sprejeti
državno strategijo za področje boja zoper organizirano kriminaliteto, ki bi
opredeljevala naloge in način sodelovanja med različnimi subjekti v državi z
opredelitvijo konkretnih ciljev. 
Najprej je treba narediti analizo pravosodnega sistema in
procesnega kazenskega prava, potem pa ju modernizirati in prilagoditi ter
vzpostaviti enotno obravnavanje kaznivih dejanj organizirane kriminalitete z
zagotovitvijo možnosti dela kazenskim sodnikom, državnim tožilcem in organom
odkrivanja. 
Sprejeti je treba potrebne mednarodne pravne akte, ki
omogočajo lažje in učinkovitejše sodelovanje z drugimi varnostnimi in
pravosodnimi organi, in ustanoviti skupne preiskovalne skupine ali opravljati
skupne preiskave. Pri tem je treba predvsem čim prej ratificirati Konvencijo o
policijskem sodelovanju v jugovzhodni Evropi in Konvencijo o policijskem
sodelovanju z varnostnimi organi ZDA. 
6.3.4.1 Strategija/program – strategija boja zoper organizirano
kriminaliteto in boja zoper terorizem 
Ključne dejavnosti/ukrepi 
-       
izdelava državne Strategije boja zoper organizirano kriminaliteto in
boja zoper terorizem, 
-       
določitev medresorske delovne skupine za pripravo predloga strategije in
akcijskega načrta. 
Nosilec in sodelujoči 
Nosilec: 
-       
Ministrstvo za notranje zadeve – Policija, 
Sodelujoči: 
-       
Slovenska obveščevalno-varnostna agencija, 
-       
Ministrstvo za obrambo, 
-       
Ministrstvo za pravosodje in javno upravo, 
-       
Ministrstvo za zdravje, 
-       
Ministrstvo za izobraževanje, znanost, kulturo in šport, 
-       
Ministrstvo za delo, družino in socialne zadeve, 
-       
Ministrstvo za gospodarski razvoj in tehnologijo, 
-       
Univerza Maribor, 
-       
Univerza Ljubljana, 
-       
nevladne organizacije, ki se ukvarjajo s problematiko, povezano z
organizirano kriminaliteto. 
Rok za izvedbo 
-       
leto 2013, 
-       
obdobje 2013–2014. 
Pokazatelji za merjenje uspešnosti 
-       
polletna poročila Vladi RS o poteku dela delovne skupine, 
-       
izdelava zaključnega poročila Vladi RS in izdelava usklajenega predloga
strategije, 
-       
sprejetje strategije in njena objava v Uradnem listu RS. 
6.3.4.2 Strategija/program – modernizacija kazenske procesne
zakonodaje in organizacija enotnega pravosodnega varnostnega kroga obravnave
kaznivih dejanj, povezanih z organizirano kriminaliteto in terorizmom 
Ključne dejavnosti/ukrepi 
-       
sprejetje nove kazenske procesne zakonodaje, ki bo omogočala enotnejše,
lažje in učinkovitejše izvajanje prikritih preiskovalnih ukrepov, enostavnejši
in lažji zaseg, odvzem protipravno pridobljene premoženjske koristi ter nemoteno
delo kazenskim sodnikom, državnim tožilcem in organom odkrivanja pri
obravnavanju kaznivih dejanj organizirane kriminalitete in terorizma, 
-       
sprejetje mednarodnih pravnih sporazumov, ki bodo omogočali hitrejšo in
učinkovitejšo izmenjavo dokazov in informacij ter ustanavljanje skupnih
mednarodnih preiskovalnih skupin. 
Nosilec in sodelujoči 
Nosilec: 
-       
Ministrstvo za pravosodje in javno upravo. 
Sodelujoči: 
-       
Ministrstvo za notranje zadeve – Policija, 
-       
Vrhovno državno tožilstvo, 
-       
Ministrstvo za obrambo, 
-       
Ministrstvo za finance – Davčna uprava, 
-       
Slovenska obveščevalno-varnostna agencija, 
-       
Informacijski pooblaščenec. 
Rok za izvedbo 
-       
konec leta 2013, 
-       
izvajanje konec leta 2014. 
Pokazatelji za merjenje uspešnosti 
-       
podani predlogi za spremembo kazenske procesne zakonodaje, 
-       
podani predlogi za spremembo sistemizacije državnega tožilstva sodstva
in organov odkrivanja, 
-       
izvedene spremembe, 
-       
izdelan program izobraževanja, 
-       
število izvedenih usposabljanj, 
-       
število in delež udeleženih delavcev organov pregona v programu
usposabljanja, 
-       
izvajanje programa izobraževanja. 
6.3.4.3 Strategija/program – prilagoditev organizacije in dela
policije za zagotovitev enovitosti odkrivanja, preiskovanja in preprečevanja
kaznivih dejanj organizirane kriminalitete in boja proti terorizmu 
Ključne dejavnosti/ukrepi 
-       
reorganizacija, 
-       
sistemizacija, 
-       
zagotovitev materialnotehnične in informacijske opreme. 
Nosilec in sodelujoči 
-       
Ministrstvo za notranje zadeve – Policija. 
Rok za izvedbo 
-       
leto 2014, 
-       
obdobje 2013–2014. 
Pokazatelji za merjenje uspešnosti 
-       
izdelana sistemizacija, 
-       
izvedena reorganizacija, 
-       
zagotovljena oprema. 
6.3.4.4 Strategija/program – vzpostavitev sistema preprečevanja,
pravočasnega odkrivanja in preiskovanja kaznivih dejanj in groženj, ki so
povezani z ogrožanjem z nevarnimi snovmi ali uporabo orožij za množično
uničevanje 
Ključne dejavnosti/ukrepi 
Nosilec in sodelujoči 
Nosilec: 
-       
Ministrstvo za notranje zadeve – Policija, 
Sodelujoči: 
-       
Ministrstvo za kmetijstvo in okolje – Uprava RS za jedrsko varnost, 
-       
Ministrstvo za gospodarski razvoj in tehnologijo, 
-       
Ministrstvo za obrambo, 
-       
Ministrstvo za finance – Carinska uprava. 
Rok za izvedbo 
-       
leto 2014. 
Pokazatelji za merjenje uspešnosti 
-       
vzpostavitev sistema zgodnje detekcije prisotnosti nevarnih snovi ali
orožij za množično uničevanje ali ogrožanja z njimi; 
-       
vzpostavitev odzivne intervencijske skupine organov pregona in
odkrivanja (pa poziv) za izvajanje pooblastil v primeru ogrožanja z nevarnimi
snovmi ali orožji za množično uničevanje; 
-       
definiranje sodelovanja drugih državnih organov in Slovenske vojske pri
preprečevanju ogrožanja z orožji za množično uničevanje ali ogrožanja z
nevarnimi snovmi; 
-       
izvedba dodatnih usposabljanj članov interventne skupine; 
-       
nabava in vzdrževanje opreme za izvedbo intervencij. 
6.4 Kibernetska kriminaliteta 
6.4.1 Opis problema 
Glede na hiter razvoj informacijskega tehnološkega področja
in glede na naraščajoče trende je mogoče z veliko gotovostjo napovedati, da bo
v prihodnosti beležen nenehen porast kaznivih dejanj, pri katerih bo na različne
načine vpletena različna informacijska tehnologija (tj. računalniška oprema in
sredstva, pametni telefoni, tablični računalniki in druge elektronske naprave).
S tem hitrim razvojem bodo prihajale nove tehnologije in naprave, s tem pa novi
modusi storitve kaznivih dejanj. Hitremu napredku in novim kaznivim dejanjem se
bodo morali prilagajati vsi organi pregona, kar bodo lahko dosegli z
učinkovitim in tesnim sodelovanjem, ki mora v prvi vrsti pomeniti varno in
hitro izmenjavo informacij, znanja, izkušenj ter preiskovalnih taktik in metod.
Vse to lahko pripomore k uspešnemu odkrivanju in pregonu kaznivih dejanj s
področja kibernetske kriminalitete. 
Značilnost kibernetske kriminalitete je precejšnje tako
imenovano temno polje, kjer storjena kazniva dejanja niso zaznana oziroma
odkrita ali pa ostanejo neprijavljena pristojnim organom pregona. Druga glavna
značilnost kibernetske kriminalitete je zahtevnost preiskovanja, saj vedno
znova nastajajo nove oblike storitve kaznivih dejanj, prejšnje oblike pa se
nenehno spreminjajo oziroma dopolnjujejo. Pri tem so pogosto za storitev
kaznivih dejanj uporabljene novosti s področja strojne ali/in programske
opreme. Zaradi naštetih specifičnosti je kibernetsko kriminaliteto teže
odkrivati in preiskovati. Na večji delež odkritih, preiskanih in pravnomočno
zaključenih primerov kibernetske kriminalitete bi vsekakor vplivalo boljše
sodelovanje med organi pregona in drugimi vladnimi in nevladnimi organizacijami
ter tudi njihovo izobraževanje in usposabljanje na področju kibernetske
kriminalitete. 
6.4.2 Vzroki 
V Republiki Sloveniji je več vladnih, nevladnih in
izobraževalnih institucij ter pomembnih infrastruktur, za katere sta zelo
pomembna tudi varnost in nemoteno delovanje njihovih informacijskih sistemov.
Vsaka od teh institucij lahko v nekem trenutku oziroma ob nekem dogodku, ki se
nanaša na incident s področja varnosti informacijskega sistema, razpolaga z
določenimi podatki o tem incidentu, ki bi lahko za uspešno obrambo pred
incidentom koristili tudi drugim ustanovam oziroma institucijam. Trenutno v
Republiki Sloveniji nimamo vzpostavljenega učinkovitega, varnega in ažurnega
obveščanja ter izmenjave informacij o incidentih ali napadih na informacijske
sisteme vladnih/nevladnih institucij in pomembnih infrastruktur. 
Dodatno težavo predstavlja tudi pomanjkanje računalniških
strokovnjakov pri organih pregona, prav tako pa veliko institucij nima
izdelanih ukrepov in metod delovanja, ki bi jih bilo treba izvajati ob pojavu
incidenta v njihovem informacijskem sistemu. 
6.4.3 Rešitve 
Med institucijami bi bilo treba vzpostaviti sistem
medsebojnega sodelovanja, obveščanja, koordinacije in izmenjave znanj ter
izkušenj. Preučiti bi bilo treba ustanovitev in vzpostavitev vladnega centra za
obveščanje, spremljanje in ukrepanje v primerih incidentov v informacijskih
sistemih, tj. po modelu SI-CERT (Slovenian Computer Emergency Response Team),
ki od leta 1995 deluje v okviru javnega zavoda Arnes (Akademska in raziskovalna
mreža Slovenije) in opravlja vlogo nacionalnega centra CERT. SI-CERT sprejema
prijave incidentov za vsa omrežja v Sloveniji in pri razreševanju sodeluje tako
z operaterji, ponudniki informacijskih storitev in policijo. Omrežje za sisteme
v javni upravi je na drugi strani posebej pomemben del informacijske strukture
države, ki zahteva posebno načrtovanje in upravljanje, zato je smiselno
ustanoviti ločeno službo, ki se bo lahko učinkovito spopadla z obravnavo
varnostnih incidentov na tej infrastrukturi. Taka služba je vladni center CERT,
ki lahko prevzame tudi nekatere naloge, povezane s kritično informacijsko
infrastrukturo v državi in strokovno sodeluje pri oblikovanju strateških
odločitev. Trenutno je del nalog vladnega centra CERT začasno prevzel SI-CERT
(po sklepu Vlade RS 38600-3/2009/21 z dne 8. aprila 2010 ter sporazumu med
Ministrstvom za javno upravo in Arnesom z dne 31. maja 2010). 
Prav tako bi bilo treba na državnih tožilstvih in sodiščih
preučiti možnost uvedbe sistema specializacije in izobraževanj za državne
tožilce in sodnike za področje kibernetske kriminalitete. Z izobraževanji in
ozaveščanji bi bilo treba tudi povečati znanje in izboljšati zavest javnosti o
mogočih nevarnostih kibernetske kriminalitete. Tudi to bi lahko bila ena od
nalog zgoraj omenjenega vladnega centra. 
Varnost IT-omrežij, posebej tudi varnost omrežij pomembnih
infrastruktur v državi (na primer vodovod, službe nujne pomoči, finančni
sistem, elektrika ipd.), postaja vse pomembnejša za splošno varnost in nemoteno
delovanje države. Varnost IT-omrežij je že med glavnimi prioritetami organov EU.
Tako na primer večletni program Evropske unije z naslovom »Odprta in varna
Evropa, ki služi državljanom in jih varuje« (tako imenovani Stockholmski
program, UL C št. 115 z dne 4. maja 2010, str. 1) v poglavju 4.4.4 na str. 47
poziva države članice, naj »v celoti podpirajo nacionalne portale za
obveščanje, ki delujejo na področju boja proti kibernetski kriminaliteti,« ter
poudarja, da je »treba sodelovati z državami zunaj Evropske unije«. Hkrati
opredeljuje, da bi morala »Unija spodbujati politike in zakonodajo, ki
zagotavljajo zelo visoko raven varnosti omrežja in omogočajo hitrejši odziv v
primeru kibernetskih motenj ali kibernetskega napada«. Prav tako je Evropski
svet na zasedanju 25. in 26. marca 2010 sprejel Strategijo o notranji varnosti
EU; v njej je na strani 14 kot grožnja notranji varnosti opredeljen tudi
kibernetski kriminal. Na podlagi tega je Evropska komisija pripravila akcijski
načrt za izvajanje strategije notranje varnosti EU (stran 9 priloženega
dokumenta), v katerem so določeni nosilci v EU in roki za izvedbo. Ključni deli
tega akcijskega načrta so: 
-       
da bo EU do leta 2013 ustanovila center za kibernetsko kriminaliteto,
države pa bodo morale do leta 2013 vzpostaviti svoje centre na nacionalni ravni
ali v partnerstvu z drugimi državami članicami. Ti centri naj bi med drugim
tesno sodelovali tudi z akademskimi krogi in industrijo; 
-       
države članice bi morale zagotoviti, da državljani enostavno dostopajo
do navodil v zvezi s kibernetskimi grožnjami in osnovnimi varnostnimi ukrepi,
ki jih je treba izvesti. Ta navodila bi morala vsebovati informacije o tem,
kako zavarovati svojo zasebnost na spletu, kako odkrivati in sporočati primere
navezovanja stikov, kako na računalnike namestiti osnovno protivirusno
programsko opremo in požarne zidove, kako upravljati gesla ter odkrivati lažno
predstavljanje (phishing), zvabljanje (pharming) in druge napade; 
-       
sodelovanje med javnim in zasebnim sektorjem je na evropski ravni treba
okrepiti in razvijati inovativne ukrepe in instrumente za izboljšanje varnosti,
tudi v zvezi s kritično infrastrukturo, ter odpornost omrežne in informacijske
infrastrukture. Evropsko javno-zasebno partnerstvo za odpornost bi moralo
sodelovati tudi z mednarodnimi partnerji, da se izboljša svetovno obvladovanje
tveganj v omrežjih IT; 
-       
proti nezakonitim internetnim vsebinam – vključno s spodbujanjem k
terorizmu – bi bilo treba ukrepati s smernicami za sodelovanje na podlagi
postopkov za prijavo in odstranjevanje, skupaj s ponudniki internetnih
storitev, organi kazenskega pregona in neprofitnimi organizacijami; 
-       
za krepitev stikov in interakcij med navedenimi zainteresiranimi stranmi
bo Evropska komisija spodbujala uporabo spletne platforme proti kibernetski
kriminaliteti za industrijo in kazenski pregon; 
-       
za izboljšanje preprečevanja in odkrivanja kibernetskih napadov ali
motenj ter hitro reagiranje nanje bi vsaka država članica morala vzpostaviti
dobro delujočo skupino za odzivanje na računalniške grožnje. Ta skupina bi
sodelovala z organi kazenskega pregona pri preprečevanju in odzivanju. Države
članice bi morale povezati svoje nacionalne/vladne skupine za odzivanje na
računalniške grožnje. To bo ključnega pomena pri razvoju evropskega sistema za
izmenjavo informacij in opozarjanje (EISAS) širše javnosti do leta 2013 ob
podpori Komisije in Evropske agencije za varnost omrežij in informacij (ENISA)
ter pri vzpostavitvi mreže kontaktnih točk med zadevnimi organi in državami
članicami. Države članice bi morale pripraviti nacionalne načrte ukrepov ter na
nacionalni in evropski ravni redno izvajati vaje za odzivanje na incidente in
za odpravo posledic. 
Prav tako bodo na Svetu Evrope sprejete prednostne naloge EU
v boju proti organiziranemu kriminalu 2011–2013 (Sklepi Sveta o določitvi
prednostnih nalog EU v boju proti organiziranemu kriminalu za obdobje med
letoma 2011 in 2013), na podlagi katerih bodo države članice okrepile svoje
dejavnosti v boju proti kibernetski kriminaliteti in kriminalni zlorabi
intraneta s strani organiziranih kriminalnih skupin. V ta namen namerava
Europol leta 2013 vzpostavil Center za kibernetsko kriminaliteto. 
Tako je iz dokumentov EU razviden velik poudarek na varnosti
IT-omrežij in s tem posledično na ustanovitvi vladnega centra kot osrednjega
organa v državah članicah. Ta bi poleg vseh naštetih nalog, ki bi jih lahko
izvajal, skrbel tudi za mednarodno sodelovanje s podobnimi institucijami tako v
EU kot tudi v drugih držav sveta. 
6.4.4 Cilji 
Določitev vladnega centra za obveščanje o incidentih v
informacijskih sistemih. Center bo skrbel za preiskovanje incidentov v
informacijskih sistemih organov državne uprave in javnem sektorju ter za
pravočasno obveščanje o opaženih grožnjah. Delovno področje centra bi bilo
koristno razširiti tudi na pristojnosti za izvedbo prvih ukrepov v primeru
incidenta (na primer zaseg elektronske naprave, ki je bila napadena,
zavarovanje elektronskih dokazov, analiza incidenta ipd.) ter na svetovalno in
izobraževalno funkcijo. 
6.4.4.1 Strategija/program – določitev vladnega centra 
Poiskati je treba primerne sistemske in organizacijske
rešitve za umestitev centra (kot neodvisen in samostojen ali pa v okviru organa
državne uprave ali vladne službe). 
Ključne dejavnosti oziroma ukrepi 
Poiskati je treba primerne kadrovske, sistemske in
organizacijske rešitve za določitev in umestitev centra (kot
neodvisen/samostojen ali v okviru obstoječe vladne institucije). 
Nosilec in sodelujoči 
Nosilec: 
-       
Ministrstvo za pravosodje in javno upravo. 
Sodelujoči: 
-       
Ministrstvo za notranje zadeve – Policija, 
-       
ARNES/SI-CERT, 
-       
Ministrstvo za gospodarski razvoj in tehnologijo, 
-       
Ministrstvo za izobraževanje, znanost, kulturo in šport, 
Rok za izvedbo 
-       
leto 2013. 
Pokazatelji za merjenje uspešnosti 
-       
določitev centra. 
6.4.4.2 Strategija/program – sistem delovanja 
Vzpostaviti je treba sistem delovanja centra, medsebojnega
obveščanja in izmenjave podatkov. 
Ključne dejavnosti oziroma ukrepi 
Preučiti je treba načine delovanja centra, ki se nanašajo na
sprejemanje in pošiljanje podatkov o incidentih. 
Nosilec in sodelujoči 
Nosilec: 
-       
Ministrstvo za pravosodje in javno upravo. 
Sodelujoči: 
-       
Ministrstvo za notranje zadeve – Policija, 
-       
ARNES/SI-CERT, 
-       
Ministrstvo za gospodarski razvoj in tehnologijo, 
-       
Ministrstvo za izobraževanje, znanost, kulturo in šport, 
-       
Ministrstvo za obrambo, 
-       
Agencija za pošto in elektronske komunikacije RS, 
-       
Informacijski pooblaščenec. 
Rok za izvedbo 
-       
leto 2013. 
Pokazatelji za merjenje uspešnosti 
-       
vzpostavljen in delujoč sistem obveščanja in izmenjave
informacij/podatkov. 
6.4.4.3 Strategija/program – Preventiva,
usposabljanje/izobraževanje 
Preučiti je treba možnosti za delovanje centra na področju
preventive in usposabljanja. 
Ključne dejavnosti oziroma ukrepi 
Sodelovanje članov centra pri pripravi in izvajanju
preventivne in svetovalne dejavnosti ter pri sistemu usposabljanja in
izobraževanja organov pregona, vladnih/nevladnih institucij in privatnega
sektorja. 
Nosilec in sodelujoči 
Nosilec: 
-       
Ministrstvo za pravosodje in javno upravo. 
Sodelujoči: 
-       
Ministrstvo za notranje zadeve – Policija, 
-       
ARNES/SI-CERT, 
-       
Ministrstvo za gospodarski razvoj in tehnologijo, 
-       
Ministrstvo za izobraževanje, znanost, kulturo in šport, 
-       
Inštitut Jožef Stefan. 
Rok za izvedbo 
-       
leto 2013. 
Pokazatelji za merjenje uspešnosti 
-       
vzpostavljen in delujoč sistem preventivne, svetovalne in izobraževalne
dejavnosti, 
-       
število izvedenih usposabljanj, izobraževanj in število udeležencev, 
-       
število izdelanih navodil, priporočil, brošur na področju informacijske
varnosti. 
6.5 Prepovedane droge 
6.5.1 Opis problema 
Prepovedane droge so kompleksen družbeni problem, ki zahteva
celovito, uravnoteženo in medsektorsko obravnavo. Droge lahko pomembno vplivajo
na posameznika in na širšo družbo, saj jih ljudje zaznavajo kot grožnjo za
zdravje in za občutek varnosti. V širšem globalnem prostoru droge predstavljajo
velik izziv, s katerim se ukvarjajo različne mednarodne organizacije. 
Na podlagi podatkov za obdobje med letoma 2004 in 2010 lahko
ugotovimo, da se je problematika uporabe heroina pri nas stabilizirala, v letu
2009 pa je delež uporabnikov heroina v skupini iskalcev pomoči znatno upadel.
Hkrati narašča tudi povprečna starost pacientov, kar nakazuje, da se populacija
heroinskih odvisnikov od drog v Sloveniji počasi stara. Poleg slabšanja
splošnega zdravstvenega stanja pa se s staranjem odvisnikov povečujejo tudi
njihove socialne stiske ter hkrati tudi tveganje za brezdomstvo. 
Po drugi strani ugotavljamo, da imamo v naši državi premalo
informacij o uporabi kokaina in drugih stimulantnih drog v splošni populaciji.
V zadnjem obdobju je bilo zaznano povečanje iskalcev pomoči zaradi uporabe
kokaina. Prav tako primanjkuje ustreznih programov pomoči za te uporabnike. 
Nekateri podatki nakazujejo, da je delež uporabnikov konoplje
v različnih skupinah prebivalstva še vedno visok. Zlasti zaskrbljujoče je
dejstvo, da je delež mladih v Sloveniji, ki ne odobravajo eksperimentiranja s
konopljo, med najnižjimi v Evropi. 
Posebej velja opozoriti na število obravnavanih kaznivih
dejanj, ki so bila po presoji preiskovalcev posledica organizirane
kriminalitete z vsemi značilnostmi Europolove opredelitve oziroma definicije
organiziranega kriminala, ki se je od leta 2004 do leta 2009 povečalo za 83,6
odstotka, in sicer od 225 kaznivih dejanj na 413. V tem obdobju se je povečalo
tudi število prekrškov (21 odstotkov) in kaznivih dejanj zaradi prepovedanih
drog (81 odstotkov). 
V novem Nacionalnem programu na področju drog za obdobje
2011–2020 je glavni poudarek namenjen celovitemu in uravnoteženemu nadaljnjemu
razvoju vseh ukrepov, programov in dejavnosti, ki prispevajo k reševanju
problematike prepovedanih drog v naši državi. Ker je problematika prepovedanih
drog izrazito medresorno in multidisciplinarno obravnavana, rešitve, ki jih ta
program navaja, segajo tako na področje preprečevanja ponudbe prepovedanih drog
kot tudi na področje preventive, zdravljenja in socialne obravnave odvisnikov. 
6.5.2 Vzroki 
Slovenijo lahko označimo kot državo uporabnico prepovedanih
drog zaradi relativno razširjene dostopnosti prepovedanih drog, ki je povezana
s povpraševanjem po njih med različnimi populacijami, pa tudi kot tranzitno
državo, kjer delujejo organizirane kriminalne združbe, ki se ukvarjajo z
izvajanjem kriminalne dejavnosti z namenom oskrbe domačega trga in trga EU s
prepovedanimi drogami. Vzrokov za uporabo prepovedanih drog je več in so
odvisni tudi od starosti uporabnika ter trajanja uporabe drog. Otroci in
mladostniki začnejo uporabljati prepovedane droge iz različnih razlogov: zaradi
užitka – uživajo v kratkotrajnih učinkih drog, razburjenja, ki je povezano s
tveganjem, nizke samopodobe in nezadovoljstva s samim seboj, občutka manjvrednosti
in pomanjkanja zaupanja vase, vpliva vrstnikov, radovednosti, premajhne
ozaveščenosti o posledicah kot tudi zaradi relativno lahke dostopnosti drog.
Nekateri ljudje se zatekajo k rabi prepovedanih drog v okoliščinah, ki jih
doživljajo kot stresne. Z učinkom različnih drog si skušajo olajšati pretežke
obremenitve ali se izognejo preizkušnjam, za katere menijo, da jih ne morejo
obvladati. 
6.5.3 Rešitve 
-       
Izboljšati je treba medsebojno povezovanje in komunikacijo tako med
resorji kot tudi v vertikalni smeri med ministrstvi na eni strani ter izvajalci
programov in njihovimi uporabniki na drugi; 
-       
krepiti je treba medresorsko sodelovanje tudi na ravni lokalne skupnosti
in pri raziskovanju področja zasvojenosti; 
-       
izboljšati je treba sodelovanje pri načrtovanju in usmerjanju posebnih
skupin programov, na primer preventivnih programov, usmerjenih na ljudi, ki
eksperimentirajo z drogo; 
-       
izboljšati je treba ažurnost podatkov o prepovedanih drogah ter splošno
informiranje in obveščanje na nacionalni ravni o vseh razsežnostih uporabe
drog; 
-       
razviti je treba vse alternativne oblike kaznovanja, ko se kršilci
zakonodaje usmerijo v programe zdravljenja in socialne obravnave, vključno z
nadomestnim kaznovanjem; 
-       
širiti je treba ozaveščenost družbe o vseh vidikih problematike prepovedanih
drog v družbi in s tem v zvezi primerno opredeliti pomembnost in potrebnost
ukrepov odkrivanja in preprečevanja uporabe prepovedanih drog, vključno z
zagotovitvijo konkretnih prioritet dela organov odkrivanja in pregona; 
-       
organi odkrivanja in pregona, ki zajema ukrepe odkrivanja, preprečevanja
uporabe in ponudbe prepovedanih drog, morajo področje drog obravnavati
celoviteje in ciljno naravnano. 
6.5.4 Cilji 
-       
Zagotoviti je treba možnosti za uspešno odkrivanje kaznivih dejanj in
prekrškov s področja prepovedanih drog; 
-       
zmanjšati je treba število uporabnikov vseh prepovedanih drog; 
-       
zagotoviti in krepiti je treba univerzalne, selektivne in indicirane
preventivne dejavnosti za preprečevanje uporabe drog in zmanjševanje z njo
povezane kriminalitete. 
6.5.4.1 Strategija/program – zagotoviti možnosti za uspešno
odkrivanje kaznivih dejanj in prekrškov s področja prepovedanih drog 
Ključne dejavnosti/ukrepi 
Permanentno je treba spremljati in opredeljevati vlogo
posameznih skupin organizirane kriminalitete, tako tistih, ki delujejo na
ozemlju Republike Slovenije, kot tistih, ki delujejo širše. To pa zahteva
okrepitev kriminalistične obveščevalne dejavnosti, vzpostavitev analitike za
področje prepovedanih drog, usmerjanje in načrtovanje dejavnosti, učinkovit boj
zoper organizirano kriminaliteto na področju prepovedanih drog, centralno voden
pristop pri delu, boj proti čezmejnemu prometu s prepovedanimi drogami in
predhodnimi sestavinami ter kompleksnejšo obravnavo storilcev kaznivih dejanj. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Sodelujoči 
-       
Ministrstvo za pravosodje in javno upravo, 
-       
Vrhovno državno tožilstvo, 
-       
Ministrstvo za finance – Carinska uprava, 
-       
Ministrstvo za finance – Urad RS za preprečevanje pranja denarja. 
Rok za izvedbo 
-       
stalna dejavnost. 
Pokazatelji za merjenje uspešnosti 
-       
število odkritih kaznivih dejanj in prekrškov s področja prepovedanih
drog, 
-       
število pravnomočnih sodb, 
-       
število odkritih in preiskanih kriminalnih združb, 
-       
število vzporednih finančnih preiskav in elementov pranja denarja ter
izvedenih zasegov protipravne premoženjske koristi, 
-       
število odkritih kaznivih dejanj in prekrškov na zunanji meji EU, 
-       
število mednarodnih kriminalističnih preiskav in carinskih operacij s
področja prepovedanih drog, v katerih sta sodelovali slovenska kriminalistična
policija ali carinska služba. 
6.5.4.2 Strategija/program – zmanjšati število uporabnikov vseh
prepovedanih drog 
Ključne dejavnosti/ukrepi 
Zmanjševanje povpraševanja po prepovedanih drogah vključuje
oblikovanje življenjskih okolij, ki omogočajo in podpirajo odločitve za
neuporabo drog in dejavnosti na različnih ravneh preventive vse do zmanjševanja
negativnih zdravstvenih in socialnih posledic uporabe drog, zdravljenja,
socialne obravnave in ponovne socialne vključitve oseb, nekdaj odvisnih od
drog, in oseb po prestani kazni zapora v družbo. Posebno pozornost velja
nameniti promociji duševnega zdravja, skrbi za mladostnike in ženske – predvsem
nosečnice uporabnice drog – ter preventivi okužbe z virusom HIV in drugimi
nalezljivimi obolenji. Na ravni države se zagotavljata celovitost in
uravnoteženost različnih programov in dejavnosti. 
Nosilec in sodelujoči 
Nosilec 
-       
Ministrstvo za zdravje. 
Sodelujoči 
-       
Ministrstvo za delo, družino in socialne zadeve, 
-       
Ministrstvo za izobraževanje, znanost, kulturo in šport, 
-       
Ministrstvo za pravosodje in javno upravo, 
-       
Ministrstvo za notranje zadeve – Policija, 
-       
nevladne organizacije. 
Rok za izvedbo 
-       
stalna dejavnost. 
Pokazatelji za merjenje uspešnosti 
-       
število programov zdravljenja in socialne rehabilitacije in
reintegracije v družbo, 
-       
število uporabnikov prepovedanih drog, vključenih v programe
zdravstvenih ustanov, programe psihosocialne obravnave, terapevtske skupnosti
in reintegracijske programe. 
6.5.4.3 Strategija/program – zagotoviti in krepiti univerzalne,
selektivne in indicirane preventivne dejavnosti za preprečevanje uporabe drog
in zmanjševanje z njo povezane kriminalitete. 
Ključne dejavnosti/ukrepi 
Univerzalna preventiva je široko usmerjena in namenjena splošni
populaciji ali veliki populacijski skupini ljudi. S sporočili in programi želi
preprečiti ali odložiti uporabo drog. Njena prednost je, da zajame veliko
ljudi. Selektivna preventiva je usmerjena na specifično populacijo – na
ranljive skupine ali skupnosti, katerih člani bi lahko zaradi različnih
dejavnikov tveganja začeli zlorabljati droge. Z osredotočanjem intervencij na
določene skupine se poveča možnost zadovoljevanja potreb teh skupin kot tudi
verjetnost, da bo intervencija uspešna. Indicirana preventiva je usmerjena na
posameznike, pri katerih je zaznano povečano tveganje za razvoj zasvojenosti v
kasnejšem življenju. Namen indicirane preventive sta prepoznava in ciljna
obravnava posameznikov z zgoraj omenjenimi težavami. Preventivni programi potekajo
na lokalni in državni ravni. 
Nosilec in sodelujoči 
Nosilec 
-       
Ministrstvo za zdravje. 
Sodelujoči 
-       
Ministrstvo za delo, družino in socialne zadeve, 
-       
Ministrstvo za izobraževanje, znanost, kulturo in šport, 
-       
Ministrstvo za pravosodje in javno upravo, 
-       
Ministrstvo za notranje zadeve – Policija, 
-       
Ministrstvo za finance – Carinska uprava RS, 
-       
nevladne organizacije, 
-       
samoupravne lokalne skupnosti. 
Rok za izvedbo 
-       
stalna dejavnost. 
Pokazatelji za merjenje uspešnosti 
-       
število preventivnih programov za preprečevanje zasvojenosti s
prepovedanimi drogami za različne ciljne skupine, posebej v šolah in drugih
delovnih okoljih; 
-       
razviti in vpeljati metodologijo evalvacije preventivnih programov za
preprečevanje zasvojenosti s prepovedanimi drogami zaradi izboljšanja delovanja
teh programov; 
-       
zagotavljanje sprotnega in doslednega obveščanja o pojavu novih
psihoaktivnih snovi; 
-       
podpora nadaljnjemu razvoju programov, ki pomagajo ohranjati ali znižati
število okuženih s HIV in hepatitisoma B in C ter smrtnih primerov zaradi
prevelikih odmerkov prepovedanih drog; 
-       
spremembe in dopolnitve zakonodaje na področju drog. 
6.6 Mladoletniško nasilje 
6.6.1 Opis problema 
Mladoletniško nasilje je kompleksen pojav, saj se v njem
odražajo številna družbena vprašanja. Mladoletniškega nasilja namreč ni mogoče
obravnavati ločeno od vprašanj, povezanih s socialno-ekonomskim položajem
družin, s položajem mladih v družbi in drugimi družbenimi okoliščinami, ki
vplivajo na mlade. 
Vzgojno-izobraževalni sistem je le eden od prostorov, kjer se
mladoletniki srečujejo z nasiljem, vendar je toliko pomembnejši zaradi
specifične vloge vzgojno-izobraževalnih zavodov (v nadaljevanju: VIZ) v družbi.
VIZ je namreč institucija, v katero so otroci in mladi vključeni vse dalj časa,
je v določenem starostnem obdobju za vso populacijo obvezna in je pomemben
socializacijski dejavnik. Šolska uspešnost pa pomembno vpliva na nadaljnje
življenje posameznika. Mladi v VIZ preživijo vse več časa, zato je šola tudi
prostor, kjer se izrazijo številna nerešena osebna, družinska in širša družbena
vprašanja, ki presegajo samo šolsko problematiko. 
V VIZ se tako vključujejo učenci, ki so deležni nasilja v
drugih okoljih, na primer v družini, kar vpliva na njihova ravnanja tudi v VIZ.
Nasilje v družini je tako družbeni problem, ki vpliva na dogajanje v VIZ. Vpliv
nasilja v družini na VIZ je večplasten. Učenci in drugi subjekti v VIZ
prinašajo v medsebojne interakcije različne izkušnje in vedenjske vzorce iz
primarnega okolja. Če v družini pogosto prihaja do nasilne komunikacije in
nasilnega reševanja konfliktov, odnosov nadzorovanja in dominacije,
nespoštovanja človekovega dostojanstva, nasilništva, tiraniziranja, krutega
kaznovanja ipd., lahko pričakujemo, da se bodo otroci prilagodili tej nasilni
družinski dinamiki in postopoma internalizirali vsaj nekatere od ponujenih
nasilnih vzorcev vedenja in komunikacije. Otroci, zaposleni in starši v šolski
prostor in medsebojne odnose prinašajo tudi svoje vrednote, stališča,
stereotipe in predsodke, moralne norme, ki so jih pridobili v primarni in
sekundarni socializaciji, medijih in številnih drugih vplivih iz okolja.
Nasilje v družini, posebno če traja dolgo časa in če pride do normalizacije
nasilja, pušča na vpletenih številne posledice. Te se, med drugim, lahko
pokažejo tudi v slabšem funkcioniranju žrtve (učenca, zaposlenega ali
roditelja) v VIZ, in sicer v vedenju, interakcijah, psihofizičnem zdravju,
samospoštovanju, uspešnosti, motivaciji, socialnih veščinah, spoštovanju
drugih, upoštevanju pravil. 
VIZ ima pomembno vlogo pri odkrivanju nasilja nad otroki v
družini in pri njegovi obravnavi. Zakon o preprečevanju nasilja v družini iz
leta 2008 je to vlogo VIZ (vrtca) prvič vsebinsko in sistemsko celovito
opredelil kot obvezo in zunanjo pravno odgovornost, Kazenski zakonik (2008) pa
je opustitev prijave nasilja nad otrokom v družini (na primer s strani VIZ)
opredelil kot kaznivo dejanje. 
V VIZ se srečujemo z več vrstami in oblikami nasilja.
Najpogosteje se med vrstami nasilja omenja ravno vrstniško nasilje ali pa
nasilje učiteljev nad učenci, čeprav se vse več pozornosti namenja tudi
raziskovanju nasilja učencev nad učitelji in nasilja v odnosu med starši in
učitelji. Nekatere vrste in oblike nasilja v VIZ odkrivamo lažje in hitreje,
druge so očem zaposlenih bolj skrite. Na možnost zaznave nasilja v VIZ v prvi
vrsti vplivajo dinamika in zakonitosti posameznih vrst in oblik nasilja. Pri
nekaterih vrstah nasilja gre za izrazito zlorabo moči in izvajanje nadzora
(ustrahovanje vrstnikov, spolno nadlegovanje na delovnem mestu, trpinčenje na
delovnem mestu …), in čeprav se nasilje dogaja v prostoru VIZ, ga praviloma
zelo težko odkrijemo, ker je žrtev ustrahovana, sram jo je, čuti krivdo, ker se
ne zmore upreti nasilju, počuti se nemočno, ne verjame v pomoč drugih itd.
Nekatere vrste nasilja pa se dogajajo zunaj prostora VIZ (spolne in druge
zlorabe otrok v družini) in so zaradi tega povsem skrite očem zaposlenih v VIZ.
Nobena vrsta in oblika nasilja ni nepomembna, vsaka šteje in
vsaka soustvarja ozračje in odnose v VIZ. Ravno zato je treba dosledno
uveljavljati koncept ničelne tolerance do nasilja. 
6.6.2 Vzroki 
Množično izobraževanje je tako v posebnem položaju, saj mora
VIZ zagotavljati varno učno okolje za vse, ob tem da vstopajo v VIZ učenci,
katerih socialno-ekonomski položaj in okoliščine, v katerih živijo, so vse bolj
različni. Drugače kot v preteklosti je razumljen tudi položaj posameznika v
družbi, kar vpliva na oblikovanje pedagoških strategij. V kompleksni družbi se
spreminjajo tudi razumevanje, položaj in vloga nekaterih trdnih kategorij.
Posameznik naj bi bil vse bolj soočen s posledicami tako imenovane družbe
tveganja in zato je toliko bolj ranljiv. 
Družba od VIZ veliko pričakuje, in ta pričakovanja so vsaj na
videz nasprotujoča si. Vsakič znova je treba iskati načine, kako hkrati
uresničevati zahteve po univerzalnosti in partikularnosti, po kolektivnosti in
individualnosti, po čim večji vključenosti in hkrati odličnosti ipd.
Uresničevanje navedenih pričakovanj od VIZ in učiteljev zahteva iskanje vedno
novih načinov in oblik dela. 
Med dejavniki tveganja za nasilje med mladostniki je mogoče
navesti številne, med drugim odnose, vzgojo, komunikacijo, vrednote v družini
otroka, osebnostno strukturo, samospoštovanje, emocionalno pismenost otrok,
sposobnost empatije, vedenjske vzorce, sposobnost za reševanje konfliktov,
skupinsko dinamiko v razredu, odnose dominacije in podrejanja, vloge, ki jih
imajo otroci v razredu, toleranco do nasilja v VIZ in v družbi, ozračje v VIZ. 
Ob vseh že navedenih dejavnikih je pomembno poudariti vpliv
socialno-ekonomskih dejavnikov na učno uspešnost. Prav učna uspešnost je
pomemben dejavnik tveganja za mladoletniško nasilje. 
6.6.3 Rešitve 
Skladno s Programom za otroke in mladino 2006–2016 (Vlada RS
ga je sprejela 5. oktobra 2006) in skladno z Resolucijo o nacionalnem programu
preprečevanja nasilja v družini (Uradni list RS, št. 41/09), Pravilnikom o
obravnavi nasilja v družini za vzgojno-izobraževalne zavode (Uradni list RS,
št. 104/09), Pravilnikom o sodelovanju organov ter o delovanju centrov za socialno
delo, multidisciplinarnih timov in regijskih služb pri obravnavi nasilja v
družini (Uradni list RS, št. 31/09) in Akcijskim načrtom za preprečevanje
nasilja v družini 2010–2011 (Vlada RS ga je sprejela 20. maja 2010) predlagamo
cilje in ukrepe, ki smiselno povzemajo preprečevanje in zatiranje kriminalitete
za področje mladoletniškega nasilja. 
Nasilje je splošen družbeni problem, ki je presegel tako meje
zasebnosti družine kot tudi drugih starostnih skupin. Republika Slovenija je z
Zakonom o preprečevanju nasilja v družini (Uradni list RS, št. 16/08) širši
družbi posredovala jasno sporočilo, da nobena oblika nasilja ni sprejemljiva in
da je nasilje, kadar do njega vendarle pride, ustrezno sankcionirano z ukrepi,
ki so predvideni v področni zakonodaji. 
Zagotavljanje varnega okolja za odraščanje je ena od
najpomembnejših nalog katere koli družbe. Samo tako okolje zagotavlja možnosti
za kakovostno trajnostno bivanje. Pri tem ne gre za preveč zaščitniško vlogo
starejše generacije, temveč preprosto za možnost, da mladi lahko razvijajo
svoje potenciale. Ustvarjanje razmer, v katerih bi v največji mogoči meri lahko
zmanjšali delovanje dejavnikov tveganja za nastanek mladoletniškega nasilja, je
zato izjemno pomembno. VIZ ima pri zmanjševanju učinkov dejavnikov tveganja za
nastanek mladoletniškega nasilja omejen vpliv, kar pa ne pomeni, da se lahko
odreče svoji vlogi pri razreševanju tega problema. VIZ ima pomembno vlogo
predvsem pri izvajanju ukrepov, ki pripomorejo k večji šolski uspešnosti, k
dvigu socialnih kompetenc mladih. Za uresničevanje te vloge mora VIZ razvijati
primerne pedagoške strategije, različne oblike in načine pedagoškega dela,
izvajati mora različne programe za dvig socialnih kompetenc, omogočati ustrezno
ozračje v šoli, zagotavljati posameznikom možnosti za uspešno učenje,
kakovostno pridobivanje znanja in razvijanje socialnih kompetenc. 
Posameznikom, ki pa že imajo izkušnjo z delinkventnim
vedenjem, je treba nuditi ustrezne rehabilitacijske programe pomoči za
reintegracijo v širšo skupnost. 
6.6.4 Cilji 
1.     
Preventivne ukrepe pred nasilnim vedenjem med mladimi, pravočasno
prepoznavanje nasilja in oblikovanje vrednot za življenje v družbi z ničelno
toleranco do nasilja je treba vključiti v programe osnovnih in srednjih šol. 
2.     
Zagotoviti je treba uspešno preprečevanje vseh oblik nasilja nad
mladostniki in med njimi ter ustrezno takoj zaščititi žrtev ter rehabilitacijo
povzročiteljev nasilja. 
3.     
Izboljšati je treba zakonsko varstvo in zaščito otrok ter mladih žrtev
spolnih zlorab s primernejšimi, predvsem pa čim hitrejšimi rešitvami v kazenski
in civilni zakonodaji. 
4.     
Zagotoviti je treba strokovno (specialistično) usposobljenost vseh
strokovnjakov, ki se vključujejo v obravnavo tako otrok kot tudi mladih z
izkušnjo nasilja (socialno delo, policija, pravosodje, zdravstvo, šolstvo,
nevladni sektor). 
5.     
Na različnih vsebinskih področjih je treba vzpostavljati možnosti za
ustvarjanje zagotovljene varnosti v širši skupnosti z namenom izboljšanja
kakovosti življenja vseh starostnih skupin prebivalstva, 
6.     
V okviru javnega razpisa je treba zagotoviti sofinanciranje
usposabljanja ključnih strokovnih delavcev v vzgoji in izobraževanju pri
obravnavi nasilja v družini. Na področju primarne preventive je treba obenem
podpirati usposabljanje strokovnih delavcev za krepitev njihovih kompetenc za
uspešno prepoznavanje in preprečevanje nasilja. 
6.6.4.1 Strategija/Program – v programih vrtcev in šol je treba
izvajati vsebine, povezane s prepoznavanjem in preprečevanjem nasilja 
Ključne dejavnosti 
S svetovanjem javnih zavodov s področja vzgoje in
izobraževanja (Zavod RS za šolstvo, Andragoški center, Center za poklicno
izobraževanje ...) in izmenjavo dobrih praks med vrtci in šolami je treba
izkoristiti različne možnosti, ki jih vzgojno-izobraževalni programi dajejo za
izvajanje vsebin/programov, ki prispevajo k prepoznavanju in preprečevanju
nasilja v šolah. 
Nosilec in sodelujoči 
Nosilec 
-       
Ministrstvo za izobraževanje, znanost, kulturo in šport. 
Sodelujoči 
-       
Zavod RS za šolstvo, 
-       
Center RS za poklicno izobraževanje, 
-       
Andragoški center Slovenije, 
-       
vzgojno-izobraževalni zavodi. 
Rok za izvedbo 
-       
stalna naloga. 
Pokazatelji za merjenje uspešnosti 
-       
število realiziranih letnih delovnih načrtov v vzgojno-izobraževalnih
zavodih in vzgojnih načrtov v OŠ s področja preprečevanja nasilja. 
6.6.4.2 Strategija/Program – pri izvajanju
vzgojno-izobraževalnih programov vrtcev in šol je treba posebno pozornost
nameniti tistim dejavnikom, ki prispevajo k dvigu socialnih kompetenc otrok in
učencev 
Ključne dejavnosti 
V letne delovne načrte VIZ in v vzgojne programe je treba
vključiti izvajanje dejavnosti, ki prispevajo k večanju socialnih kompetenc.
Pri tem je treba upoštevati možnosti, ki jih že zdaj daje predpisani kurikul,
in možnost vključevanja različnih drugih organizacij pri izvajanju posameznih
programov, povezanih z večanjem socialnih kompetenc. 
Nosilec in sodelujoči 
Nosilec 
-       
Ministrstvo za izobraževanje, znanost, kulturo in šport. 
Sodelujoči 
-       
Zavod RS za šolstvo, 
-       
Center RS za poklicno izobraževanje, 
-       
Andragoški center Slovenije, 
-       
Vzgojno-izobraževalni zavodi, 
-       
nevladne organizacije. 
Rok za izvedbo 
-       
stalna naloga. 
Pokazatelji za merjenje uspešnosti 
-       
število realiziranih letnih delovnih načrtov v vzgojno-izobraževalnih
zavodih in vzgojnih načrtov v OŠ s področja preprečevanja nasilja. 
6.6.4.3 Strategija/Program – dosledno je treba izvajati
pravilnik o obravnavanju nasilja v družini za vzgojno-izobraževalne zavode 
Ključne dejavnosti 
Izvajati je treba postopke, predvidene v navedenem
pravilniku. 
Nosilec in sodelujoči 
Nosilec 
-       
Ministrstvo za izobraževanje, znanost, kulturo in šport. 
Sodelujoči 
-       
Zavod RS za šolstvo, 
-       
Center RS za poklicno izobraževanje, 
-       
Andragoški center Slovenije, 
-       
Inšpektorat RS za šolstvo, 
-       
Centri za socialno delo, 
-       
Ministrstvo za notranje zadeve – Policija, 
-       
vzgojno-izobraževalni zavodi. 
Rok za izvedbo 
-       
stalna naloga. 
Pokazatelji za merjenje uspešnosti 
-       
dosledno izvajanje pravilnika, 
-       
število kršitev izvajanja Pravilnika o obravnavanju nasilja v družini za
vzgojno-izobraževalne zavode. 
6.6.4.4 Strategija/Program – krepitev kompetenc strokovnih
delavcev 
Ključne dejavnosti 
Izvajati je treba programe za nadaljnje strokovno
usposabljanje strokovnih delavcev in vseh zaposlenih za razpoznavanje in
obvladovanje nasilja v vrtcu in šoli. 
Nosilec in sodelujoči 
Nosilec 
-       
Ministrstvo za izobraževanje, znanost, kulturo in šport. 
Sodelujoči 
-       
Zavod RS za šolstvo, 
-       
Center RS za poklicno izobraževanje, 
-       
Andragoški center Slovenije, 
-       
Vzgojno-izobraževalni zavodi. 
Rok za izvedbo 
-       
stalna naloga. 
Pokazatelji za merjenje uspešnosti 
-       
število vključenih strokovnih delavcev, 
-       
število programov. 
6.6.4.5 Strategija/Program – oblikovanje mreže institucij za
podporo šolam 
Ključne dejavnosti 
Izdelati je treba mrežo različnih specializiranih institucij,
katerih strokovno znanje je nujno za uspešno delo v šolah (svetovalni centri za
mladostnike ...), opredeliti načine in oblike sodelovanja (protokol) ter
zagotoviti ustrezna sredstva za izvajanje dogovorjenih nalog. V izdelavo
individualiziranih programov je treba vključiti specializirane ustanove. 
Nosilec in sodelujoči 
Nosilec 
-       
Ministrstvo za izobraževanje, znanost, kulturo in šport. 
Sodelujoči 
-       
Svetovalni center, center za socialno delo, 
-       
Zavod RS za šolstvo, 
-       
Center RS za poklicno izobraževanje, 
-       
Andragoški center Slovenije, 
-       
vzgojno-izobraževalni zavodi. 
Rok za izvedbo 
-       
leto 2016. 
Pokazatelji za merjenje uspešnosti 
-       
število izvedenih storitev. 
6.6.4.6 Strategija/Program – podporna gradiva za dvig socialnih
kompetenc 
Ključne dejavnosti 
Zagotoviti je treba strokovno gradivo za učitelje in otroke
za izvajanje vsebin/programov, ki prispevajo k večanju socialnih kompetenc ter
prepoznavanju in obvladovanju mladoletniškega nasilja. 
Nosilec in sodelujoči 
Nosilec 
-       
Ministrstvo za izobraževanje, znanost, kulturo in šport. 
Sodelujoči 
-       
Ministrstvo za delo, družino in socialne zadeve, 
-       
Ministrstvo za notranje zadeve, 
-       
Zavod RS za šolstvo, 
-       
Center RS za poklicno izobraževanje, 
-       
Andragoški center Slovenije, 
-       
nevladne organizacije, 
-       
vzgojno-izobraževalni zavodi. 
Rok za izvedbo 
-       
stalna naloga. 
Pokazatelji za merjenje uspešnosti 
-       
število enot gradiva in drugega podpornega materiala. 
6.6.4.7 Strategija/Program – sodelovanje različnih institucij
pri obravnavi učencev z vedenjskimi motnjami 
Ključne dejavnosti 
Izdelati je treba protokol, v katerem so predvideni načini in
oblike sodelovanja za učence z vedenjskimi motnjami. 
Nosilec in sodelujoči 
Nosilec 
-       
Ministrstvo za izobraževanje, znanost, kulturo in šport. 
Sodelujoči 
-       
Ministrstvo za delo, družino in socialne zadeve, 
-       
Ministrstvo za notranje zadeve, 
-       
Ministrstvo za pravosodje in javno upravo, 
-       
Ministrstvo za zdravje, 
-       
Vrhovno državno tožilstvo, 
-       
Zavod RS za šolstvo, 
-       
zavodi s tega področja. 
Rok za izvedbo 
-       
stalna naloga. 
Pokazatelji za merjenje uspešnosti 
-       
izdelava protokola. 
6.6.4.8 Strategija/Program – oblikovanje novih programov za
učence z vedenjskimi motnjami 
Ključne dejavnosti 
Izdelati je treba nove programe in oblike pomoči za učence z
vedenjskimi motnjami. 
Nosilec in sodelujoči 
Nosilec 
-       
Ministrstvo za izobraževanje, znanost, kulturo in šport. 
Sodelujoči 
-       
Ministrstvo za delo, družino in socialne zadeve, 
-       
Ministrstvo za pravosodje in javno upravo, 
-       
Ministrstvo za zdravje, 
-       
Vrhovno državno tožilstvo, 
-       
Zavod RS za šolstvo, 
-       
zavodi s tega področja. 
Rok za izvedbo 
-       
stalna naloga. 
Pokazatelji za merjenje uspešnosti 
-       
izdelava novih programov. 
6.6.4.9 Strategija/Program – oblikovanje programov za
zmanjševanje javnega spodbujanja sovraštva in nestrpnosti do drugačnih 
Ključne dejavnosti 
Izdelati je treba programe za zmanjševanje javnega spodbujanja
sovraštva in nestrpnosti do drugačnih, zlasti preko svetovnega spleta.
Pregledati in oceniti je potrebno tudi predpise s tega področja, ter pregledati
prakso državnih organov s ciljem omejevanja teh pojavov. 
Nosilec in sodelujoči 
Nosilec 
-       
Ministrstvo za izobraževanje, znanost, kulturo in šport. 
Sodelujoči 
-       
Ministrstvo za notranje zadeve – Policija 
-       
Ministrstvo za delo, družino in socialne zadeve, 
-       
Ministrstvo za pravosodje in javno upravo, 
-       
Ministrstvo za zdravje, 
-       
Vrhovno državno tožilstvo, 
-       
Varuh človekovih pravic. 
Rok za izvedbo 
-       
stalna naloga. 
Pokazatelji za merjenje uspešnosti 
-       
izdelava novih programov. 
6.7 Nasilje v družini 
6.7.1 Opis problema 
Nasilje je splošen družbeni problem, ki je presegel meje
zasebnosti družine kot ustavne kategorije, ki simbolizira zasebnost in svobodno
izbiro. Slovenija se je z uveljavitvijo Zakona o preprečevanju nasilja v
družini (Uradni list RS, št. 16/08), Resolucije o nacionalnem programu
preprečevanja nasilja v družini 2009–2014 (Uradni list RS, št. 16/08) in
Akcijskega načrta za preprečevanje nasilja v družini 2010–2011 zavezala k
ustvarjanju družbe, v kateri nobena oblika nasilja ni sprejemljiva, in da se,
kadar vendarle pride do nje, ustrezno sankcionira z ukrepi, ki so predvideni v
področni zakonodaji. Preprečevanje in odkrivanje nasilja v družini je obsežna
naloga države, ki za uspešnost nujno potrebuje usklajeno delovanje vseh
pristojnih organov. Ciljno usmerjene preventivne in vzgojne komponente
prispevajo k oblikovanju temeljih vrednot, ki jih ima posameznik vse življenje.
Temeljno načelo, ki ga je treba upoštevati pri iskanju
uravnotežene, raznolike, predvsem pa zdrave družbe, je, da morajo ukrepi države
izhajati iz največje mogoče koristi tako za otroke kot za mladino, pri čemer
morajo biti usmerjeni v zdrav razvoj, tistim, ki so zaradi različnih
življenjskih okoliščin zabredli v delinkvenco in nesprejemljivo vedenje, pa
nuditi ustrezne rehabilitacijske programe pomoči za reintegracijo v širšo
skupnost. Kot posebej ranljivo skupino v družini je potrebno obravnavati tudi
starejše člane družine. 
6.7.2 Vzroki 
Nasilje v družini je od uvedbe Zakona o preprečevanju nasilja
v družini obravnavano bistveno drugače kot pred letom 2008. Prej se številne
žrtve dolgo časa niso odločile za prijavo nasilneža, ker niso verjele, da bo
tako njim samim kot tudi njihovim otrokom zagotovljena ustrezna pomoč. Splošna
toleranca do nasilja v družini se je v Sloveniji predolgo skrivala za lažnim
izgovorom, da se v posamezno družino nima nihče pravice vtikati oziroma v njej
posredovati, s čimer se je podeljevala tiha legitimiteta nasilnežem pri
njihovem ravnanju. 
Kriminološke raziskave kažejo, da na obseg nasilja v družini
ni mogoče bistveno vplivati s kazenskopravnimi ukrepi, temveč predvsem z
zagotavljanjem sodelovanja različnih organov in organizacij in s strokovnim
delom, ki je vedno usmerjeno k dolgoročni ureditvi življenjskih razmer žrtve.
In ta cilj Zakon o preprečevanju nasilja v družini dosega z različnimi
instituti, kar je pokazala tudi analiza njegovega delovanja v triletnem
obdobju. 
6.7.3 Rešitve 
-       
Zagotoviti je treba večjo ozaveščenost javnosti o človekovih pravicah,
prepoznavanju oblik nasilja in ukrepanju zoper njega (krepitev izobraževalne
vloge medijev pri zmanjševanju nasilja v družini). 
-       
Izpeljati je treba proces spreminjanja družbenih in kulturnih vzorcev
vedenja obeh spolov za odstranitev predsodkov, običajev in druge prakse, ki
temelji na ideji nadrejenosti/podrejenosti spolov ter na stereotipnih vlogah
obeh spolov. 
-       
Zmanjšati je treba tvegano in škodljivo rabo alkohola in prepovedanih
drog. 
-       
Skrajšati je treba čas prijavljanja in odkrivanja povzročiteljev
nasilnih dejanj ter zagotoviti učinkovito medinstitucionalno sodelovanje. 
-       
Izboljšati je treba zakonsko varstvo in zaščito otrok ter mladih žrtev
spolnih zlorab s primernejšimi, predvsem pa čim hitrejšimi rešitvami v kazenski
in civilni zakonodaji. 
-       
Zagotoviti je treba specialistično usposobljenost vseh strokovnjakov, ki
se vključujejo v obravnavo oseb z izkušnjo nasilja (socialno delo, policija,
pravosodje, zdravstvo, šolstvo, nevladni sektor). 
-       
Zagotoviti je treba zadostna sredstva z javnimi razpisi, da bodo imele
nevladne organizacije možnost izvajati že utečene programe pomoči in razvijati
nove oblike. 
6.7.4 Cilji 
V predvidenem obdobju veljavnosti resolucije je temeljni cilj
doseči večjo ozaveščenost javnosti o človekovih pravicah, prepoznavanju oblik
nasilja in ukrepanju zoper njega (krepitev izobraževalne vloge medijev pri
zmanjševanju nasilja v družini). Proces spreminjanja družbenih in kulturnih vzorcev
vedenja in sprejemljivost posameznih ravnanj obeh spolov je dolgotrajen; z njim
želimo v čim večji mogoči meri odstraniti predsodke in druge prakse, ki
temeljijo na ideji nadrejenosti/podrejenosti spolov ter na stereotipnih vlogah
obeh spolov. Pomemben skupen cilj organov, ki delujemo na področju nasilja v
družini, pa je tudi skrajšati čas prijavljanja in odkrivanja povzročiteljev
nasilnih dejanj ter zagotoviti učinkovito medinstitucionalno sodelovanje,
obenem pa povečati število raznovrstnih ukrepov in dejavnosti za učinkovito
pomoč tako žrtvam kot tudi povzročiteljem nasilja v družini. 
6.7.4.1 Strategija/program – pripraviti izobraževalno
informativno gradivo 
Ključne dejavnosti/ukrepi 
Vsebine, povezane z ozaveščanjem otrok in mladih o
problematiki nasilja v družini bodo za povečanje senzibilnosti do vprašanja
temeljnih človekovih pravic posameznika (nedotakljivost telesne in duševne
celovitosti, zasebnosti in osebnostnih pravic, pravica do osebnega dostojanstva
in varnosti) sistematično vključene v sistem izobraževanja na primarni in
sekundarni ravni. 
Nosilec 
-       
Ministrstvo za izobraževanje, znanost, kulturo in šport. 
Sodelujoči 
-       
Ministrstvo za delo, družino in socialne zadeve, 
-       
Ministrstvo za notranje zadeve – Policija. 
Rok za izvedbo 
-       
obdobje 2013–2016. 
Pokazatelj za merjenje uspešnosti 
število kurikularnih dokumentov, ki prispevajo k preseganju
stereotipov, vsebin, povezanih s problematiko nasilja, in dokumentov za
pridobivanje prosocialnih veščin in znanja o nenasilju ter o mirnem reševanju
sporov. 
6.7.4.2 Strategija/program – informirati javnost 
Ključne dejavnosti/ukrepi 
S promocijskim gradivom, dostopnim na strateških
informacijskih točkah (centri za socialno delo, zdravstveni domovi, društva
upokojencev, nevladne organizacije ipd.) in spletnih straneh Ministrstva za
delo, družino in socialne zadeve je treba zagotoviti zadostno ozaveščenost
prebivalstva o delu v zatočiščih, varnih hišah in kriznih centrih, starševski
odgovornosti in službah, vključno z nevladnim sektorjem, na katere se lahko
obrnemo po nasvet ali pomoč. 
Nosilec 
-       
Ministrstvo za delo, družino in socialne zadeve. 
Sodelujoči 
-       
Ministrstvo za izobraževanje, znanost, kulturo in šport, 
-       
Ministrstvo za zdravje, 
-       
Ministrstvo za notranje zadeve – Policija. 
Rok za izvedbo 
-       
obdobje 2013–2014. 
Pokazatelj za merjenje uspešnosti 
-       
izdelano promocijsko gradivo in posodobitev spletnih strani. 
6.7.4.3 Strategija/program – specializirati krizne namestitve in
mrežo 
Ključne dejavnosti/ukrepi 
Pristojno ministrstvo mora zagotoviti kapacitete za žrtve
nasilja v družini v okviru kriznih namestitev ter mrežo prilagoditi za
uporabnike iz ranljivih družbenih skupin, kot so gibalno ovirani, starejši,
osebe s posebnimi potrebami idr. 
Nosilec 
-       
Ministrstvo za delo, družino in socialne zadeve. 
Sodelujoči 
-       
Ministrstvo za zdravje, 
-       
Ministrstvo za izobraževanje, znanost, kulturo in šport, 
-       
Ministrstvo za notranje zadeve – Policija. 
Rok za izvedbo 
-       
obdobje 2013–2014. 
Pokazatelj za merjenje uspešnosti 
-       
število novih specializiranih namestitev za žrtve nasilja v družini. 
6.7.4.4 Strategija/program – pripraviti celovito informacijo o
poteku postopkov 
Ključne dejavnosti/ukrepi 
Izdelava dokumenta, ki bo omogočil hiter vpogled v delovanje
in pristojnosti posameznih organov in organizacij, ki se srečujejo z žrtvami
nasilja in povzročitelji ter z drugimi udeleženci (družinski člani, priče …).
Dokument bo služil tudi kot usmeritev za vse, ki imajo izkušnjo z nasiljem v
družini, pa ne vedo, na katero institucijo naj se obrnejo po pomoč (centri za
socialno delo, policija, svetovalna služba v šoli, patronažna služba idr.). 
Nosilec 
-       
Ministrstvo za delo, družino in socialne zadeve. 
Sodelujoči 
-       
Ministrstvo za zdravje, 
-       
Ministrstvo za notranje zadeve – Policija, 
-       
Ministrstvo za pravosodje in javno upravo. 
Rok za izvedbo 
-       
obdobje 2013–2015. 
Pokazatelj za merjenje uspešnosti 
-       
izdelava skupnega dokumenta. 
6.7.4.5 Strategija/program – analiza zakonskega varstva žrtev
družinskega nasilja 
Ključne dejavnosti/ukrepi 
Izdelava analize ustreznosti in predlog rešitev za izboljšanje
varstva in zaščite ranljivih skupin žrtev družinskega nasilja v okviru kazenske
in civilne zakonodaje. 
Nosilec 
-       
Ministrstvo za pravosodje in javno upravo. 
Sodelujoči 
-       
Ministrstvo za notranje zadeve – Policija, 
-       
Ministrstvo delo, družino in socialne zadeve. 
Rok za izvedbo 
-       
obdobje 2013–2015. 
Pokazatelj za merjenje uspešnosti 
-       
izdelava analize zakonskega varstva žrtev družinskega nasilja v okviru
kazenske in civilne zakonodaje. 
6.8 Varstvo okolja 
6.8.1 Opis problema 
Ena od temeljnih nalog EU in Republike Slovenije je, da
spodbujata visoko raven varstva in izboljšanje kakovosti okolja in ju
zagotavljata v skladu z načelom trajnostnega razvoja. Iz Pogodbe o Evropski
uniji (PEU) izhajajo naslednja temeljna okoljevarstvena načela: (1)
previdnostno načelo, (2) načelo preventivnega ukrepanja/delovanja, (3) načelo
prednostnega obravnavanja okoljske škode pri viru in (4) načelo
»onesnaževalec/povzročitelj plača obremenitve«. 
Zdravo življenjsko okolje je temeljni pogoj za preživetje
ekosistemov, človeka in družbe nasploh. Pojem varstva okolja v najširšem pomenu
zajema varovanje ljudi, živali, rastlin, naravnih in drugih virov. Čezmerno
obremenjevanje okolja je tesno povezano s strukturiranostjo in funkcioniranjem
modernih družb, njihovo profitno ekonomsko usmerjenostjo ter velikim
potrošništvom. Varstvo okolja ima svojo ceno, ki pa se ji hoče vse več
gospodarskih subjektov pa tudi posameznikov zavestno izogniti, s tem pa
obremenjujejo in uničujejo okolje ter posledično kršijo zakonodajo. Družbene
spremembe so terjale spremembe in prilagoditve zakonodaje na področju varstva
okolja. Težko pa bi trdili, da so nam te spremembe prišle v zavest. Kazenski
zakonik (KZ-1-UPB2; Uradni list RS, št. 50/12) v poglavju Kazniva dejanja zoper
okolje, prostor in naravne dobrine obsega 15 členov, kar nekaj določb,
povezanih z okoljskimi kršitvami pa lahko najdemo tudi v poglavju s kaznivimi
dejanji zoper splošno varnost ljudi in premoženja. Spremembam pa se je hitro
prilagodila ekološka kriminaliteta, v zadnjem času je vedno bolj razširjena
organizirana ekološka kriminaliteta. O organizirani ekološki kriminaliteti
govorimo, ko pride do infiltracije organiziranih kriminalnih združb v
gospodarsko sfero oziroma ko se ta »združi« s korporacijsko ekološko
kriminaliteto z enim samim namenom – ustvarjanjem zaslužka. Predstavniki
korporacij in podjetij lastno tveganje prenašajo na organizirane kriminalne
skupine, ki namesto njih poskrbijo za »izginotje« problematičnih odpadkov,
edina vez med njimi pa je denarna transakcija za opravljeno delo, in še ta je
velikokrat prikrita in razdrobljena. Čeprav je v zadnji treh letih iz pregleda
baze policijske statistike razviden porast ekološke kriminalitete, analiza
desetletnega obdobja razkrije nenehno nihanje števila kaznivih dejanj zoper
okolje, prostor in naravne dobrine. Pozitiven premik pa predstavlja pobuda
nevladnih organizacij za vseslovensko akcijo Očistimo Slovenijo v enem dnevu in
predvsem njena izvedba, ki ni imela pozitivnega učinka le na čiščenje okolja,
saj že beležimo tudi opazen porast prijavljanja kaznivih dejanj s področja
varstva okolja. 
Ključni problemi na področju varstva okolja v Republiki
Sloveniji so obsežno temno polje odkrivanja kršiteljev, realna (ne)moč kazni za
kršitelje, kadrovske težave institucij, splošna raven (ne)ozaveščenosti o
varovanju okolja ter nezadostna usklajenost oziroma ustreznost delovanja
pristojnih institucij ob obravnavanju zadev s tega področja. 
6.8.2 Vzroki 
-       
Odsotnost sistematičnega odkrivanja in proaktivnega preprečevanja
kaznivih dejanj in drugih ravnanj, ki predstavljajo nevarnost za okolje, 
-       
premajhen krog pravnih subjektov, ki po zakonu smejo odkrivati in
predlagati v postopek o prekršku kršitelje okoljske zakonodaje, 
-       
prenizka stopnja tveganja za kršitelje predpisov s področja varstva
okolja. 
6.8.3 Rešitve 
-       
Povečanje operativnega sodelovanja med policijo, inšpektoratom za okolje
in prostor, pristojnimi samoupravnimi lokalnimi skupnostmi ter drugimi
institucijami, 
-       
povečanje sodelovanja z nevladnimi okoljevarstvenimi organizacijami ter
uporaba ukrepov situacijske prevencije kriminalitete zoper okolje, 
-       
razširitev kroga predlagateljev v postopek o prekršku in zagotovitev
ustreznega mehanizma za njihovo motiviranje za delo. 
6.8.4 Cilji 
Pri obravnavanju kršitev s področja varstva okolja je treba
ustrezno uskladiti in izboljšati delovanje in protokole vseh pristojnih
institucij za optimizacijo preiskanosti dejanj, katerih posledica je ogrožanje
okolja. 
6.8.4.1 Strategija/program – izdelava operativnega načrta
sodelovanja 
Za implementacijo predvidenih rešitev bomo izdelali program
operativnega načrta sodelovanja med vsemi subjekti za zagotovitev
intenzivnejšega in učinkovitejšega ukrepanja zoper kršitelje okoljske
zakonodaje. 
Ključne dejavnosti/ukrepi 
Izdelava operativnega načrta sodelovanja med organi pri
pregonu kaznivih dejanj in prekrškov s področja varstva okolja na podlagi
analize Resolucije o nacionalnem programu preprečevanja in zatiranja
kriminalitete za obdobje 2007–2011. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Sodelujoči 
-       
Ministrstvo za kmetijstvo in okolje, 
-       
Ministrstvo za obrambo, 
-       
nevladne okoljevarstvene organizacije, 
-       
ribiške družine, lovske in gozdarske organizacije. 
Rok za izvedbo 
-       
leto 2013 
-       
2013–2016. 
Pokazatelj za merjenje uspešnosti 
-       
izdelan operativni načrt, 
-       
spremljanje sodelovanja. 
6.8.4.2 Strategija/program – izdelava programa vključevanja
zainteresiranih nevladnih organizacij 
Ključne dejavnosti/ukrepi 
Izdelava programa vključevanja zainteresiranih nevladnih
organizacij v izvajanje nadzora nad kršitelji okoljske zakonodaje s pripravo
ustreznih zakonskih sprememb v smeri širitve števila predlagateljev in
njihovega participiranja pri pobranih kaznih. 
Nosilec in sodelujoči 
Nosilec 
-       
Ministrstvo za pravosodje in javno upravo. 
Sodelujoč 
-       
Ministrstvo za notranje zadeve – Policija, 
-       
Ministrstvo za kmetijstvo in okolje, 
-       
Ministrstvo za obrambo, 
-       
nevladne okoljevarstvene organizacije, 
-       
ribiške družine, lovske in gozdarske organizacije. 
Rok za izvedbo 
-       
leto 2013. 
Pokazatelj za merjenje uspešnosti 
-       
izdelan program, 
-       
spremenjena zakonodaja, 
-       
število sproženih postopkov o prekršku in podanih kazenskih ovadb s
strani nevladnih organizacij. 
6.9 Pomoč žrtvam kaznivih dejanj 
6.9.1 Opis problema 
Učinkovita pomoč žrtvam kaznivih dejanj ni pomembna le z
vidika zagotavljanja varnosti in celovite pomoči posameznikom v stiski, temveč
je to tudi pot do prepoznavanja, odkrivanja in prijavljanja nasilnih oziroma
kaznivih dejanj. Državni organi in nevladne organizacije morajo ob usklajenem
in enotnem delovanju zagotavljati učinkovito obravnavo žrtev kaznivih dejanj,
ki je prilagojena individualnim potrebam in okoliščinam žrtev ter zajema
psihosocialne, terapevtske, svetovalne, nastanitvene, materialne in druge
oblike pomoči. Vzpostavljen mora biti učinkovit in dober sistem pomoči, ki
žrtvam kaznivih dejanj zagotavlja občutek varnosti, sprejetosti in spoštovanja.
Pri načrtovanju pomoči žrtvam kaznivih dejanj je še posebno pozornost in
varstvo treba namenjati najbolj ranljivim skupinam ljudi, predvsem otrokom in
mladostnikom, starejšim osebam in ženskam. Upoštevati je treba, da se nasilje
pojavlja v različnih oblikah (telesno, psihično, spolno, ekonomsko,
zanemarjanje), zato morajo tako pristopi in mehanizmi preprečevanja in
zatiranja nasilja oziroma kriminalitete kot oblike pomoči biti raznovrstni in
razviti na različnih strokovnih področjih. 
6.9.2 Vzroki 
V kazenskem pravu je že dolgo jasno, da prič oziroma žrtev v
kazenskem postopku ni mogoče obravnavati kot eno od dokaznih sredstev, saj gre
za ljudi z zajamčenimi temeljnimi človekovimi pravicami in svoboščinami. 
Prva razmišljanja o zaščiti prič (in v tem okviru tudi žrtev)
v primerljivih evropskih zakonodajah in v tem okviru tudi v slovenskem Zakonu o
kazenskem postopku pomenijo določbe o oprostitvah dolžnosti pričevanja (na
primer 236. in 238. člen Zakona o kazenskem postopku). Nadaljnji korak pomenijo
določbe Zakona o kazenskem postopku v zvezi s tako imenovanimi posebej
občutljivimi pričami oziroma žrtvami (na primer četrti odstavek 178. člena in
peti odstavek 331. člena Zakona o kazenskem postopku). V ta sklop sodijo tudi
določbe tretjega in četrtega odstavka 65. člena ter četrtega odstavka 240.
člena Zakona o kazenskem postopku, ki določenim skupinam tako imenovanih
ranljivih žrtev omogočajo, da imajo od uvedbe kazenskega postopka pooblaščenca,
ki skrbi za njihove pravice v kazenskem postopku. Mladoletnim žrtvam kaznivih
dejanj in tudi drugim osebam, ki so žrtve nasilja, pa omogočajo, da je ob njih
tako v predkazenskem kot tudi kazenskem postopku navzoča oseba, ki ji taka
žrtev zaupa. Prav zadnje je namenjeno usklajenemu, multidisciplinarnemu
delovanju in povezovanju, saj je »oseba, ki ji taka žrtev zaupa« lahko tudi
predstavnik nevladne organizacije, ki se ukvarja s pomočjo žrtvam kaznivih
dejanj. 
V zvezi z zaščito, med drugim tudi ranljivih, žrtev kaznivih
dejanj so pomembne določbe 141.a člena in 240.a člena Zakona o kazenskem
postopku ter Zakona o zaščiti prič, ki v okviru predkazenskega in kazenskega
postopka omogočajo zaščito ogroženih prič in v tem okviru tudi ogroženih žrtev.
Navedeno pomeni, da določbe Zakona o kazenskem postopku
omogočajo ustrezno obravnavo ter zaščito tudi pričam (oškodovancem oziroma
žrtvam), ki so obravnavane kot posebej občutljive zaradi svoje mladosti ali
zaradi dejstva, da so žrtve določene vrste kaznivih dejanj, ali pa zaradi
okoliščin konkretnega primera ali razmerja med pričo in obdolžencem. Prav tako
določbe Zakona o kazenskem postopku omogočajo tudi multidisciplinarno obravnavo
žrtev v obsegu, ki je v predkazenskem in kazenskem postopku mogoč in smiseln. 
Seveda pa je vprašanje ustrezne obravnave in pomoči žrtvam
kaznivih dejanj in prekrškov širše od njihove obravnave v kazenskem postopku,
zato je za sistematično in celostno obravnavo ter nudenje strokovne pomoči
žrtvam predvsem pomemben tudi Zakon o preprečevanju nasilja v družini, ki je
pozornost obravnave s storilca kaznivega dejanja preusmeril na žrtev in na
razvoj ustreznih oblik pomoči in dela. 
Z uveljavitvijo zakona se je področje zaščite in pomoči
žrtvam razvilo v smeri večje občutljivosti in pozornosti do žrtev kaznivih
dejanj, večje strokovne kompetentnosti posameznih organov in organizacij,
boljšega medresorskega povezovanja, hitrejšega odzivanja, zagotavljanja timske
obravnave, širjenja mreže kriznih namestitev in ustreznega strokovnega
izobraževanja na različnih področjih. Na področju socialne stroke sta bila
izdana dva pomembna dokumenta, in sicer Strokovne smernice za delo centrov za
socialno delo pri zaščiti otrok pred nasiljem v družini in Strokovna izhodišča
za delo z odraslimi žrtvami in povzročitelji nasilja v družini. 
Pomembno je, da se posamezni organi in nevladne organizacije,
ki pomagajo žrtvam kaznivih dejanj, ne zadovoljijo z doseženim strokovnim
znanjem in ravnanjem, ampak nenehno težijo k razvoju stroke in učinkovitih
oblik pomoči ter sodelovanju. Usklajeno delovanje različnih organov in
nevladnih organizacij je najbolj učinkovita oblika pomoči žrtvam kaznivih
dejanj. Ne gre spregledati, da pomoč žrtvam pomeni tudi delo s povzročitelji
nasilja. 
Glede obravnavanja žrtev kaznivih dejanj in zagotavljanja
pomoči je pomemben tudi Zakon o odškodnini žrtvam kaznivih dejanj (ZOZKD;
Uradni list RS, št. 101/05), ki žrtvam kaznivih dejanj z elementi nasilja
omogoča pridobitev odškodnine od države, kadar ni mogoče pričakovati poplačila
od storilca takega kaznivega dejanja. Na tem področju je bil s spremembami in
dopolnitvami navedenega zakona iz leta 2010 (Uradni list RS, št. 86/10)
ranljivim družbenim skupinam (otrokom, invalidom in žrtvam nasilja v družini) omogočen
tudi lažji odstop do odškodnine, ki jo zaradi osebnih lastnosti težje
uveljavljajo. 
6.9.3 Rešitve 
Za učinkovito pomoč žrtvam kaznivih dejanj je v prvi vrsti
potrebno ozaveščanje javnosti o človekovih pravicah, prepoznavanju oblik
nasilja in oblikah pomoči. Žrtve kaznivih dejanj je treba ustrezno informirati,
jim dajati moč ter razvijati veščine za funkcionalno, kvalitetno in dostojno
vsakdanje življenje. Prizadevanja strokovnih služb morajo biti v smeri
preprečevanja socialnega izključevanja in sekundarne viktimizacije žrtev
kaznivih dejanj. V okviru kazenske in civilne zakonodaje je treba proučiti
potrebo po izboljšanju zakonskega varstva žrtev in zagotavljanju prednostne
obravnave. Na tem področju je treba zagotavljati učinkovitejše odkrivanje in
hitrejše prijavljanje kaznivih dejanj. Učinkovite oblike pomoči žrtvam kaznivih
dejanj zagotavljajo medinstitucionalno povezovanje in sodelovanje, skupna
načrtovanja dejavnosti in ukrepov ter skupna strokovna izobraževanja različnih
organizacij (sociala, policija, pravosodje, šolstvo, zdravstvo, nevladni
sektor). Žrtvam kaznivih dejanj je treba omogočiti različne oblike svetovanja
in pomoči, prav tako pa je treba psihosocialno pomoč zagotavljati tudi
povzročiteljem nasilja ter jih vključevati v treninge socialnih veščin. 
6.9.4 Cilji 
Zagotoviti je treba ustrezno obveščanje in ozaveščanje
javnosti in žrtev kaznivih dejanj o človekovih pravicah, o oblikah nasilja in o
mogočih oblikah pomoči ter organizacijah, ki jo izvajajo. Spreminjati in
prilagoditi je treba pravosodni sistem na način, da bo omogočal boljšo zakonsko
varstvo in prednostno obravnavo žrtev kaznivih dejanj. Razvijati je treba
ustrezne psihosocialne programe tako za žrtve kot povzročitelje nasilja in
prilagoditi mrežo institucij, ki nudijo pomoč ljudem v stiski. Spodbujati in
zagotavljati je treba medresorska strokovna izobraževanja ter razvijati skupna
načrtovanja dejavnosti in analize dela. 
6.9.4.1 Strategija/program – informiranje in ozaveščanje
javnosti ter žrtev kaznivih dejanj 
Ključne dejavnosti/ukrepi 
-       
V okviru izvajanja primarne socialne preventivne dejavnosti ozaveščati
javnost in še posebej najbolj ranljive skupine ljudi o njihovih osnovnih
pravicah do varnosti, spoštovanja, dostojanstva, nedotakljivosti, zasebnosti
itd. Glede na porast nasilja nad starejšimi je treba posebno pozornost nameniti
ozaveščanju starejših ljudi o njihovih pravicah, o oblikah nasilja in mogočih
oblikah pomoči. 
-       
Opolnomočiti je treba žrtve kaznivih dejanj, jim pomagati s
posredovanjem informacij, znanj in veščin za samostojno in kvalitetno
življenje. Omogočiti jim je treba, da ostanejo v svojem okolju, da se ne
umikajo in bežijo pred povzročitelji nasilja. 
-       
Javnost je treba informirati o oblikah socialnovarstvenih storitev in o
izvajanju javnih pooblastil centrov za socialno delo pri nudenju zaščite in
pomoči ljudem v stiski (prijava kaznivega dejanja po uradni dolžnosti, prva
socialna pomoč, osebna pomoč, pomoč družini za dom, krizne namestitve). 
-       
Javnosti je treba predstaviti delovanje različnih programov nevladnih
organizacij na področju obravnave žrtev kaznivih dejanj oziroma nasilja. 
Nosilec in sodelujoči 
Nosilec 
-       
Ministrstvo za delo, družino in socialne zadeve. 
Sodelujoči 
-       
Ministrstvo za notranje zadeve. 
Rok za izvedbo 
-       
stalna naloga. 
Pokazatelja za merjenje uspešnosti 
-       
izdelano promocijsko gradivo, ki prispeva k ozaveščanju o osnovnih
človekovih pravicah, o pravici do varnosti, nedotakljivosti in spoštovanja, o
mogočih oblikah pomoči, programih in organizacijah, ki jih izvajajo. 
-       
objave v medijih (izjave, prispevki, novinarske konference). 
6.9.4.2 Strategija/program – usklajeno medresorsko delovanje na
področju obravnave žrtev kaznivih dejanj in skupna strokovna izobraževanja 
Ključne dejavnosti/ukrepi 
-       
Izvajati je treba usklajene dejavnosti in ukrepe na področju obravnave
žrtev kaznivih dejanj, k čemur prispevajo predvsem skupna strokovna
izobraževanja in skupna načrtovanja strokovnih nalog in dejavnosti. 
-       
Vsak na svojem področju (sociala, pravosodje, policija, zdravstvo,
šolstvo, nevladni sektor) mora izvajati redne evalvacije strokovnega dela,
odpravljati pomanjkljivosti in nepravilnosti ter razvijati doktrino svojega
dela ob sodelovanju drugih resorskih služb. 
Nosilec in sodelujoči 
Nosilec 
-       
Ministrstvo za delo, družino in socialne zadeve. 
Sodelujoči 
-       
Ministrstvo za notranje zadeve – Policija, 
-       
Ministrstvo za pravosodje in javno upravo, 
-       
Ministrstvo za zdravje, 
-       
Ministrstvo za izobraževanje, znanost, kulturo in šport. 
Rok za izvedbo 
-       
stalna naloga. 
Pokazatelja za merjenje uspešnosti 
-       
število medresorskih izobraževanj in posvetov, 
-       
število izobraževanj na temo pomoči žrtvam in/ali povzročiteljem
kaznivih dejanj, izvedenih na posameznih strokovnih področjih (sociala,
policija, pravosodje, nevladni sektor). 
6.9.4.3 Strategija/program – razvijanje programov psihosocialne
pomoči in kriznih namestitev za ljudi v stiski 
Ključne dejavnosti/ukrepi 
-       
Specializirati je treba krizne namestitve za specifične skupine ljudi v
stiski (starejše osebe, invalidi, osebe s težavami v duševnem zdravju,
mladoletniki, ki zaradi neurejenih družinskih razmer oziroma čustvenih in
vedenjskih težav povzročajo nasilje). 
-       
Razvijati je treba specializirane programe pomoči za povzročitelje
nasilja, predvsem psihosocialno pomoč in svetovanje ter treninge socialnih
veščin. 
-       
Na področju vzgojno-izobraževalnih zavodov je treba razvijati dodatne
programe vzgoje, izobraževanja in strokovne pomoči za otroke in mladostnike s
čustvenimi in vedenjskimi težavami, ki bodo prilagojeni njihovim specifičnim
potrebam oziroma težavam. 
Nosilec in sodelujoči 
Nosilec 
-       
Ministrstvo za delo, družino in socialne zadeve. 
Sodelujoči 
-       
Ministrstvo za zdravje, 
-       
Ministrstvo za izobraževanje, znanost, kulturo in šport. 
Rok za izvedbo 
-       
stalna naloga. 
Pokazatelji za merjenje uspešnosti 
-       
število mogočih kriznih namestitev za specifične skupine ljudi v stiskah
(mladoletniki z izrečenim ukrepom prepoved približevanja, otroci s težjimi in
kombiniranimi motnjami, starejše osebe, invalidi, osebe s težavami v duševnem
zdravju), 
-       
število sofinanciranih programov izvajanja psihosocialne pomoči žrtvam
kaznivih dejanj, 
-       
število sofinanciranih programov, namenjenih povzročiteljem nasilja, 
-       
število novih programov za žrtve kaznivih dejanj v obstoječi mreži
institucionalne obravnave, predvsem za ogrožene otroke in mladostnike, ki
izhajajo iz disfunkcionalnih družin (na področju (šolstva, sociale, zdravstva).
6.10 Strah pred kriminaliteto 
6.10.1 Opis problema 
Pri razvijanju preventivnih programov je treba upoštevati
tudi strah pred kriminaliteto. Ne glede na to, ali je ta strah utemeljen ali
ne, je v naši družbi že prisoten. Občutki ogroženosti in strah pred
viktimizacijo obremenjujejo državljane, predvsem starejše in tiste iz bolj
ogroženih skupin. Ni namreč nujno, da samo najbolj hude oblike kriminalitete
vzbujajo strah, nelagodje in občutke ogroženosti. Tudi druge oblike vedenja, ki
po definiciji niso kazniva dejanja, motijo državljane v njihovem vsakdanjiku in
pomenijo grožnjo njihovemu dobremu počutju in varnosti. Strah pred
kriminaliteto zmanjšuje zaupanje državljanov v skupnost, omejuje ekonomski
razvoj in zmanjšuje kakovost življenja. Mediji imajo pomembno vlogo pri
ustvarjanju občutka ogroženosti, kajti ljudje si na podlagi informacij
ustvarijo sliko o družbeni realnosti. Pogosto poročanje o kriminaliteti in
senzacionalizem vplivata na zaznavo nevarnosti v družbi. Mediji imajo ključno
vlogo pri informiranju ljudi o kriminaliteti in možnostih za njeno
preprečevanje, vendar obstaja nevarnost pretiranega dramatiziranja nekaterih
oblik kriminalitete. Zaradi tega je treba sprejeti take ukrepe, da bodo v
sodelovanju z mediji okrepili promocijo samozaščitnih ukrepov in varnosti kot
skupne dobrine. Prav tako je treba zagotoviti, da bodo preventivni programi
predstavljeni v medijih in dostopni vsem ljudem. 
Kriminaliteta je del vseh sodobnih družb. V zadnjih
petnajstih letih narašča število prijavljenih kaznivih dejanj v Sloveniji.
Strah pred kriminaliteto oziroma občutki ogroženosti vodijo v očitke, da država
ni učinkovita na področju odzivanja na kriminaliteto. Raziskave o strahu pred
kriminaliteto kažejo, da na strah pred kriminaliteto vplivajo naslednji
dejavniki: socialne mreže, socialni kapital, neurejenost soseske, zaupanje v
javne institucije, vznemirjenost zaradi kriminalitete, sposobnost samoobrambe,
viktimizacija (neposredna in deljena), starost, spol družbenoekonomski položaj
in vrsta viktimiziranosti oziroma posledice viktimizacije v preteklosti, ocena
možnosti za viktimizacijo v prihodnosti in izvajanje preventivnih ukrepov in
programov. 
Kriminalna prevencija mora biti sestavni del socialne
politike, kar obsega zagotavljanje kakovosti življenja, zagotavljanje socialne
varnosti, zagotavljanje zdravstvene varnosti, zagotavljanje izobraževalnega
sistema, zaščito in pomoč rizičnim skupinam ter programe vključevanja marginalnih
družbenih skupin. Prav tako je potrebna usklajenost z zaposlovalno in ekonomsko
politiko. 
Strah pred kriminaliteto vpliva na kakovost življenja. Ljudje
se nagibajo k temu, da prilagodijo svoje obnašanje strahu pred kriminaliteto
(na primer izogibajo se določenim krajem in dejavnostim, varujejo sami sebe in
svojo lastnino). Strah pred kriminaliteto vpliva tudi na osebno učinkovitost
oziroma uspešnost in produktivnost ljudi v vsakdanjem življenju, najsi bodo
razlogi zanj objektivni ali subjektivni. 
6.10.2 Vzroki 
Vzroki strahu pred kriminaliteto so številni. Najpogostejši
dejavniki, ki vplivajo na strah pred kriminaliteto, so povezani z izkušnjo s
kriminaliteto (viktimiziranost), pri čemer je pomembna subjektivna ocena
oškodovanca o posledicah in vplivu viktimizacije na njegovo življenje in delo.
Na strah pred kriminaliteto imajo velik vpliv mediji, ki predstavljajo
senzacionalistične primere kriminalitete in s tem ustvarjajo sliko, da so
najhujša kazniva dejanja prisotna v velikem obsegu in da obstaja velika
verjetnost, da bodo ljudje postali žrtve takih kaznivih dejanj. Pomembno vlogo
pri ustvarjanju občutkov ogroženosti oziroma strahu pred kriminaliteto imajo
tudi policija, državno tožilstvo in sodišče, saj oškodovanci želijo, da bi ti
odkrili storilce, jih obvladali in ustrezno kaznovali. Poleg tega je pri
zmanjševanju strahu pred kriminaliteto pomembno poudariti tudi ustrezno
obravnavo oškodovancev kaznivih dejanj na policiji in kasneje v kazenskem
postopku z namenom preprečevanja sekundarne viktimizacije in zagotavljanja
varnosti oškodovancev in prič v kazenskih postopkih. 
Ugotovitve raziskav glede strahu pred kriminaliteto 
-       
V študijah o strahu pred kriminaliteto se približno ena tretjina
udeležencev boji kriminalitete. To potrjuje tudi zadnja študija iz leta 2010. 
-       
Pomembno je spremljanje odzivov oškodovancev in žrtev oziroma ravni
strahu pred kriminaliteto pri ljudeh, saj ugotovitve študij kažejo, da se
ljudje na različne oblike kriminalitete različno odzivajo. Oškodovanci in žrtve
v povezavi s strahom pred kriminaliteto najpogosteje izpostavljajo premoženjske
delikte (tatvine, vlomi in ropi) in spolne delikte. 
-       
Strahu pred kriminaliteto ne povzroča le stopnja kriminalitete, ampak
tudi socialni problemi na lokalni in nacionalni ravni. Ti so se v zadnjih dveh
letih zaradi ekonomske krize povečali tudi v Republiki Sloveniji. 
-       
Raziskave kažejo, da je v Sloveniji strah pred kriminaliteto povezan s
tekmovalnostjo, egoizmom, pojmovanjem tujcev kot vira nevarnosti ipd. 
-       
Ugotovitve študij kažejo, da je zakonito in legitimno delovanje
institucij povezano s strahom pred kriminaliteto. V primeru, ko institucije
formalnega družbenega nadzorstva (policija, tožilstvo, sodstvo) niso
učinkovite, ljudje dobijo občutek, da jim v primeru viktimizacije ne bodo
pomagale. 
-       
Pri strahu pred kriminaliteto je zelo pomembno tudi ustrezno odzivanje
na bolj zapletene oblike kriminalitete (na primer na gospodarsko kriminaliteto,
organizirano kriminaliteto, korupcijo itd.) in ustvarjanje bolj varne družbe
nasploh. 
-       
Strah pred kriminaliteto je treba obvladovati, da ne pride do pojava
tako imenovanega ''pretiranega samovarovanja'' in burnih odzivov na posamezne
varnostne probleme. 
-       
Študije kažejo, da sta pomembni legitimnost vseh družbenih institucij in
kakovost storitev institucij formalnega družbenega nadzorstva v odnosu do
oškodovancev, žrtve, storilcev, prič in drugih. 
6.10.3 Rešitve 
Študije kažejo, da socialne mreže, socialni kapital,
neurejenost soseske, zaupanje v javne institucije, vznemirjenost zaradi
kriminalitete, sposobnost samoobrambe, viktimizacija (neposredna in deljena),
starost, spol, družbenoekonomski položaj in vrsta viktimiziranosti oziroma
posledice viktimizacije v preteklosti, ocena možnosti za viktimizacijo v
prihodnosti in izvajanje preventivnih ukrepov in programov vplivajo na
zmanjšanje strahu pred kriminaliteto. 
V sodelovanju z mediji je treba predstaviti učinkovite
preventivne programe in ukrepe za samovarovanje. 
Žrtvam kaznivih dejanj je treba omogočiti čim bolj kakovostno
pomoč državnih organov in nevladnih organizacij, glede na okoliščine
oškodovanja in posledice. 
Policijsko delo v skupnosti je trenutno eden izmed osrednjih
konceptov pri (policijskem) preprečevanju kriminalitete in zmanjševanju strahu
pred njo. 
Novi pristopi spopadanja s strahom pred kriminaliteto
zahtevajo več odgovornosti javnosti ter partnerstvo med policijo, javnostjo in
drugimi strokovnjaki. 
6.10.4 Cilji 
Zagotavljati je treba varnost ljudem in izvajati ukrepe za
zmanjševanje občutkov ogroženosti z ustreznim delom policije in kazenskega
pravosodja ter s kakovostnim izvajanjem programov za žrtve in oškodovance
kaznivih dejanj. 
6.10.4.1 Strategija/program – izvajanje viktimizacijske študije 
Voditi je treba dejavnosti za spremljanje strahu pred
kriminaliteto, zato bo Statistični urad Republike Slovenije izvajal mednarodno
viktimizacijsko študijo. 
Ključne dejavnosti/ukrepi 
Statistični urad RS izvaja mednarodno viktimizacijsko
študijo. Raziskovalne institucije analizirajo trende strahu pred kriminaliteto
v Sloveniji. 
Nosilec in sodelujoči 
Nosilec 
-       
Statistični urad Republike Slovenije. 
Sodelujoči 
-       
raziskovalne inštitucije. 
Rok za izvedbo 
-       
stalna naloga. 
Pokazatelji za merjenje uspešnosti 
-       
opravljena raziskava in predstavitev rezultatov. 
6.10.4.2 Strategija/program – zmanjšati strah pred kriminaliteto
Voditi je treba dejavnosti za zmanjševanje strahu pred
kriminaliteto, razvijati pa tudi programe za pomoč žrtvam kaznivih dejanj, pri
čemer je pomembno aktivno sodelovanje vladnih in nevladnih organizacij. 
Ključne dejavnosti/ukrepi 
-       
pripraviti je treba programe, ki bodo glede na ugotovljene vzroke za
strah pred kriminaliteto zmanjševali občutek strahu in/ali občutek ogroženosti
tako pri osebah, ki so bile žrtve kaznivega dejanja oziroma so bile oškodovane
z njim, kot tudi za osebe, ki še niso bile oškodovane, čutijo pa strah pred
kriminaliteto; 
-       
izvedba preventivnih programov in programov ozaveščanja državljanov. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Sodelujoči 
-       
Ministrstvo za delo, družino in socialne zadeve, 
-       
samoupravne lokalne skupnosti, 
-       
združenja občin, 
-       
raziskovalne institucije. 
Rok za izvedbo 
-       
leto 2013, 
-       
obdobje 2014–2016. 
Pokazatelja za merjenje uspešnosti 
-       
pripravljeni in sprejeti programi, 
-       
manjši odstotek prebivalcev, ki čutijo strah pred kriminaliteto. 
6.10.4.3 Strategija/program – obveščanje v medijih 
V medijih je treba objavljati prispevke o mogočih načinih
zmanjšanja tveganja, da posameznik postane žrtev kaznivega dejanja. Pri tem naj
aktivno sodelujejo tako pristojni organi kot tudi predstavniki raziskovalnih in
izobraževalnih institucij, ki področje strahu proučujejo in se zavedajo
negativnega učinka napačnega interpretiranja in prikazovanja podatkov o
kriminaliteti pri medijih. 
Ključne dejavnosti/ukrepi 
Izvajati objave preventivnih vsebin s konkretnimi cilji po
posameznih skupinah kaznivih dejanj in oškodovancev in glede na to predvideti
konkretne medijske dejavnosti. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Sodelujoči 
-       
Ministrstvo za delo, družino in socialne zadeve, 
-       
Ministrstvo za izobraževanje, znanost, kulturo in šport, 
-       
raziskovalne institucije. 
Rok za izvedbo 
-       
obdobje 2013–2016. 
Pokazatelja za merjenje uspešnosti 
-       
število prispevkov v medijih, pripravljenih v sodelovanju s pristojnimi vladnimi
in nevladnimi institucijami ter drugimi strokovnjaki, 
-       
rezultati novih študij o strahu pred kriminaliteto (vpliv medijev). 
6.11 Odvzem premoženjske koristi 
6.11.1 Opis problema 
Glavni motiv podjetniško organizirane kriminalne dejavnosti
je finančni dobiček oziroma pridobivanje premoženjske koristi. Ta spodbuja
storilce k nadaljnjim kaznivim dejanjem, da bi dosegli še večji dobiček,
katerega izvor prikrivajo s pranjem denarja. Odkrivanje in odvzem premoženjske
koristi, pridobljene s kaznivim dejanjem ali zaradi njega, oziroma premoženja,
ki ustreza taki koristi, je najučinkovitejše sredstvo za omejevanje najhujših
in organiziranih oblik kriminalitete. V mednarodnih dokumentih in primerjalnih
ureditvah pa vse bolj izstopa tudi spoznanje, da je potrebna tudi uvedba
ustreznih pravnih podlag za tako imenovani razširjeni odvzem premoženja
nezakonitega izvora. 
6.11.2 Vzroki 
-       
Neusklajeno delovanje pristojnih državnih organov v zvezi z odkrivanjem,
začasnim zavarovanjem in odvzemom premoženjske koristi, pridobljene s kaznivim
dejanjem ali zaradi njega; 
-       
nepoznavanje in nerazumevanje pomena zakonsko predvidenih ukrepov za
odkrivanje, začasno zavarovanje in odvzem premoženjske koristi v predkazenskem
in kazenskem postopku; 
-       
Neobstoj pravnih podlag za tako imenovani razširjeni odvzem premoženja
nezakonitega izvora v civilnem postopku. 
6.11.3 Rešitve 
Z Zakonom o spremembah in dopolnitvah Zakona o kazenskem
postopku (Uradni list RS, št. 77/09; v nadaljevanju ZKP-J) je bil tudi z
namenom povečanja učinkovitosti tako imenovanih finančnih preiskav v
predkazenskem in kazenskem postopku ter posledično začasnega zasega in odvzema
premoženja, pridobljenega s kaznivim dejanjem ali zaradi njega, dopolnjen 160.a
člen ZKP. Tako 160.a člen ZKP po spremembi iz leta 2009 izrecno določa, da
državni tožilec lahko z obveznimi navodili, strokovnimi mnenji ter predlogi za
zbiranje obvestil in izvedbo preostalih ukrepov poleg policije usmerja tudi
druge pristojne državne organe in institucije s področij davkov, carin,
finančnega poslovanja, vrednostnih papirjev, varstva konkurence, preprečevanja
pranja denarja, preprečevanja korupcije, prepovedanih drog in inšpekcijskega
nadzora. Navedene organe in institucije lahko državni tožilec po tem odstavku
usmerja brez pisne odredbe o ustanovitvi specializirane preiskovalne skupine,
saj gre za manj zapletene zadeve, kjer začetni dogovor o dalj časa trajajočem
usmerjenem delovanju navedenih organov in institucij ni potreben, državni
tožilec pa oceni, da potrebuje tudi usmerjeno sodelovanje katerega od navedenih
organov oziroma institucij. Če meni, da gre za zapletenejšo zadevo, ki terja
dalj časa trajajoče usmerjeno delovanje več navedenih organov, pa lahko vodji
državnega tožilstva predlaga ustanovitev specializirane preiskovalne skupine.
Gre predvsem za primere zahtevnih kaznivih dejanj s področij gospodarstva,
organiziranega kriminala in korupcije. Navedena področja so določena s primeri,
torej bo specializirano preiskovalno skupino po presoji vodje državnega
tožilstva mogoče oblikovati tudi v zvezi z drugimi zahtevnimi kaznivimi
dejanji. 
Na podlagi navedenega člena je bila sprejeta in uveljavljena
tudi Uredba o sodelovanju državnega tožilstva, policije in drugih pristojnih
državnih organov in institucij pri odkrivanju in pregonu storilcev kaznivih
dejanj ter delovanju specializiranih in skupnih preiskovalnih skupin (Uradni
list RS, št. 83/10), ki operativno podrobneje določa usmerjanje navedenih
organov s strani državnega tožilca, sodelovanje v specializiranih preiskovalnih
skupinah ter posebej tudi sodelovanje v zvezi z zavarovanjem odvzema
premoženjske koristi. 
Navedeni dosedanji ukrepi iz pristojnosti Ministrstva za
pravosodje in javno upravo omogočajo učinkovitejše izvajanje ukrepov pristojnih
organov v predkazenskem in kazenskem postopku na obravnavanem področju, saj
državnemu tožilcu in policiji pri tako imenovanih finančnih preiskavah
omogočajo širše sodelovanje tudi z drugimi organi s področij davkov, carin,
finančnega poslovanja, vrednostnih papirjev, varstva konkurence, preprečevanja
pranja denarja, preprečevanja korupcije, prepovedanih drog in inšpekcijskega
nadzora. 
6.11.4 Cilji 
-       
Spremljanje uporabe in učinkovitosti določb 160.a člena Zakona o
kazenskem postopku; 
-       
v nadaljevanju bo treba sprejeti odločitev, ali in na kakšen način v
slovenski pravni red vpeljati pravne podlage za tako imenovani razširjeni
odvzem premoženja nezakonitega izvora, ki lahko presega premoženjsko korist,
pridobljeno s konkretnim kaznivim dejanjem. Za zdaj je bila v strokovnem
usklajevanju zavrnjena ena od mogočih rešitev – to je tako imenovani sistem
odvzema po pravnomočni obsodbi –, torej še vedno v okviru kazenskega postopka.
Trenutno se proučujejo možnosti za določitev tako imenovanega razširjenega
odvzema v civilnem postopku. 
6.11.4.1 Strategija/program – evidentiranje usmerjanja po prvem
odstavku 160.a člena Zakona o kazenskem postopku ter ustanovljenih
specializiranih preiskovalnih skupinah po drugem, tretjem in četrtem odstavku
160.a člena Zakona o kazenskem postopku ter na zaprosilo poročanje Ministrstvu
za notranje zadeve. 
Ključne dejavnosti/ukrepi 
Nosilec 
-       
Vrhovno državno tožilstvo. 
Sodelujoči 
-       
Ministrstvo za notranje zadeve. 
Rok za izvedbo 
-       
stalna naloga. 
Pokazatelj za merjenje uspešnosti 
-       
vzpostavitev evidence. 
6.11.4.2 Strategija/program – odvzem premoženja nezakonitega
izvora 
Pripraviti analizo izvajanja Zakona o odvzemu premoženja
nezakonitega izvora (ZOPNI; Uradni list RS, št. 91/11), s poudarkom na
ugotavljanju slabosti v zakonski ureditvi. Ob upoštevanju ugotovitev iz
opravljene analize in ob upoštevanju potreb iz prakse, pripraviti potrebne
zakonske spremembe Zakona o odvzemu premoženja nezakonitega izvora, s ciljem
povečanja učinkovitosti. 
Ključne dejavnosti/ukrepi 
-       
izdelava analize izvajanja zakona, 
-       
priprava potrebnih sprememb zakona. 
Nosilec 
-       
Vrhovno državno tožilstvo, 
-       
Ministrstvo za pravosodje in javno upravo 
-       
Ministrstvo za notranje zadeve. 
Sodelujoči 
-       
Ministrstvo za notranje zadeve – Policija, 
-       
Ministrstvo za finance, 
-       
Ministrstvo za finance – Davčna uprava, 
-       
Ministrstvo za finance – Carinska uprava, 
-       
Komisija za preprečevanje korupcije. 
Rok za izvedbo 
-       
januar 2013. 
Pokazatelj za merjenje uspešnosti 
-       
opravljena analiza, 
-       
pripravljen predlog sprememb in dopolnitev zakona. 
6.12 Obveščevalno vodena policijska dejavnost 
Koncept obveščevalno vodene policijske dejavnosti
(Intelligence-led policing – ILP) predstavlja glavno smer razvoja
kriminalistične policijske dejavnosti v EU. Organi odkrivanja in kazenskega
pregona tako v EU kot tudi drugje po svetu vedno bolj prepoznavajo obveščevalno
vodeno policijsko dejavnost kot nov način policijskega dela, ki omogoča
razumevanje kompleksnega in dinamičnega kriminalnega okolja, kar pomaga
določati prioritete pri uporabi razpoložljivih sredstev in prispeva k
prizadevanjem glede predvidevanja razvoja kriminalitete in upravljanja z
grožnjami v prihodnosti. 
Načela obveščevalno vodene policijske dejavnosti so bila leta
2004 s Haaškim programom za krepitev svobode, varnosti in pravice v Evropski
uniji vnesena v varnostno arhitekturo Evropske unije. Leta 2005 vzpostavljen
Evropski kriminalistični obveščevalni model (ECIM – European criminal
intelligence model) pa predstavlja udejanjanje koncepta obveščevalno vodene
policijske dejavnosti v EU. 
Nacionalni kriminalistični obveščevalni modeli držav članic
predstavljajo podsisteme ECIM-a, kar je treba upoštevati pri vzpostavljanju
kriminalističnih obveščevalnih modelov na nacionalni ravni. Šele z učinkovitim
delovanjem podsistemov se zagotavlja učinkovito delovanje Evropskega
kriminalističnega obveščevalnega modela kot sistema in na ta način lahko ECIM
opravlja svoje poslanstvo. 
Proaktivni pristop, ki temelji na obveščevalno vodeni
policijski dejavnosti, je izpostavljen tudi v Stockholmskem programu kot
pomembno načelo, na katerem mora temeljiti bodoča notranja varnostna strategija
na področju zaščite pred organiziranim kriminalom, terorizmom in hujšimi
oblikami kriminala. 
6.12.1 Opis problema 
Hitre spremembe na področju kriminalitete zahtevajo od
policijskih organizacij sprejetje določenih ukrepov, ki omogočajo zagotavljanje
varnosti državljanom v razmerah čedalje večjega razkoraka med stopnjo
kriminalitete in razpoložljivimi sredstvi policijskih organov. Praviloma se
policijske organizacije na zahteve javnosti po zmanjšanju kriminalitete
odzovejo s povečanjem števila policistov, krajšanjem odzivnih časov, večjo
vidljivostjo policije, večjim številom odvzemov prostosti in poskusom
izboljšave stopnje preiskanosti kaznivih dejanj, pri tem pa pozabljajo na
pomembnost natančnih informacij o kaznivih dejanjih in o storilcih kaznivih
dejanj, ki na podlagi analiz omogočajo določanje prioritet, razumevanja
kriminalitete in predvidevanje njenega gibanja ter objektivno sprejetje
odločitev glede primernih ukrepov za njeno preprečevanje in omejevanje. 
Ker nima nobena policijska organizacija na razpolago
neomejenih sredstev za boj zoper celoten spekter kriminalnih groženj, je za
učinkovito preprečevanje in omejevanje kriminalitete treba promovirati
objektivno kriminalistično obveščevalno dejavnost, katerega končni produkt
predstavlja kriminalistična obveščevalna informacija, ki po Europolovi
definiciji temelji na neobdelani informaciji o kaznivem dejanju, dogodku,
storilcu kaznivega dejanja, osumljencu itd. Kriminalistična obveščevalna
informacija zagotavlja dodatno znanje o dejavnosti storilcev kaznivih dejanj in
predstavlja nadgradnjo osnovne informacije, namenjena pa je izboljšanju
dejavnosti policije. Pogosto se označuje kot »informacija izdelana za
delovanje«. 
Kriminalistična obveščevalna dejavnost policije je proces
zbiranja informacij iz vseh zakonitih razpoložljivih virov, njihovo
vrednotenje, vnašanje v informacijski sistem ter analiziranje z namenom
zagotavljanja kriminalističnih obveščevalnih informacij za potrebe podpore
načrtovanja policijskih dejavnosti in odločanja o policijskih ukrepih za
preprečevanje, odkrivanje in preiskovanje kaznivih dejanj in ugotavljanje
premoženjske koristi, ki izvira iz kaznivih dejanj. 
Razvoj koncepta obveščevalno vodene policijske dejavnosti, ki
predstavlja nadgradnjo kriminalistične obveščevalne dejavnosti, se je začel s
spoznanjem, da predstavljajo kvalitetne kriminalistične obveščevalne
informacije krvni obtok moderne policijske organizacije, ki omogoča jasno
razumevanje kaznivih dejanj in kriminalitete, identifikacijo aktivnih storilcev
kaznivih dejanj, ugotavljanje povezanih kaznivih dejanj in predvidevanje
nastanka problemov. Pri konceptu obveščevalno vodene policijske dejavnosti se,
v nasprotju s tradicionalističnim razumevanjem in uporabo kriminalistične
obveščevalne dejavnosti kot izključne podpore posameznih preiskav, predvideva
uporaba kriminalističnih obveščevalnih informacij pri strateškem načrtovanju in
razporejanju razpoložljivih sredstev, s tem pa je narejen preobrat, ko
obveščevalna dejavnost vodi preiskovalno dejavnost in ne obratno. 
Pri razvoju kriminalistične obveščevalne dejavnosti na
nacionalni ravni si pomagamo z nacionalnim kriminalističnim obveščevalnim
modelom, na katerega gledamo kot na policijsko upravljavski okvir, ki nam
pomaga artikulirati organizacijske strukture, procese in ideje v povezavi s
kriminalistično obveščevalno funkcijo ter njihove medsebojne odnose.
Kriminalistični obveščevalni model nam tudi pomaga formalizirati in
profesionalizirati vse kriminalistične obveščevalne procese in zagotavljati
usklajenost delovanja posameznih segmentov v modelu, katerega cilj je
preprečevanje in omejevanje kriminalitete. Tak model v Sloveniji še ni
vzpostavljen. 
6.12.2 Vzroki 
Ministrstvo za notranje zadeve je že leta 2002 v Memorandumu
temeljnih usmeritev za delo policije od leta 2003 do leta 2007 prišlo do
spoznanja, da je zaradi čedalje večjega razkoraka med stopnjo kriminalitete in
razpoložljivimi sredstvi treba spremeniti način delovanja slovenske policije.
Vendar memorandum ni dal jasnih usmeritev glede načina delovanja policije, ki
bi ob omejenih sredstvih prinesel največ rezultatov. Šele Resolucija o
nacionalnem programu preprečevanja in zatiranja kriminalitete za obdobje
2007–2011 je postavila objektivno kriminalistično obveščevalno dejavnost kot smer
razvoja policijske dejavnosti v Sloveniji. 
Letne usmeritve in obvezna navodila Ministrstva za notranje
zadeve za pripravo letnih načrtov dela v obdobju od leta 2007 do leta 2010 so
vsebovali zahteve po dvigu ravni izvajanja kriminalistične obveščevalne
dejavnosti in upoštevanje koncepta obveščevalno vodene policijske dejavnosti
tako na institucionalni organizacijski kot upravljavski ravni v povezavi s
področjem preprečevanja in zatiranja hujših in organiziranih oblik
kriminalitete. Dejansko pa v policiji razen ustanovitve Centra za
kriminalistično obveščevalno dejavnost na nacionalni ravni ter razvoja
posameznih komponent kriminalistične obveščevalne dejavnosti niso bile v
popolnosti vzpostavljene in razvite vse nujno potrebne komponente kriminalistične
obveščevalne dejavnosti, ki bi bile povezane v enoten nacionalni
kriminalistični obveščevalni model, s katerim bi se povečala učinkovitost
policije na področju preprečevanja in omejevanja kriminalitete. 
Glavni dejavniki, ki otežujejo nadaljnji razvoj kriminalistične
obveščevalne dejavnosti, so: 
-       
pomanjkljivo poznavanje kriminalistične obveščevalne dejavnosti in
obveščevalno vodenega policijskega delovanja na vseh organizacijskih ravneh
slovenske policije; 
-       
tradicionalna organizacijska kultura v policiji; 
-       
odsotnost formaliziranja faz obveščevalnega ciklusa in njihove vgradnje
v delovanje policije; 
-       
pomanjkljivo upoštevanje potreb kriminalistične obveščevalne dejavnosti
pri modernizaciji policijskega informacijskega sistema; 
-       
pomanjkljivo sodelovanje Slovenije v okviru mehanizmov ECIM-a. 
6.12.3 Rešitve 
Oblikovanje nacionalnega kriminalističnega obveščevalnega
modela, ki bo z načrtnim zbiranjem, vrednotenjem, vnašanjem v informacijski
sistem in analiziranjem informacij, zagotavljal kriminalistične obveščevalne
informacije za podporo pri sprejetju odločitev glede prioritet dela, uporabe
razpoložljivih sredstev in primernih ukrepov za preprečevanje in zatiranje
kriminalitete. 
6.12.4 Cilji 
Formaliziranje in profesionalizacija vseh faz
kriminalističnega obveščevalnega procesa. Na ta način se vzpostavijo možnosti
za učinkovito delovanje nacionalnega kriminalističnega obveščevalnega modela na
področju preprečevanja in zatiranja kriminalitete ter njegovo usklajeno
delovanje znotraj evropskega kriminalističnega obveščevalnega modela. S tem se
vzpostavijo možnosti za prehod na obveščevalno vodeno policijsko dejavnost. 
6.12.4.1 Strategija/program – usposabljanje vodstvenega kadra
policije 
Priprava in izvajanje programov usposabljanja na področju
obveščevalno vodene policijske dejavnosti in kriminalistične obveščevalne
dejavnosti za vodstvene delavce policije, da bodo lahko učinkovito sodelovali
pri vzpostavljanju kriminalistične obveščevalne dejavnosti ter znali vključiti
kriminalistične obveščevalne informacije v svoje organizacijsko razmišljanje. 
Ključne dejavnosti/ukrepi 
-       
izdelava programa usposabljanja, 
-       
izvedba usposabljanja. 
Nosilec in sodelujoči 
Nosilec 
-       
Ministrstvo za notranje zadeve – Policija, 
Sodelujoči 
-       
Fakulteta za varnostne vede, 
Rok za izvedbo 
-       
leto 2013, 
-       
izvajanje v obdobju 2014–2017. 
Pokazatelji za merjenje uspešnosti 
-       
izdelan program usposabljanja, 
-       
število izvedenih usposabljanj, 
-       
število in delež udeležbe vodstvenega kadra na programih usposabljanja. 
6.12.4.2 Strategija/program – izobraževanje in usposabljanje
delavcev policije 
Priprava in izvajanje programov izobraževanja in
usposabljanja na področju kriminalistične obveščevalne dejavnosti naj bi
dvignila raven poznavanja in uporabe kriminalistične obveščevalne dejavnosti
ter pripomogla k spremembi obstoječe organizacijske kulture v policiji. 
Ključne dejavnosti/ukrepi 
-       
izdelava programa usposabljanja, 
-       
izdelava programa izobraževanja, 
-       
izvedba usposabljanja, 
-       
izvedba izobraževanja. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Sodelujoči 
-       
Fakulteta za varnostne vede. 
Rok za izvedbo 
-       
konec leta 2013, 
-       
leto 2013, 
-       
izvajanje v obdobju 2014–2016, 
-       
izvajanje v obdobju 2014–2016. 
Pokazatelji za merjenje uspešnosti 
-       
Izdelan program usposabljanja, 
-       
izdelan program izobraževanja, 
-       
število izvedenih usposabljanj, 
-       
število in delež udeleženih delavcev policije na programu usposabljanja,
-       
izvajanje programa izobraževanja. 
6.12.4.3 Strategija/program – prilagoditev organizacijske
strukture in zagotavljanje ustrezne opreme 
Vzpostavitev regionalnih enot za kriminalistično obveščevalno
dejavnost. 
Ključne dejavnosti/ukrepi 
-       
reorganizacija, 
-       
sistemizacija, 
-       
zagotovitev materialnotehnične in informacijske opreme. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Rok za izvedbo 
-       
leto 2013, 
-       
leto 2013, 
-       
obdobje 2013–2016. 
Pokazatelji za merjenje uspešnosti 
-       
izdelana sistemizacija za kriminalistične obveščevalne enote, 
-       
izvedena reorganizacija, 
-       
zagotovljena oprema. 
6.12.4.4 Strategija/program – procesna ureditev 
Opredelita se postopek upravljanja z informacijami ter način
njegove implementacije, s katerim zagotavljamo učinkovito delovanje vseh
posameznih faz obveščevalnega ciklusa, učinkovit pretok informacij ter urejamo
dostop do informacij in kriminalističnih obveščevalnih informacij. 
Ključne dejavnosti/ukrepi 
-       
Izdelava načrta upravljanja z informacijami, 
-       
priprava programa za implementacijo načrta v Policiji. 
Nosilec in sodelujoči 
Nosilec 
-       
Ministrstvo za notranje zadeve – Policija, 
Rok za izvedbo 
-       
leto 2013, 
-       
leto 2014. 
Pokazatelji za merjenje uspešnosti 
-       
izdelan načrt upravljanja informacij. 
-       
pripravljen program implementacije načrta. 
6.12.4.5 Strategija/program – prilagoditev informacijskega
sistema policije 
Informacijski sistem se prilagodi spremenjenemu načinu dela,
ki se uvaja s kriminalistično obveščevalno dejavnostjo. 
Ključne dejavnosti/ukrepi 
-       
priprava projekta prilagoditve informacijskega sistema policije, 
-       
prenova informacijskega sistema policije. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Rok za izvedbo 
-       
leto 2013, 
-       
obdobje 2014–2016. 
Pokazatelj za merjenje uspešnosti: 
-       
Prilagojen informacijski sistem policije. 
6.12.4.6 Strategija/program – izboljšanje neposrednega delovanja
Slovenije v ECIM-u 
Izboljšati je treba sodelovanje Slovenije v okviru mehanizmov
ECIM-a ter s tem prispevati k povečanju učinkovitosti na področju preprečevanja
in zatiranja kriminalitete na nacionalni ravni in ravni EU. 
Ključne dejavnosti/ukrepi 
-       
uskladitev s političnim ciklusom EU za organizirani kriminal in hude
oblike kriminalitete, 
-       
uresničevanje dela Europolove strategije, ki se nanaša na nacionalno
raven. 
Nosilec in sodelujoči 
Nosilec 
-       
Ministrstvo za notranje zadeve – Policija. 
Sodelujoči 
-       
Informacijski pooblaščenec. 
Rok za izvedbo: 
-       
leto 2013, 
-       
obdobje 2013–2015. 
Pokazatelji za merjenje uspešnosti 
a)    
 
- 
Časovna uskladitev nacionalnega političnega ciklusa z evropskim; 
- 
vgraditev strateških ciljev EU v načrte dela policije. 
b)    
 
- 
Povečanje posredovanih informacij v AWF-e (analitične delovne datoteke);
- 
povečanje iniciranih novih zadev po SIENI (Europolov sistem za izmenjavo
informacij); 
- 
povečanje preverjanj v EIS (Europolov informacijski sistem). 
6.13 Izvrševanje kazenskih sankcij 
6.13.1 Opis problema 
V zadnjih letih je opazna tendenca izrekanja daljših zapornih
kazni. Ker je med storilci nekaterih vrst kaznivih dejanj zelo visok odstotek
povratnikov, je mogoče trditi, da sistem resocializacije storilcev ni v celoti
uspešen. Postavlja se vprašanje, ali izrekanje kratkih zapornih kazni ali
pogojnih obsodb za storilce kaznivih dejanj nima želenega učinka in ali bi bilo
mogoče na področju pomoči po prestani kazni storiti kaj več. 
Pridobivanje premoženjske koristi je motiv večine kaznivih
dejanj. Pri premoženjsko motiviranih kaznivih dejanjih je ustrezno visoka
denarna kazen lahko učinkovitejša kazenska sankcija kot zgolj zaporna kazen.
Kazenski zakonik v 45. členu določa, da se sme za kazniva dejanja, storjena iz
koristoljubnosti, izreči denarna kazen tudi, kadar ni predpisana z zakonom. 
6.13.2 Vzroki 
V Sloveniji so za pomoč ljudem po prestani kazni pristojni
centri za socialno delo, ki tudi sicer v Sloveniji opravljajo večino nalog, ki
jih v drugih državah opravljajo probacijske službe, ni pa samostojne službe, ki
bi povezovala vse službe, ki opravljajo naloge na tem področju. 
Večina razvitih držav se je v preteklih dveh desetletjih
posvetila premoženjski plati kaznivih dejanj in poskušajo čim natančneje
določiti škodo, ki jo družbi povzročajo kazniva dejanja, vključno s stroški
državnih organov in pravosodnega sistema. Organizirani finančni in gospodarski
kriminal je dosegel vse pore in ravni družbe ter škodljivo vpliva na javne
finance, dohodke podjetij in premoženje posameznikov. Zatajitve DDV in
trošarin, velikokrat v povezavi s tihotapljenjem visoko obdavčenih dobrin, kot
so gorivo, alkohol in tobak, povzročajo milijardno škodo (vir: Europol,
Financial & property crimes, 2006). Po podatkih policije za leto 2010 je
znašala škoda zaradi gospodarskih kaznivih dejanj v Sloveniji več kot 500
milijonov evrov. Spoznanje, da denarno sankcioniranje storilcev pogosto zaleže
več kot le zapor, je vedno bolj prisotno tudi v Sloveniji. 
6.13.3 Rešitve 
Treba je poudariti, da prestajanje kazni zapora nikakor ne
pomeni le golega izvrševanja ukrepa, pač pa je zaprtim osebam omogočeno
vključevanje v izobraževalne in druge dejavnosti, kar vse je razvidno tudi v
letnih poročilih takratnega Ministrstva za pravosodje ─ Uprave za izvrševanje
kazenskih sankcij. 
Dejavnosti je veliko in od vsake zaprte osebe je odvisno,
katerih se bo udeleževala. V letu 2010 je bilo v izobraževanje vključenih
približno petina obsojencev in obsojenk ter skoraj vsi mladoletniki. Največ
zaprtih oseb je obiskovalo program srednje poklicne šole. Poleg verificiranega
izobraževanja je v zavodih mogoče pridobivati tudi funkcionalna znanja. V
prihodnje je treba poskrbeti za še več delovnih aktivnosti zaprtih oseb in
njihovo vključenost v izobraževalne in druge dejavnosti. Za te namene je treba
dobiti tudi višja finančna sredstva. 
Nadalje je treba: 
-       
preučiti možnosti za ustanovitev probacijske službe. 
6.13.4 Cilji 
-       
Uvesti je treba dodatne dejavnosti v zvezi s pomočjo za obsojence po
prestani kazni z morebitno uvedbo probacijske službe, kar bi olajšalo
vključitev obsojencev v življenje na prostosti po prestani kazni. 
6.13.4.1 Strategija/program – probacijska služba 
Ena od možnosti je ustanovitev probacijske službe.
Ministrstvo za pravosodje in javno upravo proučuje možnost uvedbe te službe,
zato se je v letu 2009 tudi včlanilo v Evropsko organizacijo za probacijo – CEP
(The European Organisation for Probation). Dejstvo je, da v Sloveniji del
dejavnosti, ki jih v drugih državah izvajajo probacijske službe, izvajajo
centri za socialno delo, pomoč med prestajanjem kazni pa tudi strokovne službe
v zavodih za prestajanje kazni zapora. Glede na navedeno je potrebna nadaljnja
proučitev na naslednjih področjih: 
-       
uvedba probacije kot instrumenta resocializacije storilcev kaznivih
dejanj, 
-       
spodbujanja dela med prestajanjem zaporne kazni, ki bi bila stimulirana
z ugodnostmi med prestajanjem kazni, za dosego samovzdrževanja obsojencev, 
-       
sistemske ureditve iskanja zaposlitve po prestani kazni, 
-       
morebitne finančne, davčne in druge spodbude pravnim subjektom, ki bodo
zaposlovali obsojence. 
Nosilec in sodelujoči 
Nosilec 
-       
Ministrstvo za pravosodje in javno upravo. 
Sodelujoči 
-       
Ministrstvo za delo, družino in socialne zadeve. 
Rok za izvedbo 
-       
v skladu s finančnimi, prostorskimi in kadrovskimi možnostmi. 
Pokazatelj za merjenje uspešnosti 
-       
uspešno vključevanje obsojencev v življenje na prostosti. 
7. SPREMLJANJE IZVAJANJA RESOLUCIJE 
Za koordinacijo in nadzor nad izvajanjem resolucije Vlada
Republike Slovenije ustanovi medresorsko delovno skupino, in sicer iz skupine
strokovnjakov, tako da sodelujejo v njej predstavniki ministrstev in drugih
organov, ki med svojimi pristojnostmi in nalogami delujejo na področju
preprečevanja in zatiranja kriminalitete. V delovno skupino se lahko imenuje
tudi strokovnjake iz znanstveno raziskovalnih institucij, organizacij civilne
družbe in predstavnike samoupravnih lokalnih skupnosti. Delovno skupino vodi
predstavnik ministrstva, pristojnega za notranje zadeve. 
Delovna skupina opravlja zlasti naslednje naloge: 
-       
usklajuje, usmerja in koordinira delo nosilcev in sodelujočih pri
pripravi in izvajanju strategij in programov; 
-       
spremlja učinkovitost izvajanje nalog iz resolucije; 
-       
skrbi za promocijo resolucije in s svojimi dejavnostmi zagotavlja širšo
družbeno podporo; 
-       
analizira stanje na področju preprečevanja in zatiranja kriminalitete in
zbira predloge za načrtovanje dodatnih programov, ki so utemeljeni na podlagi
izsledkov raziskav in strokovno utemeljenih predlogov. 
Vlada Republike Slovenije najmanj enkrat letno obravnava
poročilo delovne skupine o izvajanju resolucije z vidika izvajanja strategij in
programov. 
Vlada Republike Slovenije predloži letno poročilo o izvajanju
resolucije Državnemu zboru Republike Slovenije najkasneje do 1. julija v
tekočem letu za preteklo leto. 
8. FINANCIRANJE RESOLUCIJE 
Za izvedbo resolucije kot strateškega dokumenta in doseganje
opredeljenih ciljev so potrebna finančna sredstva, ki bodo natančno opredeljena
v področnih strategijah, programih in akcijskih načrtih nosilcev ter ostalih
sodelujočih. 
Poleg sredstev iz proračuna Republike Slovenije, so in bodo
na področju pravosodja in notranjih zadev na voljo tudi evropska sredstva. V
aktualni Finančni perspektivi EU 2007–2013 so tako v okviru podnaslova 3a
Svoboda, varnost in pravice na voljo različni instrumenti za pridobivanje
evropskih sredstev. Med finančnimi programi, ki so na voljo na področju
notranjih zadev sta Posebni program Preprečevanje kriminala in boj proti njemu
– ISEC ter Splošni program Solidarnost in upravljanje migracijskih tokov. Na
področju pravosodja pa so na voljo Posebni program Preprečevanja nasilja nad
otroki, mladimi in ženskami ter za zaščito žrtev in ogroženih skupin – DAPHNE
III ter Posebni program Preprečevanja uporabe drog in obveščanje. 
Večji del sredstev s področja notranjih zadev je državam
članicam podeljen v obliki nacionalnih ovojnic za katere velja deljeno
upravljanje med državo članico in Evropsko komisijo. Z manjšim delom sredstev
pa Evropska komisija upravlja s pomočjo posebnih programov za katere na letni
pripravi ustrezne delovne programe in razpise za sofinanciranje ukrepov oziroma
projektov držav članic. 
Sedanja finančna perspektiva in s tem tudi finančni
inštrumenti bodo v takšni obliki ter načinoma upravljanja v veljavi do leta
2013. Nov Večletni finančni okvir EU za obdobje od 2014 do 2020 pa prinaša
nekaj sprememb glede programov kot tudi njihovega upravljanja. Na področju
notranjih zadev bosta vzpostavljena t.i. Sklad za notranjo varnost ter Sklad za
azil in migracije. Sklad za notranjo varnost bo v novi večletni finančni
perspektivi oblikovan kot nacionalna ovojnica za katero bo veljalo deljeno
upravljanje ter bo razdeljen na dva zaokrožena vsebinska podprograma, in sicer:
-       
policijsko sodelovanje, preprečevanje in boj proti kriminaliteti ter
krizno upravljanje; 
-       
meje in vizumi. 
Kljub navedenim spremembam bo Evropska komisija delež
sredstev še vedno upravljala na centralni ravni, in sicer za posebne
transnacionalne projekte za zagotavljanje notranje varnosti na ravni EU. 
Nov večletni finančni okvir prinaša podobne spremembe tudi na
področju pravosodja. Obstoječ programe bosta nadomestila Program pravosodje in
Program Pravice in državljanstvo, kjer upravljanje sredstev ostaja na centralni
ravni. 
Glede na to, da so v resoluciji navedena področja, na primer
računalniška in gospodarska kriminaliteta, zaseg protipravno pridobljene
premoženjske koristi, pomoč žrtvam kaznivih dejanj, prepovedane droge idr.,
tudi prioritetna področja EU, so na ravni EU so in bodo v okviru posameznih
programov na voljo tudi ustrezna finančna sredstva. 
V aktualni finančni perspektivi znaša višina subvencij
oziroma donacij, za katere lahko države članice zaprosijo tudi do 90 odstotkov
upravičenih stroškov projekta. Slednje ob uspešni kandidaturi lahko znatno
razbremeni nacionalni proračun. 
Za implementacijo resolucije bi bilo tako treba pripraviti
načrt implementacije, ki bi upoštevaje aktualno Finančno perspektivo
(2007–2013) kot tudi novi Večletni finančni okvir (2014–2020) predvideval
oziroma določal ustrezne možne oblike pridobivanja evropskih sredstev. 
Temeljni vir financiranja resolucije o nacionalnem programu
je določen delež rednih proračunskih sredstev za delovanje posameznih
ministrstev in vladnih služb. Določen je v deležih po vsebini in višini za
posamezna področja pri proračunskih uporabnikih, ki so nosilci ali pa
sodelujoči pri izvedbi posameznih strategij, programov ali akcijskih načrtov.
Upoštevati morajo prioritete, ki so opredeljene v tej resoluciji. Poleg javnih
sredstev je treba šteti tudi sredstva nevladnih organizacij in zasebna sredstva
zainteresiranih pravnih oseb ter posameznikov (ekonomski interes, kot na primer
zavarovalnice ipd.). 
Na predlog nosilcev in sodelujočih organov se potrebna
finančna sredstva na podlagi konkretno ovrednotene strategije, programa ali
akcijskega načrta kot prioritete predvidijo že v fazi sprejemanja državnega
proračuna.
Št. 214-02/12-18/7
Ljubljana, dne 25. oktobra 2012
EPA 532-VI
Državni zbor 
Republike Slovenije 
dr. Gregor Virant l.r. 
Predsednik