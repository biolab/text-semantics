I. SPLOŠNI DOLOČBI
1. člen
(vsebina)
Ta pravilnik ureja vrste, trajanje, potek
in programe specializacij zdravnic in zdravnikov ter doktoric in doktorjev
dentalne medicine (v nadaljnjem besedilu: zdravnikov), odobravanje
specializacij, postopek opravljanja specialističnega izpita in postopek za
priznavanje v tujini pridobljenega specialističnega naziva.
2. člen
(opredelitev specializacije)
Specializacija zdravnikov je oblika
podiplomskega strokovnega usposabljanja (v nadaljnjem besedilu: usposabljanje),
ki je potrebno za dodatno in poglobljeno pridobivanje znanja in veščin na enem
od področij medicine ali dentalne medicine.
Specialistično izobrazbo za posamezno vrsto
specializacije se pridobi v postopku časovno določenega usposabljanja in z
opravljenim specialističnim izpitom.
Vrste specializacij, organ, ki je program
sprejel, datum sprejetja in čas trajanja specializacij zdravnikov so določeni v
Prilogi 1A, vrste specializacij, organ, ki je program sprejel, datum sprejetja
in čas trajanja specializacij doktorjev dentalne medicine pa so določeni v
Prilogi 1B.
II. PROGRAMI SPECIALIZACIJ
3. člen
(programi specializacij)
Vsebine specializacij pripravi Slovensko
zdravniško društvo, sprejme pa jih Zdravniška zbornica Slovenije (v nadaljnjem
besedilu: zbornica), v soglasju z ministrom, pristojnim za zdravje. Programi
specializacij morajo biti v skladu s tretjim odstavkom 17. člena Zakona o
zdravniški službi (Uradni list RS, št. 72/06 – uradno prečiščeno besedilo,
15/08 – ZPacP in 58/08). Evidence programov in programe vodi zbornica.
4. člen
(vsebina specializacij)
Program posameznih specializacij določa:
-      
obseg znanja in veščine, ki jih mora zdravnik
specializant (v nadaljnjem besedilu: specializant) obvladati do zaključka
specializacije,
-      
vsebino in trajanje izvedbe posameznih delov
specializacije (delo na oddelku, v ambulanti, v laboratoriju, seminarji,
delavnice, raziskovalno delo),
-      
druge vsebine in postopke za opravljanje
posameznih specializacij.
III. POOBLAŠČENI IZVAJALCI IN SPECIALIZANTSKA DELOVNA MESTA
5. člen
(specializantska delovna mesta)
Specializacija se opravlja na odobrenih
specializantskih delovnih mestih v javnih zdravstvenih zavodih, oddelkih
medicinskih fakultet in pri drugih pravnih in fizičnih osebah s koncesijo (v
nadaljnjem besedilu: pooblaščeni izvajalci). Ti morajo izpolnjevati pogoje,
določene z Zakonom o zdravniški službi in s Pravilnikom o pogojih, ki jih
morajo izpolnjevati zdravstveni zavodi in zasebne ordinacij za izvajanje
programov pripravništva, sekundarijata in specializacij zdravnikov in
zobozdravnikov (Uradni list RS, št. 110/00 in 112/07).
Usposabljanje specializantov se izvaja pri
pooblaščenih izvajalcih v regiji, za katero je bil izveden javni razpis. Zunaj
regije pa se izvaja, če v njej za to specializacijo ali del programa
specializacije ni pooblaščenega izvajalca ali če pooblaščeni izvajalec nima
prostega delovnega mesta za tako usposabljanje.
Na predlog glavnega mentorja se lahko del
programa ali če ni ustreznega pooblaščenega izvajalca, program specializacije v
celoti opravi v drugi državi, pri izvajalcih, ki izpolnjujejo pogoje za
tovrstno usposabljanje.
6. člen
(pridobivanje znanja in veščin)
Specializacija poteka pri pooblaščenih
izvajalcih tako, da ima specializant zagotovljeno možnost za pridobivanje
potrebnega obsega znanja in veščin določene specialnosti medicine oziroma dentalne
medicine.
7. člen
(zagotavljanje prostora, literature ter
opreme)
Pooblaščeni izvajalec mora specializantu
nuditi prostor in možnosti za praktično in teoretično delo. Dostopna mu morata
biti domača in tuja strokovna literatura v enakem obsegu kot zaposlenim
zdravnikom pooblaščenega izvajalca ter prostor in oprema za praktično vadbo
veščin in postopkov, ki jih predvideva specializacija.
8. člen
(dolžnost sprejeti na usposabljanje glede
na odobrena specializantska delovna mesta)
Pooblaščeni izvajalec je dolžan sprejeti na
usposabljanje tolikšno število specializantov določene vrste specializacije,
kolikor ima odobrenih specializantskih delovnih mest za to specializacijo.
Usposabljanje specializanta na posameznem
specializantskem delovnem mestu traja do izteka v programu določenega trajanja
programa ali dela programa specializacije.
9. člen
(register odobrenih specializacij)
Zbornica vodi register odobrenih
specializacij in evidenco prostih ter zasedenih specializantskih delovnih mest.
Pooblaščeni izvajalec je dolžan vsakih šest
mesecev, to je do 31. decembra in do 30. junija vsako leto, zbornici
posredovati naslednje sezname:
-      
seznam prostih in zasedenih specializantskih
delovnih mest po vrstah specializacij,
-      
seznam mentorjev,
-      
seznam zaposlenih specializantov s predvidenim
datumom zaključka njihove specializacije.
Vsako spremembo podatkov iz prejšnjega
odstavka mora pooblaščeni izvajalec sporočiti zbornici v osmih dneh po nastali
spremembi.
IV. RAZPIS IN ODOBRITEV SPECIALIZACIJE
10. člen
(potrebe po novih specialistih)
Kratkoročne in dolgoročne potrebe po novih
specialistih za posamezna področja za potrebe mreže javne zdravstvene službe
ugotavlja zbornica na podlagi predvidene strategije o specialistični
dejavnosti, dejanskih podatkov iz zdravniškega registra in obvestil izvajalcev
javne zdravstvene službe. Strategija o specialistični dejavnosti obsega
kratkoročne in srednjeročne napovedi potreb po zdravnikih specialistih in mreže
zdravnikov specialistov po posameznih regijah ter za državo v celoti. Pooblaščeni
izvajalci o potrebah po novih specialistih enkrat letno obveščajo Ministrstvo
za zdravje ter zbornico.
Na podlagi podatkov iz prejšnjega odstavka
in skladno s številom prostih specializantskih delovnih mest, zbornica s
soglasjem ministra, pristojnega za zdravje, vsako leto določi število novih
specializacij za posamezna strokovna področja. Število novih specializacij se
določi za vso državo in za vsako regijo posebej.
11. člen
(objava javnega razpisa)
Zbornica dvakrat letno z javnim razpisom
razpiše specializacije za potrebe mreže javne zdravstvene službe za posamezna
specialistična področja in posamezne regije.
Razpis se objavi na spletnih straneh
zbornice, najava o objavi pa v zborničnem glasilu Isis.
V času razpisa mora biti razpisna
dokumentacija (razpis specializacij in vloga za odobritev specializacije)
dosegljiva vsem zainteresiranim na sedežu zbornice. Prav tako morajo imeti
možnost vpogleda v ta pravilnik.
12. člen
(vsebina javnega razpisa)
Javni razpis za potrebe mreže javne
zdravstvene službe vsebuje:
-      
naziv in naslov zbornice,
-      
vrste in število specializacij ter regije, za
katere se posamezne specializacije razpisujejo,
-      
pogoje za prijavo na posamezno specializacijo,
-      
merila za izbiro,
-      
roke in način oddaje vloge,
-      
rok, v katerem bo zbornica odločila o prispelih
vlogah.
Razpis mora trajati najmanj 15 dni.
13. člen
(vsebina prijave)
Prijava na razpis (v nadaljnjem besedilu:
vloga) mora vsebovati:
1.    
dokazilo o zaključenem študiju na medicinski
fakulteti v Republiki Sloveniji ali potrdilo o nostrifikaciji diplome tuje
medicinske fakultete ali odločbo o enakovrednosti tujega naslova s slovenskim
strokovnim naslovom doktor medicine ali doktor dentalne medicine, pridobljeno v
postopku priznavanja po zakonu, ki ureja priznavanje in vrednotenje
izobraževanja,
2.    
dokazilo o strokovnem izpitu, opravljenem v
Republiki Sloveniji, oziroma dokazilo, iz katerega je razvidno, da je do datuma
vložitve vloge opravil najmanj dve tretjini programa pripravništva v Republiki
Sloveniji,
3.    
izjavo, da bo po končani specializaciji za prvo
zaposlitev kot specialist sprejel ponudbo s strani izvajalca javne zdravstvene
službe v regiji, ki je praviloma javni zdravstveni zavod, za katero kandidira,
in sicer za enkratno časovno obdobje trajanja specializacije,
4.    
zdravniško spričevalo o predhodnem usmerjenem
preventivnem zdravstvenem pregledu za delovno mesto specializanta, opravljenem
pri pooblaščenem zdravniku medicine dela, prometa in športa,
5.    
druga dokazila, ki so potrebna za prijavo na
posamezno vrsto specializacije (veljavna licenca za družinsko medicino,
veljavna licenca za pediatrijo in podobno).
Kandidati ali kandidatke (v nadaljnjem
besedilu: kandidat) iz držav članic Evropske unije namesto dokazil iz 1. in 2. točke prejšnjega odstavka vlogi priložijo odločbo o priznanju kvalifikacij za opravljanje
reguliranega poklica v Republiki Sloveniji, pridobljeno v postopku za
priznavanje kvalifikacij po posebnem zakonu.
V vlogi lahko kandidat navede glavnega
mentorja, pri katerem želi opravljati specializacijo. Kandidat se lahko na enem
razpisu prijavi le na eno specializacijo, razpisano v eni regiji. Kandidat se
lahko na istem razpisu izjemoma ponovno prijavi na drugo specializacijo,
razpisano v isti ali drugi regiji ali na isto specializacijo v drugi regiji, če
je bilo o njegovi prejšnji prijavi s strani zbornice že odločeno.
Javne listine in podatke iz uradnih evidenc
iz prvega in drugega odstavka tega člena, ki jih vodijo državni organi, organi
lokalnih skupnosti in nosilci javnih pooblastil, zbornica pridobi po uradni
dolžnosti.
14. člen
(javni razpis specializacij z znanim
plačnikom)
Zbornica lahko hkrati z razpisom iz
11. člena razpiše javni razpis specializacij z znanim plačnikom, če je
razpis v skladu s strategijo o specialistični dejavnosti.
Javni razpis specializacij z znanim
plačnikom mora vsebovati najmanj podatke iz prve, tretje, četrte, pete in šeste
alineje 12. člena ter podatek, da se bo odobrilo le toliko specializacij
za znanega plačnika, kolikor bo ugotovljenih prostih specializantskih delovnih
mest. Če je prijavljenih kandidatov več, kot je prostih specializantskih
delovnih mest, se za izbiro med kandidati smiselno uporabljajo določbe tega
pravilnika, ki veljajo za izbirni postopek.
Kandidati za opravljanje specializacije z
znanim plačnikom morajo vlogi priložiti izjavo plačnika o plačilu vseh stroškov
specializacije, ni pa jim treba prilagati izjave iz 3. točke prvega odstavka
13. člena. Pred začetkom opravljanja specializacije skleneta specializant
in plačnik z zbornico pogodbo, s katero se uredijo medsebojne obveznosti v zvezi
s specializacijo.
Kolikor ni s tem pravilnikom drugače
določeno, se za razpis in odobritev specializacij z znanim plačnikom smiselno
uporabljajo določbe tega pravilnika, ki se nanašajo na razpis in odobritev
specializacij za potrebe mreže javne zdravstvene službe.
15. člen
(pošiljanje vlog)
Vloga se pošlje priporočeno po pošti na
naslov zbornice.
Na ovojnici mora biti jasna oznaka »Ne
odpiraj – Za javni razpis specializacij.«
Če kandidat ne ravna v skladu s prejšnjim
odstavkom, se šteje, da vloga sploh ni bila vložena.
Pristojna uradna oseba zbornice, ki
sprejema vloge, prispele na razpis, na vsaki vlogi jasno označi datum oddaje
vloge na pošto in datum prejema. Na enak način evidentira tudi vsako dopolnitev
oziroma spremembo vloge.
O prispelih vlogah za odobritev
specializacij se vodi seznam.
16. člen
(prepozne vloge)
Kandidat do poteka razpisnega roka nima
pravice vpogleda v vloge drugih kandidatov na istem razpisu.
Vloga, ki jo je kandidat oddal na pošto po
preteku razpisnega roka, je prepozna. Tako prijavo zbornica po končanem
postopku odpiranja prijav neodprto vrne kandidatu z navedbo, da je prepozna.
17. člen
(obravnava popolnih vlog)
V postopku za odobritev specializacij se
obravnavajo vloge, ki vsebujejo vse z razpisom zahtevane podatke in dokazila in
prispejo na zbornico v predpisanem roku.
18. člen
(odpiranje vlog)
Predsednik zbornice med zaposlenimi na
zbornici imenuje eno ali več komisij za odpiranje vlog v postopku javnega
razpisa specializacij (v nadaljnjem besedilu: komisija za odpiranje vlog).
Po poteku razpisnega roka komisija za
odpiranje vlog hkrati odpre vse vloge, ki so pravočasno prispele.
K odpiranju vlog so lahko prisotni vsi
kandidati, ki so se prijavili na razpis.
Za vsako vlogo komisija za odpiranje vlog
ugotovi, ali je pravočasna, ali jo je podala oseba, ki izpolnjuje v javnem
razpisu določene pogoje, in ali je popolna glede na besedilo javnega razpisa.
O odpiranju vlog se piše zapisnik.
Podatki o prijavljenih kandidatih za
posamezno razpisano mesto so na voljo pri zbornici v treh dneh po odpiranju
vlog.
Kandidati, ki so se v predpisanem roku
prijavili na razpis, vendar želijo kandidirati na drugo razpisano
specializacijo, lahko prenesejo svojo prijavo za katerokoli drugo razpisano
specializacijo še v treh dneh po odpiranju vlog.
Zbornica odloči o vlogah najkasneje v dveh
mesecih po preteku razpisnega roka. Postopek vodi uradna oseba. Odločbo o
specializaciji izda zbornica v upravnem postopku.
19. člen
(pravočasna in popolna vloga)
Vloga je pravočasna, če na razpis prispe v
roku in na način, ki ga določa ta pravilnik.
Vloga je popolna, če vsebuje vse sestavine,
ki jih zahteva ta pravilnik.
Izpolnjevanje pogojev se ugotavlja na
podlagi dokazil iz 13. člena tega pravilnika.
Če komisija za odpiranje vlog ugotovi, da
je treba vlogo dopolniti, ker ne vsebuje vseh zahtevanih podatkov oziroma
dokazil, obvesti kandidata o pomanjkljivostih in ga pozove, da jih odpravi v
treh dneh od prejema obvestila, in opozori na posledice, če jih ne bo
pravočasno odpravil. Če pomanjkljivosti v navedenem roku niso odpravljene, se
vloga s sklepom zavrže. Predložena dokumentacija se vrne kandidatu.
20. člen
(skupno poročilo)
Po preteku tridnevnega roka iz prejšnjega
člena komisija za odpiranje vlog pripravi skupno poročilo za ustrezne vloge, ki
vsebuje šifro vloge, ime in priimek kandidata, vrsto specializacije ter regijo,
za katero bi želel specializirati.
21. člen
(sklep, s katerim se vloga zavrže)
Na podlagi ugotovitev iz zapisnika o
odpiranju vlog o prepoznih in nepopolnih vlogah ter vlogah, ki jih niso vložile
upravičene osebe, predsednik zbornice izda sklep, s katerim tako vlogo zavrže.
22. člen
(odprti razpis)
Za specializacije v posameznih regijah, ki
so ostale nezasedene, se razpis ne zaključi, temveč ostane odprt do popolnitve
prostih mest; v vsakem primeru pa se razpis zaključi trideset dni pred objavo
novega razpisa.
Zbornica začne postopek odobritve prispelih
vlog za nezasedene specializacije v posameznih regijah vsak deveti dan v
mesecu. Upoštevajo se vse priporočeno poslane vloge, ki prispejo na zbornico do
devetega dne v mesecu. Pozneje prispele vloge se obravnavajo v naslednjem
mesecu. Če je deveti dan v mesecu nedelja ali praznik ali dela prost dan, se o
vlogah odloča prvi naslednji delavni dan.
Za odpiranje in preusmeritev vlog se
smiselno uporabljajo določbe od 17. do 21. člena tega pravilnika.
Na odprti razpis se ne more prijaviti
kandidat, ki je že v postopku razpisa in odobritve specializacije, pa v tem
postopku s strani zbornice o njegovi prijavi še ni odločeno.
Za izbiro med kandidati veljajo določbe
tega pravilnika, ki veljajo za izbirni postopek, in razpisna merila iz razpisa,
na katerem so bile te specializacije objavljene.
23. člen
(izbirna komisija)
Izbirni postopek za vse ustrezne vloge iz 20. in 22. člena tega pravilnika opravi zbornica, ki za vsak razpis, vsako specializacijo, ki je
razpisana, in vsako regijo, za katero se posamezna specializacija razpisuje,
posebej imenuje izbirno komisijo.
Izbirna komisija strokovno ovrednoti merila
iz 24. člena tega pravilnika, ki jih je posamezni kandidat priložil svoji
vlogi, in s kandidatom opravi osebni razgovor.
Izbirno komisijo sestavljajo trije člani,
in sicer:
-      
člana Sveta za izobraževanje zdravnikov, Odbora
za zobozdravstvo ali Komisije za specializacije,
-      
koordinatorja specializacije za določeno specialistično
področje,
-      
predstavnika regije, za katero je razpisana
specializacija.
Predstavnika regije imenuje regijski odbor.
V izbirnih postopkih javnih razpisov specializacij z znanim plačnikom se
regija, iz katere je predstavnik, določi z žrebom.
Če se seje izbirne komisije ne udeleži eden
izmed članov izbirne komisije, ki je bil pravočasno vabljen, lahko o posamezni
vlogi izjemoma odloči tudi dvočlanska komisija, v kateri mora biti obvezno
prisoten predstavnik regije.
Na seji izbirne komisije je navzoča tudi
pristojna uradna oseba zbornice. Uradna oseba sestavi zapisnik, ki ga podpišejo
člani izbirne komisije in kandidat.
Če je na posamezno razpisano specializacijo
v eni regiji s popolno vlogo prijavljenih enako ali manjše število kandidatov,
kot je razpisanih prostih specializantskih mest, se izbirni postopek za te
kandidate ne opravi, opravi pa se razgovor s koordinatorjem specializacije ali
njegovim namestnikom. Na razgovor je vabljen tudi predstavnik regije. Če ni
zadržkov iz 25. člena tega pravilnika, uradna oseba predlaga predsedniku
zbornice odobritev teh specializacij. Če po mnenju koordinatorja obstajajo
zadržki iz 25. člena tega pravilnika, koordinator to pisno, z
obrazložitvijo, sporoči uradni osebi, ki ravna skladno s 25. členom tega
pravilnika.
Če se kandidat iz prejšnjega odstavka
razgovora s koordinatorjem specializacije ali njegovim namestnikom ne udeleži,
mu zbornica specializacije ne odobri.
24. člen
(izbirna merila)
Izbirna merila in sorazmerni delež možnega
števila doseženih točk so:
-      
povprečna ocena dodiplomskega študija (do 35
točk),
-      
mnenje dosedanjih mentorjev ter dosedanji
dosežki in reference (do 30 točk),
-      
mnenje izbirne komisije na podlagi osebnega
razgovora s kandidatom (do 35 točk, od česar pripada mnenju regijskega
predstavnika do 10 točk).
Če za eno specializantsko mesto kandidira
več kandidatov, ki so na podlagi izbirnih meril iz prejšnjega odstavka dosegli
enako število točk, izbirna komisija odloča na podlagi dopolnilnega merila.
Dopolnilno merilo je ocena na dodiplomskem študiju ali ocena mentorjev na
pripravništvu iz predmeta oziroma področja, ki se vsebinsko nanaša na
specializacijo, za katero kandidat kandidira. Izbirna komisija lahko določi, da
se uporabita obe dopolnilni merili hkrati.
Pristojna uradna oseba predlaga predsedniku
zbornice odobritev specializacije za tiste kandidate, ki so pri posamezni
specializaciji dosegli največje število točk, ter za toliko kandidatov, kolikor
je bilo pri posamezni specializaciji razpisanih prostih specializantskih mest.
Za preostale kandidate uradna oseba predlaga neodobritev specializacije.
25. člen
(neodobritev specializacije)
Uradna oseba lahko predlaga neodobritev
specializacije prijavljenemu kandidatu tudi, kadar ta formalno izpolnjuje vse
prej navedene pogoje, vendar:
-      
je pred tem brez utemeljenega razloga prekinil
že odobreno specializacijo;
-      
mu je specializacija prenehala v skladu z
določbami 43. člena tega pravilnika;
-      
je dosedanji mentor kandidata podal utemeljeno
mnenje, da kandidat za določeno specializacijo ni primeren;
-      
obstaja utemeljen sum na podlagi zdravniškega
spričevala o predhodnem usmerjenem preventivnem zdravstvenem pregledu iz 4.
točke prvega odstavka 13. člena tega pravilnika, da kandidat ni
psihofizično sposoben oziroma primeren za opravljanje specializacije ali da obstajajo
zdravstveni ali drugi razlogi, ki bi mu onemogočali opravljanje specializacije.
Preden uradna oseba predlaga neodobritev
specializacije po določbah tega člena, mora biti kandidatu dana možnost, da o
vseh odločilnih okoliščinah poda svoje mnenje.
26. člen
(poročilo ob koncu izbirnega postopka)
Izbirna komisija ob koncu izbirnega
postopka pripravi poročilo.
27. člen
(odločba o specializaciji)
Na podlagi predloga pristojne uradne osebe
predsednik zbornice izda eno odločbo o specializaciji za vse kandidate, ki so
se prijavili na določeno specializacijo v določeni regiji.
Kandidat lahko vloži pritožbo zoper odločbo
iz prejšnjega odstavka v 15 dneh od prejema odločbe na Ministrstvo za zdravje.
Pritožba ne zadrži izvršitve.
Najkasneje v 30 dneh po izdaji odločbe iz
prvega odstavka tega člena izda zbornica posameznemu kandidatu, kateremu je
bila specializacija odobrena, sklep, v katerem se določi datum začetka
opravljanja specializacije in glavni mentor. Sklep se vroči izbranemu kandidatu
in glavnemu mentorju. S sklepom se izbranemu kandidatu se pošljejo tudi
navodila za opravljanje specializacije, ki jih izda zbornica.
Kandidat lahko vloži pritožbo zoper sklep
iz prejšnjega odstavka v osmih dneh od njegovega prejema. O pritožbi odloča
Izvršilni odbor zbornice.
28. člen
(priprava poteka specializacije in
opredelitev delodajalca)
Po izdaji odločbe o specializaciji zbornica
pripravi za vsakega kandidata potek specializacije in opredeli specializantska
delovna mesta, na katerih specializanti izvajajo posamezne dele specializacije.
Delodajalca, pri katerem se specializant
zaposli, predlaga zbornica.
V. MENTORSTVO
29. člen
(naloge mentorja)
Ves čas specializacije ima specializant
glavnega mentorja, na posameznih specializantskih delovnih mestih v poteku
specializacije pa tudi neposredne mentorje.
Naloge glavnega mentorja so naslednje:
-      
pred začetkom specializacije pisno predlaga
zbornici individualiziran program specializacije za svojega specializanta,
-      
usklajuje in nadzira potek specializacije ter s
tem zagotavlja, da specializacija poteka po programu,
-      
sodeluje z neposrednimi mentorji in spremlja
njihovo delo,
-      
ocenjuje napredovanje znanja usposabljanja
specializanta,
-      
predlaga podaljšanje določenega dela
specializacije, če ugotovi, da specializant v predvidenem času ni pridobil
zadostnega obsega znanja in veščin,
-      
poda enkrat letno poročilo o delu in
usposabljanju specializanta koordinatorju specializacije,
-      
organizira skupinske oblike usposabljanja
specializantov.
Naloge neposrednega mentorja so:
-      
usposablja in nadzira specializanta na delovnem
mestu,
-      
poroča glavnemu mentorju o napredovanju znanja
specializanta,
-      
sodeluje pri skupinskih oblikah usposabljanja
specializantov.
Pravice glavnega in neposrednega mentorja
so:
-      
zagotovljen čas za delo z vsakim specializantom
v skladu s programom mentorskega dela,
-      
zagotovljen čas za dodatno usposabljanje v
trajanju dveh delovnih dni letno.
30. člen
(pogoji za imenovanje mentorjev)
Glavne mentorje imenuje zbornica na predlog
pooblaščenih izvajalcev ali svojih strokovnih sodelavcev, za obdobje šestih
let.
Seznam glavnih mentorjev vodi zbornica, ki
se posodablja najmanj enkrat letno.
Glavni mentor je izbran med zdravniki z
učiteljskim nazivom, nazivom svetnika ali višjega svetnika in primarija, in
sicer s strokovnega področja, na katerem poteka specializacija. Glavni mentor
je lahko tudi specialist z najmanj petimi leti praktičnih izkušenj na svojem
področju po opravljenem specialističnem izpitu. Glavni mentor lahko istočasno
skrbi za največ tri specializante. Za glavnega mentorja je lahko imenovan le
zdravnik, ki je v predhodnem koledarskem letu zbral najmanj 50 kreditnih točk,
ki so skladno s pravilnikom, ki ureja podelitev zdravniških licenc, potrebne za
podaljšanje licence, in se ustrezno usposablja za mentorja po usmeritvah
stroke.
Merila za izbiro mentorja specializantu
določi Komisija za podiplomsko usposabljanje.
Neposredni mentor je praviloma specialist
določene specialnosti, pri dejavnostih, ki jih izvajajo tudi nezdravniki, pa je
lahko tudi drug strokovnjak.
31. člen
(razrešitev mentorja)
Zbornica lahko glavnega ali neposrednega
mentorja razreši mentorstva v naslednjih primerih:
-      
zaradi nespoštovanja ali neizpolnjevanja
mentorskih dolžnosti (na predlog specializanta ali zavoda, v katerem je mentor
zaposlen, in po predhodnem mnenju nadzornika kakovosti);
-      
zaradi neizvrševanja mentorskih dolžnosti v
skladu z veljavno zakonodajo (na predlog zbornice);
-      
če mentor sam zahteva razrešitev.
Zbornica mora pred sprejetjem sklepa o
razrešitvi seznaniti mentorja z razlogi za razrešitev in mu dati možnost, da se
o njih izjavi v osmih dneh. Če se mentor ne izjavi, se domneva, da se z
navedbami strinja.
Zoper sklep o razrešitvi ima mentor pravico
do pritožbe v 15 dneh od vročitve sklepa o razrešitvi, če meni, da je bil kršen
postopek razrešitve in da je ta kršitev bistveno vplivala na odločitev ali da
niso podani razlogi za razrešitev, določeni v prvem odstavku tega člena.
Pritožba ne zadrži izvršitve.
O pritožbi odloča izvršilni odbor zbornice.
Specializantu, katerega mentor je bil s
sklepom organa prve stopnje razrešen, zbornica določi začasnega mentorja za
dobo največ šest mesecev; za začasnega mentorja se imenuje koordinator
specializacije. V tem roku zbornica specializantu imenuje novega glavnega
oziroma začasnega mentorja.
VI. UPRAVLJANJE KAKOVOSTI IZVAJANJA SPECIALIZACIJ, NADZORNIKI
KAKOVOSTI IN KOORDINATORJI SPECIALIZACIJ
32. člen
(zagotavljanje in upravljanje kakovosti)
Celovito upravljanje kakovosti
specialističnega usposabljanja zdravnikov se opravlja z:
-      
zagotavljanjem kakovosti programov posameznih
specializacij,
-      
upravljanjem kakovosti izvajanja programov.
Postopke celovitega upravljanja kakovosti
specialističnega usposabljanja zdravnikov organizira, vodi in usklajuje
zbornica.
33. člen
(nosilci odgovornosti)
Za zagotavljanje kakovosti programov posameznih
specializacij so odgovorni njihovi pripravljavci, strokovna združenja in
sekcije Slovenskega zdravniškega društva, ki določi vsebino programov. Ta
strokovna telesa so odgovorna tudi za posodabljanje oziroma dopolnitve
veljavnih programov specializacij.
34. člen
(naloge zbornice)
Z namenom celovitega upravljanja kakovosti
specialističnega usposabljanja zbornica:
-      
določa merila in kazalce kakovosti za stalno in
občasno spremljanje kakovosti izvajanja programov specializacij,
-      
skrbi za ustrezno kakovost strokovne in
pedagoške usposobljenosti glavnih in neposrednih mentorjev,
-      
izvaja usklajevalne aktivnosti za kakovostno
delo mentorjev v okvirih dejavnosti pooblaščenih izvajalcev,
-      
imenuje koordinatorje specializacij po
posameznih specialističnih področjih, usklajuje in podpira njihovo stalno
kakovostno delo,
-      
imenuje nadzornike kakovosti za posamezne
skupine specializacij, usklajuje njihovo delovanje in jim za izpolnjevanje
določenih nalog nudi ustrezno podporo.
35. člen
(nadzorniki kakovosti)
Nadzorniki kakovosti za posamezne skupine
specializacij, ki jih zbornica imenuje s seznama glavnih mentorjev, opravljajo
naslednje naloge.
-      
usmerjanje in usklajevanje delovanja glavnih
mentorjev in koordinatorjev specializacij,
-      
spremljanje izvajanja in redni strokovni nadzori
kakovosti izvajanja specializacij pri pooblaščenih izvajalcih (na 1 do 3 leta),
-      
zbiranje in oblikovanje predlogov za
izboljševanje kakovosti izvajanja specializacij,
-      
sodelovanje pri reševanju pritožb v zvezi z
izvajanjem programov specializacij.
36. člen
(koordinatorji specializacij in njihovi
namestniki)
Koordinatorji specializacij in njihovi
namestniki za vsako specialistično področje, ki jih imenuje zbornica,
opravljajo naslednje naloge:
-      
sodelovanje v izbirni komisiji,
-      
pregledovanje vlog za vštevanje predhodnega
usposabljanja ali dela posameznega specializanta v program specializacije,
-      
sodelovanje pri pripravi individualiziranega
programa poteka specializacije za posameznega specializanta,
-      
sodelovanje pri organiziranju skupinskih oblik
izobraževanja specializantov,
-      
vzpostavljanje in vzdrževanje ustrezne ravni
kakovosti usposabljanja posameznih specializantov in izvajanja specializacij v
pooblaščenih ustanovah,
-      
spremljanje napredovanja usposabljanja
posameznih specializantov in sprotnega preverjanja znanja, kot ga opredeljuje
program specializacije,
-      
pregledovanje izpolnjenih listov zdravnika
specializanta ob vlogah za opravljanje specialističnega izpita,
-      
določanje glavnih mentorjev za posamezne
specializante,
-      
zbornici predlaga delodajalca, pri katerem se
specializant zaposli,
-      
sodelovanje pri reševanju pritožb v zvezi z
izvajanjem programov specializacij.
Merila za določanje koordinatorjev
specializacij določi Svet za izobraževanje.
Mandat koordinatorja specializacij traja
štiri leta, z možnostjo ponovnega imenovanja. Mandat namestnika koordinatorja
specializacij je vezan na mandat koordinatorja specializacij.
VII. TRAJANJE IN POTEK SPECIALIZACIJE
37. člen
(opredelitev začetka specializacije in
njeno trajanje)
Specializacija se začne najpozneje z dnem, ki
je določen v sklepu o specializaciji.
Kandidat, kateremu je bila specializacija
odobrena na podlagi potrdila, da je opravil že več kot dve tretjini programa
pripravništva, začne s specializacijo šele po opravljenem strokovnem izpitu in
najpozneje z dnem, ki je določen v sklepu o specializaciji iz 27. člena
tega pravilnika.
Kandidat, ki iz utemeljenega razloga ne
more začeti s specializacijo do dne, določenega v sklepu o specializaciji, mora
pred nastopom tega datuma pisno obvestiti zbornico o razlogih. Če, da je razlog
utemeljen, zbornica kandidatu datum začetka specializacije s sklepom ustrezno
podaljša.
Kandidat, ki ne začne specializacije do
dne, določenega v sklepu o specializaciji, in zbornice o tem ne obvesti, izgubi
pravico do opravljanja specializacije. Kandidat lahko ponovno kandidira na
novem razpisu z novo vlogo za isto ali drugo vrsto specializacije.
Obdobje, ki je v programu specializacije
opredeljeno kot dolžina specializacije, je najkrajši čas, v katerem je mogoče
opraviti program specializacije.
Dejansko traja specializacija tako dolgo,
da kandidat pridobi znanje in veščine s celotnega področja specializacije v
tolikšnem obsegu, da bo po zaključeni specializaciji in opravljenem
specialističnem izpitu lahko samostojno opravljal delo.
Predlog za podaljšanje trajanja
specializacije poda glavni mentor. O predlogu odloči zbornica v 30 dneh od
vložitve predloga. Specializant se zoper to odločitev zbornice lahko pritoži na
Ministrstvo za zdravje.
38. člen
(samostojnost in odgovornost pri delu)
Specializant lahko v času specializacije
samostojno opravlja tista dela in storitve, za katere je usposobljen z dotlej
pridobljeno formalno izobrazbo (zaključen študij s strokovnim izpitom,
opravljen sekundarijat, opravljena druga specializacija), druge storitve s
področja sedanje specializacije pa le po predhodnem pisnem pooblastilu ali pod
neposrednim nadzorom mentorja.
Specializant lahko med specializacijo
samostojno opravlja tista dela in storitve, za katere je pridobil ustrezno
znanje, izkušnje in veščine, kar s podpisom potrdi mentor na listu
specializanta. Specializant je odgovoren za opravljanje teh del in storitev.
39. člen
(opredelitev delovnega časa in opravljanja
dežurne službe)
Specializacija poteka v okviru polnega
delovnega časa, pod enakimi pogoji, kot to velja za delo zdravnikov pri
pooblaščenem izvajalcu.
Specializant se v času specializacije
vključuje v opravljanje dežurstva pri pooblaščenemu izvajalcu, pri katerem se
usposablja, pod naslednjimi pogoji:
-      
predhodno mora tri mesece štirikrat mesečno
opravljati dežurstvo pod nadzorstvom specialista;
-      
pri pooblaščenemu izvajalcu, kjer bo opravljal
dežurno službo, morajo preveriti njegovo znanje s področja urgentnih stanj
ustrezne specialnosti. Od treh članov komisije, ki to znanje preverja,morata
vsaj dva člana redno opravljati delo v času dežurstva in izpolnjevati pogoje za
imenovanje za glavnega mentorja s specialističnega področja, za katero je
dežurstvo namenjeno;
-      
komisija iz prejšnje alinee izdela pisni
zapisnik preizkusa in izda potrdilo o usposobljenosti za opravljanje dežurstva,
na podlagi katerega se vodstvu pooblaščenega izvajalca in glavnemu mentorju
specializanta izdela predlog za dežuranje;
-      
v času specializantovega opravljanja dežurstva
mora pooblaščeni izvajalec določiti nadzornega zdravnika – specialista za
konzultacijo. Ta mora specializantu ves čas opravljanja dežurne službe
omogočati posvetovanje.
V dežurstvo so se dolžni vključevati vsi
specializanti, če je izvajanje dežurstva na področju specializacije mogoče.
Specializanti, katerih vsebina specializacije ne vsebuje opredeljene kvote
vključevanja v dežurstvo, so se dolžni med opravljanjem specializacije
vključiti v izvajanje dežurstva najmanj dvakrat mesečno oziroma skupno najmanj
šestintridesetkrat letno. Specializant, tuj državljan z delovnim dovoljenjem,
dežura pri svojem delodajalcu.
40. člen
(prekinitve izvajanja specializacije)
Redni letni dopust se všteva v čas
specializacije.
Začasne prekinitve izvajanja specializacije
(zaradi bolezni, izrednega dopusta ipd)., ki skupaj ne trajajo dalj kot dvajset
delovnih dni v koledarskem letu, ne podaljšujejo celotnega trajanja
specializacije.
Pri daljši odsotnosti zaradi bolezni,
porodniškega dopusta ali drugih utemeljenih razlogov se čas specializacije
ustrezno podaljša.
Kandidat, ki ne navede utemeljenega razloga
za prekinitev specializacije, mora nemudoma nadaljevati z opravljanjem
specializacije, sicer izgubi pravico do opravljanja specializacije. Če, da je
prekinitev specializacije daljša od treh let, o možnosti nadaljevanja začete
specializacije odloči zbornica.
41. člen
(preusmeritev v drugo specializacijo)
Specializant, ki se želi preusmeriti iz že
odobrene specializacije v drugo specializacijo, ponovno kandidira na javnem
razpisu za novo specializacijo. V primeru odobritve nove specializacije z
odločbo o njeni odobritvi zbornica odloči tudi o prenehanju prej odobrene
specializacije. O priznanju že opravljenih kroženj odloči zbornica.
42. člen
(vštevanje predhodnega usposabljanja)
Zdravniku specializantu se lahko tisti del
programa opravljenega sekundarijata po končanem pripravništvu, ki po vsebini
ustreza, všteva program specializacije. Odločitev o tem sprejme zbornica na
predlog specializantovega glavnega mentorja.
V čas specializacije se lahko šteje tudi
drugo izobraževanje in usposabljanje ali delo, če je bilo to v tem času skladno
s programom specializacije, ki velja v Republiki Sloveniji. O skladnosti
programov in priznanju dobe in vsebine specializacije, opravljene v času tako
opravljenega dela oziroma usposabljanja, odloča zbornica.
43. člen
(postopek trajnega prenehanja
specializacije)
Če glavni mentor ugotovi, da:
a) 
specializant brez opravičljivih razlogov ne
opravlja svojih obveznosti po programu specializacije ali
b) 
specializant psihofizično ni primeren oziroma
sposoben za opravljanje specializacije ali da obstajajo zdravstveni ali drugi
razlogi, ki mu onemogočajo opravljanje specializacije,
mora, po predhodnem pisnem
opozorilu specializantu, zbornici predlagati trajno prenehanje specializacije.
O predlogu iz prejšnjega odstavka odloči
zbornica, ko se seznani s predlogom glavnega mentorja in pojasnili
specializanta. Zoper odločitev zbornice se specializant ali glavni mentor lahko
pritožita na Ministrstvo za zdravje.
V primeru suma o psihofizičnih nezmožnostih
specializanta za nadaljevanje opravljanja specializacije iz točke b) prvega
odstavka tega člena lahko poleg mentorja zbornico obvesti tudi predstojnik
oddelka, kjer je specializant zaposlen oziroma kamor je napoten na
usposabljanje.
V primeru suma o psihofizičnih nezmožnostih
specializanta za nadaljevanje opravljanja specializacije iz točke b) prvega
odstavka tega člena mora mentor obvestiti zbornico, in delodajalcu predlagati
napotitev na usmerjeni zdravstveni pregled za delovno mesto specializanta, k
pooblaščenem zdravniku medicine dela, prometa in športa. Zbornica po pridobitvi
mnenja pooblaščenega zdravnika medicine dela, prometa in športa odloči o
trajnem prenehanju specializacije.
44. člen
(list zdravnika specializanta)
Opravljanje posameznih delov programa
specializacije in posegov se v času specializacije potrjuje v listu zdravnika
specializanta. To je dokument, v katerem mentorji potrdijo, da je specializant
opravil predpisani del programa tako, da je pridobil ustrezno znanje, izkušnje
in veščine.
VIII. PREVERJANJE ZNANJA IN SPECIALISTIČNI IZPIT
45. člen
(preverjanje znanja med potekom
specializacije)
Doseženo raven znanja in obvladovanja
veščin mentorji preverjajo med potekom specializacije.
46. člen
(pristop k specialističnem izpitu)
K specialističnemu izpitu lahko pristopi le
specializant, ki opravi predpisani program specializacije.
Specializant na zbornico naslovi vlogo za
opravljanje specialističnega izpita. K vlogi priloži ustrezno izpolnjen list
zdravnika specializanta, izjavo glavnega mentorja o pripravljenosti kandidata
na specialistični izpit in potrdila, na podlagi katerih je v poteku
specializacije pridobil znanja, izkušnje in veščine za samostojno opravljanje
del in storitev.
Opravljanje specialističnega izpita z
odločbo odobri zbornica.
47. člen
(odločba o odobritvi pristopa k
specialističnemu izpitu)
Če specializant izpolnjuje vse pogoje za
opravljanje specialističnega izpita, zbornica v 30 dneh po prejemu vloge izda
odločbo, v kateri določi izpitno komisijo ter čas in kraj opravljanja
specialističnega izpita. Rok za opravljanje izpita ne sme biti prej kot v
petnajstih dneh od dneva vročitve odločbe. Odločba se pošlje kandidatu, članom
izpitne komisije in glavnemu mentorju.
Na utemeljeno prošnjo kandidata lahko
zbornica preloži izpit za največ petnajst dni. V vsakem drugem primeru se izpit
ponovno razpiše.
48. člen
(kraj opravljanja specialističnega izpita)
Če program specializacije ne določa
drugače, se specialistični izpit opravlja pri pooblaščenem izvajalcu.
49. člen
(izpitna komisija)
Tričlanska izpitna komisija je sestavljena
iz predsednika in dveh članov. Zapisnikarja, ki je zdravnik, določi predsednik
izpitne komisije. Predsednik izpitne komisij mora imeti naziv učitelja
medicinske fakultete, višjega svetnika ali svetnika. Član izpitne komisije je
lahko tudi specialist z najmanj desetimi leti izkušenj na svojem področju.
Komisija je lahko tudi mednarodna, vendar le, če imajo člani komisije
primerljiva merila, kot veljajo za slovenske zdravnike. Predsednik izpitne
komisije mora biti specialist ali strokovnjak tiste specialnosti, s področja
katere se opravlja specialistični izpit. Če se izpitna komisija ne more
oblikovati po zgornjih merilih, njeno sestavo določita Svet za izobraževanje
oziroma Odbor za zobozdravstvo.
Predsednik izpitne komisije mora praviloma
imeti dolgoletne izkušnje s preverjanjem znanja na specialističnih izpitih.
Seznam članov izpitne komisije pripravi
zbornica v sodelovanju z medicinskimi fakultetami, strokovnimi združenji in
Slovenskim zdravniškim društvom.
Izpitu praviloma prisostvuje tudi glavni
mentor, vendar ne more sodelovati pri delu izpitne komisije.
50. člen
(vsebina specialističnega izpita)
Specialistični izpit obsega teoretični in
praktični del.
51. člen
(ocena na specialističnem izpitu)
Izpitna komisija odloča z večino glasov.
Uspeh kandidata na izpitu se ocenjuje z:
»opravil« ali »ni opravil«. Če kandidat pokaže izjemno, nadpovprečno znanje,
lahko izpitna komisija oceni njegovo znanje »s pohvalo«.
52. člen
(neuspešno opravljen specialistični izpit)
Če kandidat ni opravil specialističnega
izpita, lahko izpitna komisija predlaga zbornici podaljšanje specializacije in
postavi še druge posebne zahteve za njeno nadaljevanje.
Specializacija se lahko podaljša za najmanj
tri mesece in največ dve leti.
53. člen
(neupravičen izostanek od specialističnega
izpita)
Če kandidat neopravičeno ne pride na izpit
ali odstopi od že začetega izpita, se šteje, da izpita ni opravil.
Če se kandidat ne udeleži izpita iz
opravičljivega razloga, se mora k izpitu ponovno prijaviti in obenem utemeljiti
svojo odsotnost na prvem roku. Če je razlog utemeljen, o čemer presodi
zbornica, se šteje, da se kandidat prvič prijavlja na izpit.
54. člen
(izguba pravice do opravljanja
specialističnega izpita)
Kandidat, ki drugič ne opravi
specialističnega izpita, izgubi pravico do nadaljnjega opravljanja izpita v
tekočem letu.
55. člen
(pritožba zoper odločitev izpitne
komisije)
Zoper odločitev izpitne komisije se
specializant lahko pritoži zbornici v osmih dneh po opravljanju izpita.
56. člen
(zapisnik o poteku specialističnega
izpita)
O poteku izpita se piše zapisnik na
predpisanem obrazcu, katerega vzorec je v Prilogi 2 tega pravilnika in je
objavljen skupaj z njim. Zapisnik vodi zapisnikar, podpišejo pa ga predsednik
in vsi člani komisije. Zapisnik se izroči kandidatu in zbornici najpozneje v
sedmih dneh po končanem izpitu.
57. člen
(potrdilo o opravljenem specialističnem
izpitu)
Kandidatu, ki opravi specialistični izpit,
izda zbornica potrdilo o opravljenem specialističnem izpitu in mu z njim podeli
naziv specialista ustrezne specialnosti. Vzorec potrdila je v Prilogi 3 tega
pravilnika in je objavljen skupaj z njim. Potrdilo o opravljenem
specialističnem izpitu podpišejo predsednik Sveta za izobraževanje oziroma za
doktorje dentalne medicine predsednik Odbora za zobozdravstvo, predsednik
zbornice in predsednik izpitne komisije.
Na podlagi potrdila o opravljenem
specialističnem izpitu in na podlagi vloge zdravnika specialista zbornica izda
licenco za opravljanje določene specialnosti.
IX. POSTOPEK PRIZNANJA SPECIALISTIČNEGA NAZIVA NA PODLAGI
DELA
58. člen
(priznanje specialističnega naziva na
podlagi dela)
Ne glede na prejšnji člen zbornica tri leta
po sprejetju nove specializacije zdravniku specialistu, ki je najmanj 6 let
delal na specialističnem področju, za katero do 1. januarja 2000 ni bilo
samostojne specializacije, in je opravil vse s programom specializacije s tega
področja predpisane posege, poleg naziva specialista tiste specialnosti, za
katerega je opravil specializacijo in specialistični izpit, podeli tudi naziv
specialista in licenco z novega področja.
Ne glede na prejšnji. člen zbornica
zdravniku specialistu, ki je opravil specializacijo in specialistični izpit na
področju, za katero se ne more oziroma ne more več podeliti licenca, prizna
specialistični naslov na strokovnem področju, ki je vsebinsko najbližje vsebini
opravljene specializacije, in podeli licenco, če je opravil s programom te
specializacije predpisane posege.
Določbi prvega in drugega odstavka se
smiselno uporabljata tudi za pridobitev specialističnega naziva in licence na
področju novih specializacij, sprejetih med 1. januarjem 2000 in 25. junijem 2008.
59. člen
(upravičenci)
Za postopek priznanja specialističnega
naziva na podlagi dela lahko zaprosi zdravnik specialist, ki je v Republiki
Sloveniji opravil specialistični izpit ali mu je bila v Republiki Sloveniji
priznana enakovrednost v tujini opravljene specializacije.
60. člen
(vloga)
Postopek priznanja specialističnega naziva
na podlagi dela se začne na podlagi vloge.
Vloga mora vsebovati:
1.    
življenjepis, v katerem zdravnik specialist
navede, kje in kako je pridobil znanja in izkušnje, ki jih predvideva program
specializacije, za katero je vložil vlogo;
2.    
bibliografijo;
3.    
seznam posegov, s katerimi dokazuje, da je
opravil vse posege, ki jih zahteva program specializacije, za katero je vložil
vlogo.
Če je zdravnik specialist dosegel naziv
učitelj, višji svetnik, svetnik ali primarij s področja, za katero je vložil
vlogo za priznanje specialističnega naziva na podlagi dela, mora vloga
vsebovati:
-      
življenjepis, v katerem zdravnik specialist
navede, kje in kako je pridobil znanja in izkušnje, ki jih predvideva program
specializacije, za katere naziv je vložil vlogo;
-      
potrdilo, iz katerega je razvidno, na katerem
področju dela se mu je podelil naziv učitelj, višji svetnik, svetnik ali
primarij.
Obrazec seznama posegov iz 3. točke drugega
odstavka tega člena predpiše zbornica.
Če ta pravilnik ne določa drugače, ravna
zbornica v postopku priznanja specialističnega naziva na podlagi dela po
zakonu, ki ureja splošni upravni postopek.
61. člen
(mnenje koordinatorja specializacije in
nadzornika kakovosti)
Popolno vlogo uradna oseba, ki vodi
postopek, pošlje v mnenje koordinatorju specializacij in nadzorniku kakovosti.
Koordinator specializacij in nadzornik
kakovosti podata mnenje v 30 dneh od prejema vloge, potrdi pa Svet za
izobraževanje oziroma Odbor za zobozdravstvo.
Zbornica ne more izdati odločbe brez
pisnega mnenja iz prvega odstavka tega člena in je nanj vezana.
62. člen
(stroški)
Stroške izdelave mnenja iz prejšnjega člena
nosi predlagatelj, izdelavo in podelitev listine pa zbornica.
63. člen
(priznanje specialističnega naziva,
pridobljenega v tujini)
Specialistični naziv, pridobljen v tujini,
prizna zbornica pod pogoji, ki jih določi Svet za izobraževanje oziroma Odbor
za zobozdravstvo in jih potrdi izvršilni odbor zbornice ter da nanje soglasje
minister, pristojen za zdravje.
Specialistični naziv, pridobljen v državah
članicah Evropske unije, se prizna po postopku in v skladu s pogoji, ki jih
določajo Zakon o postopku priznavanja kvalifikacij državljanom držav članic
Evropske unije za opravljanje reguliranih poklicev oziroma reguliranih
poklicnih dejavnosti v Republiki Sloveniji (Uradni list RS, št. 21/02),
mednarodne pogodbe in ustrezni pravni akti Evropske unije.
X. SPECIALIZACIJE TUJIH DRŽAVLJANOV
64. člen
(opravljanje specializacije tujih
državljanov)
Tuj državljan lahko v Republiki Sloveniji
opravlja specializacijo pod pogoji in v skladu s postopkom, ki so določeni z
zakonom in s tem pravilnikom ter po programu, ki velja za državljane Republike
Slovenije.
65. člen
(enakopravnost)
Za tuje državljane se uporabljajo določbe
tega pravilnika, ki urejajo vsebino in potek specializacije ter opravljanje
specialističnega izpita.
XI. FINANCIRANJE SPECIALIZACIJ
66. člen
(višina šolnine)
Višino šolnine za specializacije
samoplačnikov, specializacije z znanim plačnikom in stroške specialističnega
izpita določi zbornica v soglasju z ministrom, pristojnim za zdravje.

Priloga
1A: Opredelitev specializacij zdravnikov
Priloga
1B: Opredelitev specializacij doktorjev dentalne medicine
Priloga
2: Zapisnik o specialističnem izpitu
Priloga
3: Potrdilo o opravljenem specialističnem izpitu

Pravilnik o vrstah, vsebini in poteku
specializacij zdravnikov (Uradni list RS, št. 22/09)
vsebuje naslednje prehodne in končno določbo:
»XII. PREHODNE IN KONČNA DOLOČBA
67. člen
(programi
specializacij)
Programi specializacij, ki so navedeni v
prilogah št. 1A in 1B tega pravilnika, se objavijo v Uradnem listu Republike
Slovenije in na spletnih straneh Zdravniške zbornice Slovenije.
68. člen
(podelitev
specialističnega naziva na podlagi dela koordinatorjem specializacij in
nadzornikom kakovosti)
Vloge koordinatorjev specializacij in
nadzornikov kakovosti za podelitev specialističnega naziva na podlagi dela,
navedene v IX. poglavju tega pravilnika, v obdobju šestih mesecev po
uveljavitvi tega pravilnika obravnava in o njih izda mnenje Svet za
izobraževanje oziroma Odbor za zobozdravstvo.
69. člen
(dokončanje
odprtih postopkov)
Postopki javnega razpisa specializacij in
postopki odobritve specializacije, ki so se začeli pred uveljavitvijo tega
pravilnika, se dokončajo po predpisih, ki so veljali do uveljavitve tega
pravilnika.
70. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o vrstah,vsebini in poteku specializacij zdravnikov (Uradni
list RS, št. 59/03, 51/04, 15/05, 20/07 in 102/07), razen prilog 1A in 1B.
72. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vrstah, vsebini in poteku specializacij zdravnikov (Uradni list
RS, št. 22/10) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vrstah, vsebini in poteku specializacij zdravnikov (Uradni list
RS, št. 76/11) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o vrstah,
vsebini in poteku specializacij zdravnikov (Uradni list RS, št. 48/15)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o vrstah,
vsebini in poteku specializacij zdravnikov (Uradni list RS, št. 1/17)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
zdravniški službi (ZZdrS-F) (Uradni list RS, št. 40/17) v
zvezi z delnim prenehanjem veljavnosti določb pravilnika določa:
»28. člen
[…]
Z dnem uveljavitve tega zakona preneha
veljati Pravilnik o vrstah, vsebini in poteku specializacij zdravnikov (Uradni
list RS, št. 22/09, 42/09 – popr., 22/10, 76/11, 48/15 in 1/17) v delu, ki
se nanaša na razpis in odobritev ter potek specializacije, uporablja pa se do
uveljavitve predpisa, izdanega na podlagi tega zakona, kolikor ni v nasprotju z
določbami tega zakona.
[…]«;
ter vsebuje naslednjo končno določbo:
»30. člen
Ta zakon začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o vrstah,
vsebini in poteku specializacij zdravnikov (Uradni list RS, št. 47/17)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.