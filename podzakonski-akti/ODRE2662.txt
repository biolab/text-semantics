1. člen
(vsebina)
Ta odredba določa obvezno pošiljanje podatkov o
drobnoprodajnih cenah naftnih derivatov, ki se prodajajo na bencinskih
servisih, in način pošiljanja teh podatkov.
2. člen
(vrste podatkov)
(1) Podjetja, ki se ukvarjajo z dejavnostjo prodaje naftnih
derivatov, ki se uporabljajo kot pogonsko gorivo ali gorivo za ogrevanje (v
nadaljnjem besedilu: podjetja), sporočijo vsako spremembo drobnoprodajnih cen
naftnih derivatov iz drugega odstavka tega člena na vsakem bencinskem servisu v
Republiki Sloveniji Ministrstvu za gospodarski razvoj in tehnologijo (v
nadaljnjem besedilu: ministrstvo) pred uveljavitvijo cene na prodajnem mestu.
(2) Podatki o drobnoprodajnih cenah iz prejšnjega odstavka se
nanašajo na liter naftnih derivatov in se sporočijo za:
a)    
neosvinčeni motorni bencini (NMB-95, 98 ali več oktanski motorni
bencin),
b)    
dizelsko gorivo,
c)    
ekstra lahko kurilno olje (KOEL),
č)    avtoplin.
3. člen
(način posredovanja podatkov)
(1) Vsako spremembo drobnoprodajnih cen podjetja vnesejo pred
uveljavitvijo cene na prodajnem mestu v elektronski obliki v spletno aplikacijo
na enega izmed naslednjih načinov:
-       
z uporabo vmesnika za aplikacijsko programiranje,
-       
z izpolnitvijo spletnega obrazca.
(2) Spletna aplikacija in spletni obrazec sta dostopna na
spletni strani www.goriva.si.
4. člen
(imenovanje odgovorne osebe)
Podjetje ministrstvu sporoči kontaktne podatke ene ali več
odgovornih oseb za posredovanje podatkov.
5. člen
(prijava in uporaba spletne aplikacije)
(1) Za prijavo v spletno aplikacijo ministrstvo odgovorni
osebi podjetja dodeli uporabniško ime in geslo.
(2) Za uporabo spletne aplikacije ministrstvo izdela
navodila, ki so dostopna v aplikaciji.
6. člen
(obveščanje o spremembah)
Podjetje ministrstvu nemudoma sporoči vsako spremembo, ki
lahko vpliva na obveznost posredovanja podatkov.
KONČNA DOLOČBA
7. člen
(začetek veljavnosti)
Ta odredba začne veljati naslednji dan po objavi v Uradnem
listu Republike Slovenije in velja šest mesecev.
Št. 007-275/2021/11
Ljubljana, dne 11. maja 2021
EVA 2021-2130-0026
Zdravko Počivalšek
minister
za gospodarski razvoj in
tehnologijo