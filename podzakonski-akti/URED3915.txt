1. člen
(1) S to uredbo se predpisujejo: 
-       
ravni potrebnega znanja slovenščine za posamezne poklice oziroma delovna
mesta v državnih organih in organih samoupravnih lokalnih skupnosti ter pri
izvajalcih javnih služb in nosilcih javnih pooblastil iz 5. člena Zakona o
javni rabi slovenščine (Uradni list RS, št. 86/04), 
-       
način dokazovanja tega znanja. 
(2) Določbe te uredbe ne veljajo za tista delovna mesta iz
prejšnjega odstavka, za katera je potrebno znanje slovenščine posebej določeno
z drugim predpisom.
2. člen
(1) Pri predpisovanju ravni potrebnega znanja slovenščine sta
upoštevani zahtevnost delovnega mesta ter način dela na njem. 
(2) Zahtevnost posameznega uradniškega ali strokovno-tehničnega
delovnega mesta je na splošno določena z Uredbo o notranji organizaciji,
sistemizaciji, delovnih mestih in nazivih v organih javne uprave in v
pravosodnih organih (Uradni list RS, št. 58/03, 81/03, 109/03, 43/04, 58/04 –
popr., 138/04, 35/05, 60/05, 72/05, 112/05, 49/06, 140/06 in 9/07 – katalogi v
prilogah). Razvrstitev in opisi delovnih mest iz navedene uredbe se smiselno
uporabljajo tudi glede potrebnega znanja slovenščine za delovna mesta pri
izvajalcih javnih služb in nosilcih javnih pooblastil. 
(3) Z načinom dela v okviru delovnega mesta so mišljene
zlasti pogostnost, pomembnost in zahtevnost predvidljivih jezikovnih stikov s
sodelavci, strankami in širšo javnostjo (pisni – ustni, pisarniški – terenski –
medijski idr.).
3. člen
(1) Za delovna mesta iz te uredbe se določa tristopenjska
lestvica aktivnega znanja slovenščine: aktivno znanje na osnovni, srednji in
visoki ravni. 
(2) Za delo na uradniških delovnih mestih je potrebna visoka
raven aktivnega obvladanja slovenščine. 
(3) Določba prejšnjega odstavka ne velja za naslednja
nepoložajna uradniška delovna mesta: referent, občinski redar, pravosodni
sodelavec, policist, kriminalist, vojak, carinik, paznik, pristaniški nadzornik
in izterjevalec. Za ta delovna mesta zadostuje srednja raven aktivnega znanja
slovenščine. 
(4) Za delo na strokovno-tehničnih delovnih mestih je
potrebna: 
-       
visoka raven aktivnega znanja slovenščine za delovna mesta VI. in VII.
tarifnega razreda; 
-       
srednja raven aktivnega znanja slovenščine za delovna mesta III. do V.
tarifnega razreda; 
-       
osnovna raven aktivnega znanja slovenščine za delovna mesta I. in II.
tarifnega razreda.
4. člen
(1) Pri delovnih mestih, za katera se po predpisih zahteva
določena izobrazbena stopnja, se šteje, da je v okviru te stopnje že zajeta
tudi ustrezna raven potrebnega znanja slovenščine, če je oseba izobrazbo
dosegla na slovenski šoli. Za slovenske se po tej uredbi štejejo tiste šole v
Republiki Sloveniji ali v tujini, ki svoj izobraževalni oziroma študijski
program (predavanja, vaje, izpite ipd.) izvajajo v slovenskem učnem jeziku ali
dvojezično (s slovenščino), in šole v Republiki Sloveniji, v katerih se
slovenščina poučuje kot jezik okolja v predpisanem obsegu učnega predmeta. Če
šola izvaja svoj program vzporedno v slovenskem in v tujem jeziku, se ustrezna
raven potrebnega znanja slovenščine prizna osebam, ki so na tej šoli obiskovale
in končale program, izvajan v slovenskem jeziku. 
(2) Osebe, ki nimajo končanih ustreznih slovenskih šol,
potrebno znanje slovenščine dokazujejo s posebnim potrdilom uradno pooblaščene
izobraževalne ustanove o uspešno opravljenem preizkusu znanja slovenščine po
javno veljavnem izobraževalnem programu ustrezne stopnje v Republiki Sloveniji.
Pri tem se šteje: 
-       
da osnovno raven aktivnega znanja slovenščine obvlada, kdor je uspešno
opravil preizkus po izobraževalnem programu za osnovno šolo ali po programu
Slovenščina za tujce na srednji ravni (po lestvici Skupnega evropskega jezikovnega
okvira raven B 2); 
-       
da srednjo raven aktivnega znanja slovenščine obvlada, kdor je uspešno
opravil preizkus po izobraževalnem programu za poklicno ali triletno strokovno
šolo ali po programu Slovenščina za tujce na visoki ravni (po lestvici Skupnega
evropskega jezikovnega okvira raven C 1); 
-       
da visoko raven aktivnega znanja slovenščine obvlada, kdor je uspešno
opravil preizkus po izobraževalnem programu za slovensko gimnazijo oziroma tej
ustrezno štiriletno srednjo šolo.
Prehodna in končna določba
5. člen
Določbe te uredbe se uporabljajo za nove zaposlitve javnih
uslužbencev v državnih organih in organih samoupravnih lokalnih skupnosti ter
pri izvajalcih javnih služb in nosilcih javnih pooblastil ter za nova
napredovanja oziroma premestitve že zaposlenih uslužbencev na druga delovna
mesta, za zasedbo katerih predpisana raven znanja slovenščine presega raven, ki
je s to uredbo predpisana za njihovo dotedanje delovno mesto.
6. člen
Ta uredba začne veljati naslednji dan po objavi v Uradnem
listu Republike Slovenije.
Št. 61400-1/2006/22
Ljubljana, dne 21. februarja 2008
EVA 2005-3511-0031
Vlada Republike Slovenije
Janez Janša l.r. 
Predsednik