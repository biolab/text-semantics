1. člen
(vsebina uredbe)
S to uredbo se podrobneje urejata opravljanje javne službe
Slovenske tiskovne agencije (v nadaljnjem besedilu: STA) in njeno financiranje
ob upoštevanju Sklepa Komisije 2012/21/EU z dne 20. decembra 2011 o uporabi
člena 106(2) Pogodbe o delovanju Evropske unije za državno pomoč v obliki
nadomestila za javne storitve, dodeljenega nekaterim podjetjem, pooblaščenim za
opravljanje storitev splošnega gospodarskega pomena (UL L št. 7 z dne 11. 1.
2012, str. 3; v nadaljnjem besedilu: Sklep Komisije 2012/21/EU).
2. člen
(vrste in obseg storitev javne službe)
(1) V okviru javne službe iz 4. člena Zakona o Slovenski
tiskovni agenciji (Uradni list RS, št. 50/11 in 36/21; v nadaljnjem besedilu:
ZSTAgen) STA na spletni strani pregledno objavlja:
-       
povzetke novic v slovenskem jeziku, tako da so ti jasno ločeni od
celotnih novic, ki jih agencija prodaja medijskim in drugim naročnikom, in
brezplačno dostopni vsem pod enakimi pogoji,
-       
prevode povzetkov novic v angleškem jeziku, tako da so ti jasno ločeni
od celotnih novic v angleškem jeziku in brezplačno dostopni vsem pod enakimi
pogoji,
-       
besedila radijskih novic, prirejana za radijski medij, tako da so ta
brezplačno v celoti dostopna vsem pod enakimi pogoji,
-       
avtorsko zaščitene fotografije o najpomembnejših dogodkih, tako da so te
brezplačno dostopne vsem pod enakimi pogoji,
-       
vsebine iz četrtega odstavka 4. člena ZSTAgen, tako da so objavljene v
posebni rubriki na spletni strani STA kot celotne vsebine in brezplačno
dostopne vsem pod enakimi pogoji.
(2) V letnem poslovnem načrtu STA se načrtujeta obseg javne
službe in obseg tržne dejavnosti.
(3) Pri oblikovanju ponudbe vrst tržnih storitev je treba
zagotoviti jasno razlikovanje med storitvami javne službe in storitvami tržne
dejavnosti.
(4) STA lahko izvaja le takšne tržne storitve, ki niso v
konfliktu interesov s splošno sprejetimi strokovnimi standardi za uresničevanje
načel resničnosti, točnosti, objektivnosti, neodvisnosti, nepristranskosti in
javne odgovornosti pri opravljanju storitev javne službe STA.
(5) Mesečno spremljanje opravljanja obsega storitev javne
službe in obsega storitev tržne dejavnosti se podrobneje uredi v letni pogodbi
o opravljanju javne službe (v nadaljnjem besedilu: letna pogodba).
3. člen
(nadomestilo za opravljanje javne službe)
(1) Znesek nadomestila za opravljanje storitev javne službe
STA se za posamezno poslovno leto določi skladno s 5. členom Sklepa Komisije
2012/2021/EU v višini neto stroškov, ki nastanejo pri opravljanju storitev
javne službe STA.
(2) Neto stroški se izračunajo kot razlika med celotnimi
stroški, potrebnimi za opravljanje javne službe, in prihodki, ki so jih
ustvarile storitve javne službe, ter presežki, opredeljenimi v šestem odstavku
20. člena ZSTAgen.
(3) Med prihodke javne službe se vključijo tudi dotacije ali
druga namenska sredstva, ki jih STA pridobi neposredno ali posredno za
financiranje razvoja svojega poslovanja iz državnih, lokalnih ali drugih javnih
virov. Med prihodke javne službe se prejeta sredstva vključijo v tistem
obračunskem obdobju, ko nastanejo stroški oziroma odhodki, za pokritje katerih
so bila pridobljena.
(4) Stroški javne službe vključujejo vse neposredne stroške,
nastale pri opravljanju storitev javne službe, in sorazmeren del skupnih
posrednih stroškov, nastalih pri skupnem izvajanju aktivnosti za javno službo
in tržno dejavnost.
(5) Pri razporejanju posrednih stroškov na javno službo in
tržno dejavnost mora STA uporabiti sodila, ki temeljijo na aktivnostih, ki
povzročajo te stroške. Če teh aktivnosti ni mogoče določiti, se uporabljajo
sodila delitve posrednih stroškov na podlagi deleža neposrednih stroškov.
(6) Pri določanju stroškov javne službe, ki se jih vključi v
letno pogodbo iz 4. člena te uredbe, je treba upoštevati, da morajo biti
stroški:
-       
priprave in objave povzetkov novic v slovenskem jeziku po prvem odstavku
4. člena ZSTAgen,
-       
priprave in objave povzetkov novic v angleškem jeziku po drugem odstavku
4. člena ZSTAgen,
-       
priprave besedil radijskih novic, prirejenih za objavo v radijskem
mediju, po tretjem odstavku 4. člena ZSTAgen,
-       
zagotavljanja vsebin o delovanju narodnih skupnosti in etičnih skupnosti
v državi ter manjšinah v sosednjih državah po četrtem odstavku 4. člena ZSTAgen
in
-       
nalog dolgoročne hrambe dokumentarnega ter arhivskega gradiva po šestem
odstavku 4. člena ZSTAgen
merjeni na podlagi analize stroškov, ki bi za
enako storitev nastali v povprečnem, dobro vodenem in ustrezno opremljenem ali
referenčnem podjetju.
(7) Višino nadomestila za javno službo načrtuje STA v skladu
s tem členom v letnem poslovnem načrtu v znesku, ki je enak načrtovani višini
neto stroškovjavne službe za prihodnje leto.
(8) UKOM vsako leto do 1. decembra na prostem trgu preveri
stroške za vsako storitev, ki jo v okviru javne službe na podlagi ZSTAgen
opravlja STA.
4. člen
(letna pogodba)
(1) Letno pogodbo na podlagi podatkov, izkazanih v letnem
poslovnem načrtu STA, skleneta STA in Vlada Republike Slovenije. Za pripravo,
podpis in izvajanje pogodbe je pooblaščen direktor Urada Vlade Republike
Slovenije za komuniciranje (v nadaljnjem besedilu: UKOM).
(2) STA trimesečno poroča UKOM-u o izvajanju poslovnega
načrta STA.
(3) V letni pogodbi določena letna višina nadomestila za
javno službo se izplačuje mesečno, glede na opravljen obseg storitev javne
službe v preteklem mesecu. Listini, ki je podlaga za mesečno izplačilo, mora
biti priloženo poročilo o opravljenem obsegu storitve javne službe v posameznem
mesecu, skladno s podatki o posameznih vsebinah javne službe iz 4. člena
ZSTAgen.
5. člen
(nadzor nad prekomernimi nadomestili)
(1) UKOM skladno s 6. členom Sklepa Komisije 2012/21/EU vsako
leto izvede redna preverjanja ali poskrbi za izvedbo teh preverjanj, da STA ne
prejema nadomestila za opravljanje javne službe, ki presega znesek, določen na
podlagi 5. člena tega sklepa.
(2) Pri izvajanju nadzora nad prekomernimi nadomestili je STA
dolžna pooblaščenim osebam UKOM omogočiti vpogled v podatke in informacije o
notranji organizacijski in računovodsko-finančni strukturi izvajanja poslovnih
procesov, ki so potrebni za izvedbo tega nadzora. Kadar so določene informacije
označene zaradi varstva konkurence kot poslovna skrivnost STA, jih pooblaščene
osebe iz prejšnjega stavka obravnavajo z obveznostjo poklicne zaupnosti.
6. člen
(razpoložljivost informacij in poročanje)
(1) STA in UKOM deset let hranita vse podatke in informacije,
potrebne za presojo, ali je dodeljeno nadomestilo združljivo s Sklepom Komisije
2012/21/EU.
(2) UKOM skladno z 9. členom Sklepa Komisije 2012/21/EU vsaki
dve leti Ministrstvu za finance poroča o državnih pomočeh, dodeljenih STA.
PREHODNE IN KONČNE DOLOČBE
7. člen
(prehodna ureditev)
(1) Če letna pogodba za leto 2021 ni sklenjena, se storitve
javne službe plačujejo v skladu z Zakonom o interventnih ukrepih za pomoč pri
omilitvi drugega vala epidemije COVID-19 (Uradni list RS, št. 203/20, 15/21 –
ZDUOP in 82/21 – ZNB-C), ZSTAgen in to uredbo.
(2) UKOM v roku 30 dni po uveljavitvi te uredbe na prostem
trgu preveri strošek za vsako posamezno storitev, ki jih v skladu z ZSTAgen v
okviru javne službe opravlja STA.
8. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00716-31/2021
Ljubljana, dne 10. junija 2021
EVA 2021-3340-0031
Vlada Republike Slovenije
Janez Janša
predsednik