1. člen
Ta pravilnik določa način izvajanja inšpekcijskega nadzora (v
nadaljnjem besedilu: nadzor) nad delom javnih socialno varstvenih zavodov,
koncesionarjev in drugih pravnih ali fizičnih oseb, ki izvajajo socialno
varstvene storitve na podlagi dovoljenja za delo, nadzor nad izvajanjem nalog
lokalnih skupnosti po Zakonu o socialnem varstvu (v nadaljnjem besedilu: zakon)
ter nadzor nad delom drugih izvajalcev, ki izvajajo dopolnilne, razvojne in
preventivne programe na področju socialnega varstva in varstva otrok in družine
po posebni pogodbi o sofinanciranju (v nadaljnjem besedilu: izvajalci
dejavnosti).
2. člen
Glede vseh postopkovnih vprašanj, ki niso urejena z zakonom
in s tem pravilnikom, se uporablja zakon, ki ureja inšpekcijski nadzor.
3. člen
(1) Nadzor organizira in izvaja socialna inšpekcija v okviru
Inšpektorata RS za delo. 
(2) Pri izvajanju nadzora se inšpektor za socialne zadeve (v
nadaljnjem besedilu: inšpektor) izkazuje s službeno izkaznico in značko, ki ju
izda minister, pristojen za socialno varstvo v soglasju z ministrom, pristojnim
za upravo. 
(3) Strokovni pomočnik se izkazuje s sklepom o imenovanju za
strokovnega pomočnika, ki ga izda direktor socialne inšpekcije.
4. člen
Strokovni pomočnik ima pri opravljanju strokovnih del v
inšpekcijskih zadevah smiselno enake pravice in obveznosti kot inšpektor, ne
more pa izdajati odločb in sklepov v zvezi z nadzorom. Strokovni pomočnik o
svojih ugotovitvah v zvezi z opravljenim strokovnim delom v inšpekcijski zadevi
sestavi poročilo.
5. člen
(1) Inšpektor ima dostop do vseh podatkov, ki jih izvajalci
dejavnosti pridobivajo, hranijo ter obdelujejo v okviru dejavnosti socialnega
varstva. S temi podatki ravna v celotnem postopku nadzora v skladu z načeli
varovanja osebnih podatkov in varovanja poklicne tajnosti. 
(2) Direktor oziroma drugi pooblaščeni predstavnik izvajalca
je dolžan sodelovati z inšpektorjem in mu zagotoviti dostop v prostore,
omogočiti pregled vse zahtevane dokumentacije in omogočiti druga nadzorna
dejanja ter zagotoviti pogoje za nemoten nadzor.
6. člen
(1) Nadzor se opravi kot redni ali izredni nadzor. 
(2) Za postopke v rednem nadzoru se štejejo naslednja
opravila: 
-       
izdaja sklepa o imenovanju inšpektorja za izvedbo nadzora, v skladu z
letnim programov rednih nadzorov, 
-       
izvedba nadzornih dejanj po 7. členu tega pravilnika, 
-       
izrek morebitnih opozoril v zvezi z nepravilnostmi ter določitev roka za
njihovo odpravo oziroma izdaja odločbe o ukrepih, 
-       
spremljanje izvajanja ukrepov iz prejšnje alinee, 
-       
proučitev in ocena poročila izvajalca dejavnosti o izvršenih ukrepih, 
-       
opravila po 20. členu tega pravilnika, izvedena v skladu z ugotovitvami
proučitve in ocene poročila izvajalca dejavnosti po prejšnji alinei, 
-       
izdelava poročila o izvedenem nadzoru. 
(3) Za postopke v izrednem nadzoru se štejejo naslednja
opravila: 
-       
odločitev v zvezi z uvedbo nadzora (sklep o imenovanju inšpektorja za
izvedbo nadzora oziroma obvestilo, da izredni nadzor ne bo izveden), 
-       
izvedba nadzornih dejanj po 7. členu tega pravilnika, 
-       
izrek morebitnih opozoril v zvezi z nepravilnostmi ter določitev roka za
njihovo odpravo oziroma izdaja odločbe o ukrepih, 
-       
izdelava obvestila predlagatelju o ugotovitvah izrednega nadzora ter o
morebitnih izrečenih ukrepih, 
-       
spremljanje izvajanja ukrepov iz prejšnje alinee, 
-       
proučitev in ocena poročila izvajalca dejavnosti o izvršenih ukrepih, 
-       
opravila po 20. členu tega pravilnika, izvedena v skladu z ugotovitvami
proučitve in ocene poročila izvajalca dejavnosti po prejšnji alinei, 
-       
izdelava poročila o izvedenem nadzoru.
7. člen
Za ugotovitev dejstev in dejanskega stanja lahko inšpektor
opravi različna nadzorna dejanja, zlasti pa: 
-       
pregleda celotno dokumentacijo, ki jo hrani izvajalec v zvezi z
izvajanjem storitev, drugih dejavnosti po zakonu ali izvrševanjem javnih
pooblastil, 
-       
pregleda zbirke osebnih in drugih podatkov, ki jih v skladu z zakonom
vodi ali vzdržuje izvajalec o upravičencih in o drugih posameznikih, 
-       
opravi skupinski ali individualni pogovor s strokovnimi delavci in
strokovnimi sodelavci, 
-       
opravi razgovor z upravičencem ali njegovim zakonitim zastopnikom, 
-       
opravi razgovor s strokovnim vodjem, direktorjem ali z lastnikom
izvajalca, 
-       
prisostvuje neposrednemu delu strokovnega delavca ali strokovnega
sodelavca, kadar temu ne nasprotuje upravičenec ali njegov zakoniti zastopnik, 
-       
opravi razgovor s predstavnikom, ki zastopa interese upravičencev, 
-       
opravi tudi druga nadzorna dejanja, za katera ocenita, da bi lahko
vplivala na ugotovitev posameznih dejstev.
8. člen
Inšpektor, ki izvaja redni nadzor, samostojno odloča o
številu naključno pregledanih zadev po posameznih strokovnih področjih
izvajalca dejavnosti. Pri odločitvi o številu pregledanih zadev upošteva
zlasti: 
-       
velikost izvajalca, število zaposlenih in kadrovsko sestavo izvajalca
dejavnosti, 
-       
vrsto opravljenih storitev, drugih nalog ali javnih pooblastil, 
-       
strukturo uporabnikov, 
-       
možnosti uporabnikov, da lahko izbirajo med različnimi storitvami in
izvajalci dejavnosti.
9. člen
Ocenjevanje ugotovljenega stanja, dejstev ter strokovnih
ravnanj izvajalcev dejavnosti se izvaja po elementih za oceno ravnanj izvajalcev
dejavnosti po posameznih strokovnih področjih, ki so priloga tega pravilnika.
10. člen
(1) Letni program rednih nadzorov na predlog direktorja
inšpekcije določi glavni inšpektor vsako leto do 31. januarja. V letnem
programu rednih nadzorov so določeni izvajalci dejavnosti, pri katerih bo v
tekočem letu opravljen nadzor, ter strokovna področja, ki naj se pri teh
izvajalcih dejavnosti še posebej podrobno proučijo. 
(2) Pri pripravi letnega programa rednih nadzorov se
upoštevajo tudi predlogi ministrstva, pristojnega za socialno varstvo. Z letnim
programom rednih nadzorov se seznani ministra, pristojnega za socialno varstvo,
ter vse izvajalce dejavnosti, pri katerih je načrtovan redni nadzor v tekočem
letu. 
(3) Vsak izvajalec dejavnosti je dolžan poskrbeti za to, da
so uporabniki ali njihovi zakoniti zastopniki seznanjeni z možnostmi in
postopki za vlaganje zahtevkov za izredni nadzor ter jim omogočiti, da zahtevo
vložijo tudi pri izvajalcu dejavnosti.
11. člen
(1) Izredni nadzor se opravi, ko glavni inšpektor odredi
izredni nadzor na podlagi zahteve ali pobude (v nadaljevanju: predlog za
nadzor) naslednjih oseb (v nadaljevanju: predlagatelji nadzora): 
-       
zahteve upravičenca do storitve ali njegovega zakonitega zastopnika
oziroma druge osebe, ki je imela v postopku položaj stranke, 
-       
na utemeljeno pobudo družinskega člana upravičenca ali uporabniškega
združenja, 
-       
ustanovitelja izvajalca dejavnosti, 
-       
organa upravljanja izvajalca dejavnosti, 
-       
na zahtevo reprezentativnega sindikata pri delodajalcu. 
(2) Izredni nadzor se opravi tudi v primerih, ki niso
opredeljeni v prejšnjem odstavku, če direktor socialne inšpekcije oceni, da je
to potrebno.
12. člen
(1) Predlagatelj izrednega nadzora vloži predlog za izredni
nadzor pri inšpekciji ali pri izvajalcu dejavnosti. Če je predlog vložen pri
izvajalcu dejavnosti, jo je ta dolžan skupaj s pisnim poročilom o izvajanju
dejavnosti v predlagateljevi zadevi in ustrezno dokumentacijo odstopiti
inšpekciji najkasneje v roku osmih dni po prejemu predloga. 
(2) Predlog mora biti obrazložen na tak način, da je
razvidno, zoper katera ravnanja pri izvajanju dejavnosti in v kateri zadevi je
predlog vložen. 
(3) V primeru neobrazloženega oziroma nejasnega predloga,
pozove inšpektor predlagatelja, da ustrezno dopolni ali dodatno obrazloži
predlog, za kar mu določi primeren rok, ki ne sme biti krajši od osem dni. 
(4) V primeru, da predlagatelj ne dopolni ali dodatno
obrazloži predlog v določenem roku, se šteje, da je predlog umaknil.
13. člen
(1) S sklepom, s katerim se odredi redni ali izredni
inšpekcijski nadzor se imenuje tudi inšpektorja, ki bo opravil nadzor. 
(2) Glavni inšpektor imenuje inšpektorja v primerih rednega
nadzora in izrednega nadzora iz prvega odstavka 11. člena tega pravilnika,
direktor inšpekcije pa imenuje inšpektorja v primerih iz drugega odstavka 11.
člena tega pravilnika.
14. člen
Z uvedbo izrednega nadzora inšpekcija seznani: 
-       
ustanovitelja izvajalca dejavnosti v primeru predloga za nadzor zoper
javni zavod, 
-       
koncendenta v primeru predloga za nadzor zoper koncesionarja, 
-       
ministrstvo, ki je podelilo dovoljenje za delo v primeru predloga za
nadzor zoper izvajalca z dovoljenjem za delo, 
-       
sofinancerja v primeru predloga za nadzor zoper izvajalca socialno
varstvenega programa, sofinanciranega po posebni pogodbi.
15. člen
(1) O nadzornih dejanjih sestavi inšpektor inšpekcijski
zapisnik. V zapisnik se vpišejo: 
-       
podatki o začetku in zaključku nadzornih dejanj, 
-       
podatki o izvajalcu dejavnosti, 
-       
imena navzočih predstavnikov izvajalca, 
-       
podatki o morebitnih navzočih drugih osebah, ki niso zaposlene pri
izvajalcu, 
-       
podatki o opravljenih nadzornih dejanjih, 
-       
seznami zadev in drugih gradiv, ki jih začasno prevzame inšpektor, 
-       
morebitna naročila izvajalcu z navedbo rokov za njihovo izpolnitev, 
-       
posebne izjave vodje storitev ali vodje postopkov, 
-       
izjava predlagatelja oziroma pobudnika nadzora, 
-       
izjave predstavnikov uporabnikov, 
-       
podatki o morebitnih težavah, zaradi katerih nadzorna komisija ni mogla
opraviti nadzornih dejanj, 
-       
podatki o ugotovitvah nadzora, 
-       
izrečeni ukrepi inšpektorja, 
-       
drugi podatki, pomembni za izvedbo nadzora. 
(2) Če je bil za opravo določenega strokovnega dela v
inšpekcijski zadevi imenovan strokovni pomočnik, je njegovo poročilo priloga
inšpekcijskega zapisnika.
16. člen
Inšpektor obvesti predlagatelja izrednega nadzora o
ugotovitvah izrednega nadzora ter o morebitnih izrečenih ukrepih.
17. člen
(1) Izvajalec dejavnosti je dolžan upoštevati predloge in
ukrepe ter roke za odpravo pomanjkljivosti, ki jih določi inšpektor v zapisniku
oziroma v odločbi. 
(2) O izvršitvi predlogov in ukrepov je izvajalec dejavnosti
dolžan poročati v rokih in na način, ki jih določi inšpektor. Če tega ne stori,
se šteje, da ni odpravil pomanjkljivosti oziroma ni ukrenil, kar mu je bilo
naloženo.
18. člen
Inšpektor prouči poročilo o izvršitvi predlogov oziroma
ukrepov in glede na ugotovitve: 
-       
obvesti izvajalca dejavnosti, da je nadzor zaključen, 
-       
od izvajalca zahteva dopolnitev poročila v delu v katerem ni razvidno
izpolnjevanje ukrepov, 
-       
izvajalca dejavnosti opozori, da določeni ukrepi niso izpolnjeni in mu
določi nov rok za izpolnitev ukrepov, 
-       
izvajalcu določi druge ukrepe, če z že izrečenimi ukrepi ni dosežen
njihov namen, 
-       
ravna v skladu s kazenskimi določbami zakona o inšpekcijskem nadzoru.
19. člen
(1) O izvedbi nadzora pripravi inšpektor poročilo. Poročilo
pripravi najkasneje v 15 dneh po zaključenih opravilih iz prejšnjega člena. Iz
poročila je razvidno, oziroma so mu priložene naslednje priloge: 
-       
letni program rednih nadzorov oziroma predlog za izredni nadzor, 
-       
sklep o imenovanju inšpektorja in morebitnega strokovnega pomočnika v
inšpekcijski zadevi, 
-       
inšpekcijski zapisnik, 
-       
odločba o izrečenih ukrepih, 
-       
poročilo izvajalca o izvršitvi predlogov oziroma ukrepov, 
-       
inšpektorjeva ravnanja iz prejšnjega člena. 
(2) Poročilo iz prejšnjega odstavka posreduje inšpektor
glavnemu inšpektorju, direktorju inšpekcije, izvajalcu dejavnosti ter: 
-       
ustanovitelju izvajalca dejavnosti v primeru nadzora v javnem zavodu, 
-       
koncendentu v primeru nadzora pri koncesionarju, 
-       
ministrstvu, ki je podelilo dovoljenje za delo v primeru nadzora pri
izvajalcu z dovoljenjem za delo, 
-       
sofinancerju v primeru nadzora pri izvajalcu socialno varstvenega
programa, sofinanciranega po posebni pogodbi.
20. člen
V okviru organizacije in izvedbe nadzorov po tem pravilniku
direktor inšpekcije: 
-       
pripravlja letna poročila o izvajanju nadzorov, v katerih predstavi
analizo ugotovitev nadzorov, probleme in odprta vprašanja na posameznih
vsebinskih področjih, ter predlaga prioritete in usmeritve za delo inšpektorjev
v naslednjem letu, 
-       
skrbi za poenotenje dela inšpektorjev, za redna strokovna srečanja ter
za njihovo dodatno usposabljanje, 
-       
daje pobude strokovnemu svetu za socialno varstvo za dopolnjevanje liste
strokovnih pomočnikov.
21. člen
Socialna inšpekcija vzpostavi in vodi evidenco rednih in
izrednih nadzorov ter izrečenih ukrepov.
22. člen
(1) Direktor inšpekcije mesečno obvešča glavnega inšpektorja
o številu in vrsti opravljenih nadzorov, številu in vrsti kršitev ter o številu
ukrepov. 
(2) Na zahtevo glavnega inšpektorja ga direktor inšpekcije
obvešča tudi o ugotovitvah in ukrepanju pri posameznem rednem ali izrednem
nadzoru.
23. člen
(1) Z dnem uveljavitve tega pravilnika se preneha uporabljati
Pravilnik o strokovnem in upravnem nadzoru na področju socialnega varstva
(Uradni list RS, št. 105/00). 
(2) Ne glede na določbo prejšnjega odstavka se nadzori, ki so
bili začeti pred uveljavitvijo tega pravilnika, končajo po določbah Pravilnika
o strokovnem in upravnem nadzoru na področju socialnega varstva (Uradni list
RS, št. 105/00).
24. člen
Ta pravilnik začne veljati 31. julija 2004.
Št. 017-01-022/04-03
Ljubljana, dne 30. junija 2004.
EVA 2004-2611-0015
dr. Vlado Dimovski l. r. 
Minister za delo, 
družino in socialne zadeve

Priloga:
Elementi za oceno ravnanj izvajalcev dejavnosti po posameznih strokovnih
področjih