1. člen
(vsebina pravilnika)
Ta pravilnik ureja način, postopke in roke za izdajo soglasja
ministra, pristojnega za finance (v nadaljnjem besedilu: minister) k
zadolževanju občin in za upravljanje z dolgom občinskega proračuna.
2. člen
(opredelitev zadolžitve)
(1) Zadolžitev po tem pravilniku je:
1.     
najem kredita ali posojila za izvrševanje občinskega proračuna,
2.     
najem kredita ali posojila za upravljanje z dolgom občinskega proračuna
in
3.     
sklenitev pogodbe o zakupu ali najemu, na podlagi katerih lastninska
pravica (lahko) preide z najemodajalca na najemnika (finančni najem).
(2) Občina lahko najame kredit ali posojilo iz 1. in 2.
točke prejšnjega odstavka samo pri banki ali hranilnici, ki ima dovoljenje Banke
Slovenije za opravljanje bančnih storitev v skladu z zakonom, ki ureja
bančništvo, in javnem skladu, katerega dejavnost je dajanje posojil.
(3) Občina, ki je vključena v sistem enotnega
zakladniškega računa države (v nadaljnjem besedilu: EZRD), se lahko v skladu s
predpisi, ki urejajo zadolževanje iz denarnih sredstev EZRD, zadolži le pri
upravljavcu sredstev sistema EZRD.
3. člen
(vloga za soglasje k zadolžitvi)
(1) Občina pred vsako zadolžitvijo, pri kateri črpanje
in odplačilo posojila nista v istem proračunskem letu, ministrstvu, pristojnem
za finance (v nadaljnjem besedilu: ministrstvo) predloži vlogo za soglasje k
zadolžitvi na obrazcu, ki je priloga tega pravilnika in njegov sestavni del.
(2) Vloga vsebuje:
-       
vrsto zadolžitve iz 2. člena tega pravilnika,
-       
navedbo projekta, za katerega se bo občina zadolžila, v primeru
zadolžitve za sredstva sofinanciranja investicije iz proračuna Evropske unije
(v nadaljnjem besedilu: EU) in zadolžitve za lastni delež financiranja
investicije, ki je sofinancirana iz proračuna EU, če tako določa zakon, ki
ureja izvrševanje proračuna,
-       
seznam kreditov ali posojil in finančnih najemov, ki jih bo občina
nadomestila, v primeru zadolžitve za upravljanje z dolgom,
-       
pogoje zadolžitve, ki vplivajo na doseganje največjega obsega možnega
zadolževanja občine v skladu z 10.b členom Zakona o financiranju občin (Uradni
list RS, št. 123/06, 57/08, 36/11 in 14/15 – ZUUJFO; v nadaljnjem besedilu:
ZFO-1): višino glavnice, valuto zadolžitve, obrestno mero, rok odplačila in
obdobje črpanja kredita ali posojila oziroma finančnega najema,
-       
vrsto zavarovanja posla,
-       
rok za sklenitev pogodbe o zadolžitvi.
(3) Vlogi občina priloži:
-       
podatke o obstoječih zadolžitvah, izdanih poroštvih in prevzetih
dolgoročnih obveznostih s pogodbami o finančnem najemu ter blagovnih kreditih,
z ažuriranimi načrti odplačil in izjavo župana, da jamči za celovitost in
pravilnost podatkov,
-       
poročilo župana ali poročilo zunanjega svetovalca, ki ga je imenoval
župan, o izboru najugodnejšega ponudnika in
-       
predlog pogodbe o zadolžitvi z amortizacijskim načrtom.
(4) Poročilo o izboru najugodnejšega ponudnika vsebuje
primerjavo elementov zadolžitve iz četrte alineje drugega odstavka tega člena
in drugih elementov, ki vplivajo na ugodnost ponudbe, ter navedbo najmanj dveh
posojilodajalcev, ki jima je občina oddala povpraševanje po zadolžitvi. Če je
občina prejela le eno ponudbo, poročilo vsebuje le elemente prejete ponudbe,
poročilu pa se priloži prejete negativne odgovore potencialnih
posojilodajalcev.
(5) Vlogi za soglasje k prvi zadolžitvi po sklenitvi
sporazuma o razdelitvi premoženja med občinami, določenega v zakonu, ki ureja
lokalno samoupravo, občina priloži tudi sporazum o razdelitvi premoženja.
(6) Vlogi za soglasje k zadolžitvi za sredstva
sofinanciranja investicije iz proračuna EU občina priloži tudi pogodbo ali drug
dokument, ki ima naravo pogodbe o sofinanciranju investicije iz proračuna EU,
iz katerega morata biti razvidna predvidena višina in rok prejema teh sredstev.
Podatkov iz prve alineje tretjega odstavka tega člena ni potrebno priložiti.
(7) Vlogi za soglasje k zadolžitvi za lastni delež
financiranja investicije, ki je sofinancirana iz proračuna EU, občina priloži
tudi pogodbo ali drug dokument, ki ima naravo pogodbe o sofinanciranju
investicije iz proračuna EU.
(8) Vlogi za soglasje k zadolžitvi pri upravljavcu EZRD
ni potrebno priložiti poročila o izboru najugodnejšega ponudnika iz druge
alineje tretjega odstavka tega člena.
(9) Vlogi za soglasje k črpanju posojila v naslednjem
proračunskem letu ni potrebno priložiti poročila o izboru najugodnejšega ponudnika
iz druge alineje tretjega odstavka tega člena. Občina vlogi priloži predlog
aneksa k pogodbi z amortizacijskim načrtom.
(10) Vlogi za soglasje k sklenitvi pogodbe o finančnem
najemu občina priloži poročilo o izboru najugodnejšega ponudnika iz druge
alineje tretjega odstavka tega člena, iz katerega je razvidno, da je takšna
zadolžitev ugodnejša od najema posojila ali kredita.
(11) Vlogo za soglasje k zadolžitvi občina predloži
ministrstvu najkasneje do 20. novembra tekočega leta.
4. člen
(soglasje k spremembi likvidnostnega posojila ali kredita
v dolgoročnega)
(1) Občina lahko likvidnostno posojilo ali kredit, ki ga
ne more odplačati v proračunskem letu, v katerem ga je najela, zaradi
nepravočasnega povračila sredstev sofinanciranja investicije iz proračuna EU, s
soglasjem ministra spremeni v dolgoročno.
(2) Vlogo za soglasje iz prejšnjega odstavka občina
predloži na obrazcu iz prvega odstavka prejšnjega člena. Vlogi za soglasje,
poleg dokumentov iz prve in tretje alineje tretjega odstavka prejšnjega člena,
priloži dokument pristojnega organa, iz katerega sta razvidna obseg in
predvideni rok prejema sredstev iz proračuna EU in predlog aneksa k pogodbi o
zadolžitvi z amortizacijskim načrtom.
(3) Vlogo za soglasje v skladu s tem členom občina
predloži ministrstvu najkasneje do 5. decembra tekočega leta.
(4) Minister pri izdaji soglasja po tem členu postopa v
skladu s 5. in 6. členom tega pravilnika.
5. člen
(izdaja soglasja k zadolžitvi)
(1) Minister izda soglasje k zadolžitvi, če ugotovi, da:
-       
so vloga in njene priloge popolne,
-       
ima občina sprejet uravnotežen proračun za tekoče leto,
-       
v soglasje predložena zadolžitev, razen zadolžitve za sredstva
sofinanciranja investicije iz proračuna EU, ne presega načrtovanega obsega
zadolževanja v sprejetem odloku o proračunu,
-       
podatki iz prve alineje tretjega odstavka 3. člena tega pravilnika
verodostojno izkazujejo obstoječo zadolženost občine po prvem odstavku 10.b
člena ZFO-1,
-       
obveznosti občine iz drugega odstavka 10.b člena ZFO-1 skupaj z novo
zadolžitvijo, brez upoštevanja moratorijev in neenakomernih obveznosti, ne
presegajo dovoljenega obsega obveznosti, ki ga določa zakon, in
-       
pogodba vsebuje vse pogoje zadolžitve iz četrte alineje drugega odstavka
3. člena tega pravilnika.
(2) Minister izda soglasje za sklenitev pogodbe o
zadolžitvi v obsegu in po pogojih, navedenih v predlogu pogodbe, v petnajstih
delovnih dneh po prejemu popolne vloge. Soglasje velja do konca koledarskega
leta, v katerem je bilo izdano.
(3) Soglasje je priloga pogodbe o zadolžitvi.
6. člen
(zavrnitev soglasja k zadolžitvi)
(1) Minister zavrne soglasje k zadolžitvi, če ugotovi:
1.     
da predvidena zadolžitev presega največji obseg možnega zadolževanja,
določen v ZFO-1 in zakonu, ki ureja izvrševanje proračuna,
2.     
da predvidena zadolžitev za sredstva sofinanciranja investicije iz
proračuna EU presega višino odobrenih sredstev in obdobje do prejema teh
sredstev,
3.     
da občina v sprejetem odloku o proračunu za tekoče proračunsko leto ni v
ustreznem obsegu opredelila obsega zadolževanja za izvrševanje občinskega
proračuna oziroma za upravljanje z dolgom občinskega proračuna, razen
zadolževanja za sredstva sofinanciranja investicije iz proračuna EU,
4.     
da sprejeti proračun za tekoče proračunsko leto ni uravnotežen med
prejemki in izdatki,
5.     
da niso izpolnjeni drugi zakonski pogoji za dopustnost zadolžitve ali
6.     
da občina vloge za soglasje ni predložila v roku iz enajstega odstavka
3. člena oziroma tretjega odstavka 4. člena tega pravilnika.
(2) Ne glede na 1. točko prejšnjega odstavka minister
izda soglasje k zadolžitvi za upravljanje z dolgom, če se bo s to zadolžitvijo
zadolženost ponovno znižala do največjega obsega možnega zadolževanja.
(3) Minister zavrne soglasje k zadolžitvi za lastni
delež pri financiranju investicije, ki je sofinancirana iz proračuna EU, če
obseg zadolžitev po predhodno izdanih soglasjih preseže skupni obseg
zadolžitev, določen v zakonu, ki ureja izvrševanje proračuna.
7. člen
(pogodba oziroma aneks k pogodbi o zadolžitvi)
Občina v desetih delovnih dneh po sklenitvi pogodbe oziroma aneksa
k pogodbi o zadolžitvi posreduje kopijo pogodbe oziroma aneksa pogodbe
ministrstvu.
PREHODNA IN KONČNA DOLOČBA
8. člen
(prenehanje veljavnosti in podaljšanje uporabe)
Z dnem uveljavitve tega pravilnika preneha veljati Pravilnik o
postopkih zadolževanja občin (Uradni list RS, št. 108/08 in 49/10),
uporablja pa se za postopke za izdajo soglasja k zadolžitvi, ki so bili uvedeni
pred uveljavitvijo tega pravilnika.
9. člen
(začetek veljavnosti)
Ta pravilnik začne veljati osmi dan po objavi v Uradnem listu
Republike Slovenije.
Št. 007-505/2015/13
Ljubljana, dne 22. julija 2015
EVA 2015-1611-0092
dr. Dušan Mramor l.r.
Minister
za finance

Priloga: Vloga za
soglasje k zadolžitvi