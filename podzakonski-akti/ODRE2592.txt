1. člen
S to odredbo se določa začasna ureditev posameznih prostorov
izvajalcev zdravstvene dejavnosti glede na epidemiološki status obravnavanih
pacientov, povezan z nalezljivo boleznijo COVID-19 (v nadaljnjem besedilu:
COVID-19).
2. člen
(1) Izraz »izvajalec zdravstvene dejavnosti«, uporabljen v
tej odredbi, pomeni izvajalca bolnišnične dejavnosti, vključno z urgentnimi
centri, vzgojno-izobraževalnimi in socialno varstvenimi zavodi, ki izvajajo
dejavnost celodnevnega institucionalnega varstva oziroma celodnevne oskrbe.
(2) Socialno varstveni in vzgojno-izobraževalni zavodi, ki na
podlagi Zakona o zdravstveni dejavnosti (Uradni list RS, št. 23/05 – uradno
prečiščeno besedilo, 15/08 – ZPacP, 23/08, 58/08 – ZZdrS-E, 77/08 – ZDZdr,
40/12 – ZUJF, 14/13, 88/16 – ZdZPZD, 64/17, 1/19 – odl. US, 73/19 in 82/20) za
svoje oskrbovance zagotavljajo zdravstveno nego in zdravstveno rehabilitacijo,
v sivi in rdeči coni iz 3. člena te odredbe obravnavajo oskrbovance, ki ne
potrebujejo bolnišničnega zdravljenja.
3. člen
(1) Izvajalci zdravstvene dejavnosti določijo in uredijo
prostore za obravnavo oseb, pri katerih je prisoten sum na okužbo z virusom
SARS-CoV-2 (v nadaljnjem besedilu: siva cona) in prostore za obravnavo
pacientov, pri katerih je bila potrjena okužba z virusom SARS-CoV-2 (v
nadaljnjem besedilu: rdeča cona).
(2) Siva cona se organizira na način individualne namestitve
osebe v prostorih, ločenih od prostorov za obravnavo asimptomatskih pacientov z
negativno epidemiološko anamnezo in ločeno od pacientov, pri katerih je
potrjena okužba z virusom SARS-CoV-2. Zmogljivost sive cone se prilagaja glede
na obseg števila oseb, ki prihajajo k posameznim izvajalcem zdravstvene
dejavnosti.
(3) Rdeča cona se lahko organizira na način kohortne osamitve
(namestitve, ki dopušča obravnavo pacientov, pri katerih je potrjena okužba z
virusom SARS-CoV-2, znotraj iste sobe oziroma prostora). Prostori rdeče cone so
fizično ločeni od prostorov za obravnavo asimptomatskih pacientov z negativno
epidemiološko anamnezo in od sive cone. Zmogljivost rdeče cone se prilagaja
glede na obseg števila pacientov, pri katerih je potrjena okužba z virusom
SARS-CoV-2.
(4) Prostori sive in rdeče cone se uredijo tako, da se
preprečuje tveganje prenosa virusa SARS-CoV-2, pri čemer se upoštevajo aktualne
strokovne smernice s področja preprečevanja in obvladovanja okužb.
4. člen
Strokovno utemeljenost ukrepa iz te odredbe minister,
pristojen za zdravje, ugotavlja vsakih 14 dni in ob upoštevanju strokovnih
razlogov odloči, da se ta ukrep še naprej uporablja, ali pa ukrep spremeni
oziroma odpravi ter o tem obvesti Vlado Republike Slovenije in javnost.
5. člen
Ta odredba začne veljati naslednji dan po objavi v Uradnem
listu Republike Slovenije.
Št. 0070-123/2020
Ljubljana, dne 13. oktobra 2020
EVA 2020-2711-0094
Tomaž Gantar
minister
za zdravje