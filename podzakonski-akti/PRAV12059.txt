1. člen
(vsebina)
Ta uredba ureja postopek napotitve
uslužbencev policije v druge organizacije, način prijave in izbire kandidatov,
prenehanje dela napotenih oseb v drugi organizaciji, poročanje o delu ter
finančno spremljanje napotitve.
2. člen
(pomen izrazov)
Pomen izrazov v tej uredbi:
1.     
»druga organizacija« je organizacija, ki nima statusa mednarodne
organizacije ali mednarodne civilne misije in ki s svojim mednarodnim
delovanjem lahko prispeva k uresničevanju interesov Republike Slovenije na
področju mednarodnega sodelovanja pri zagotavljanju varnosti in notranjih
zadev;
2.     
»napotena oseba« je uslužbenec policije, ki je za določen čas napoten v
drugo organizacijo in je v delovnem razmerju v policiji;
3.     
»pristojna enota« je notranja organizacijska enota policije, pristojna
za mednarodne policijske operacije.
3. člen
(dogovor o sodelovanju)
(1) Uslužbenci policije se v drugo
organizacijo napotijo na podlagi dogovora o sodelovanju, ki ga z drugo
organizacijo sklene minister za notranje zadeve (v nadaljnjem besedilu:
minister). Dogovor vsebuje strateške ali operativne cilje policije za
sodelovanje, ki pri napotitvi upoštevajo interese iz 1. točke prejšnjega
člena.
(2) Dogovor o sodelovanju poleg
vsebine iz prejšnjega odstavka vsebuje še zlasti naslednje sestavine:
-       
opredelitev oblik sodelovanja na posameznih področjih dela policije;
-       
koristi oziroma prednosti napotitve v primerjavi z drugimi oblikami
sodelovanja;
-       
obdobje in število uslužbencev za napotitev ter splošne ali posebne
pogoje druge organizacije za napotitev;
-       
finančno ovrednotenje napotitve in drugih oblik sodelovanja;
-       
delitev stroškov med strankama pri napotitvi;
-       
določbo, da se povračilo stroškov napotene osebe s strani druge
organizacije izvaja izključno na račun ministrstva, pristojnega za notranje
zadeve (v nadaljnjem besedilu: ministrstvo);
-       
čas veljavnosti dogovora ob upoštevanju veljavnih predpisov, ki urejajo
prevzemanje finančnih obveznosti;
-       
možnost odpovedi dogovora o sodelovanju zaradi spremembe javnofinančnega
stanja ministrstva kot pogodbene stranke.
(3) O nameravanem podpisu dogovora o
sodelovanju se seznani Vlada Republike Slovenije.
4. člen
(izbirna komisija)
(1) Postopek izbire uslužbencev
policije za vsako napotitev posebej izvede izbirna komisija, ki jo na predlog
generalnega direktorja policije s sklepom imenuje minister. Izbirno komisijo
sestavljajo predstavnika pristojne enote in enote policije glede na področje
dela, ki ga bo opravljala napotena oseba, ter predstavnik notranje
organizacijske enote ministrstva, pristojne za mednarodno sodelovanje.
(2) Minister v sklepu iz prejšnjega
odstavka določi tudi merila za izbiro in metode preverjanja strokovne
usposobljenosti kandidatov.
(3) Izbirni komisiji zagotavlja
strokovno-tehnično pomoč notranja organizacijska enota ministrstva, pristojna
za kadre.
5. člen
(pogoji za napotitev)
Kandidat za napotitev mora izpolnjevati
naslednje pogoje:
-       
je uslužbenec policije;
-       
splošne ali posebne pogoje, ki jih določi druga organizacija;
-       
pogoje, ki jih za posamezno napotitev določi policija, zlasti glede
zahtevane izobrazbe, ustreznega znanja in delovnih izkušenj na delovnih
področjih, za katera kandidat kandidira, ter da kandidat ni bil disciplinsko
kaznovan in ni v disciplinskem postopku.
6. člen
(notranja objava)
(1) Poziv k prijavi kandidatov za
napotitev v drugo organizacijo se opravi na podlagi notranje objave v policiji.
Objava mora vsebovati podatke o:
-       
drugi organizaciji, v okviru katere se bodo opravljale naloge;
-       
državi oziroma kraju, kjer se bodo opravljale naloge;
-       
zahtevanih pogojih za opravljanje nalog;
-       
okvirni vsebini dela;
-       
času trajanja napotitve;
-       
dokazilih, ki jih mora kandidat priložiti prijavi;
-       
roku in naslovu za vlaganje prijav ter o roku za obveščanje o izbiri;
-       
osebi, ki bo dajala informacije o postopku notranje objave.
(2) Razpisni rok za oddajo prijav ne
sme biti krajši od osem dni.
7. člen
(postopek izbire)
(1) Izbirna komisija prejete prijave
preveri glede izpolnjevanja pogojev in izloči kandidate, ki ne izpolnjujejo
pogojev ali pošljejo prepozno ali nepopolno prijavo. Kandidate, ki na podlagi
predloženih dokazil izpolnjujejo pogoje za napotitev, izbirna komisija uvrsti v
izbirni postopek.
(2) Izbirna komisija generalnemu direktorju
policije predloži poročilo o izvedbi izbirnega postopka z obrazložitvijo
seznama kandidatov, ki so ob upoštevanju meril iz drugega odstavka
4. člena te uredbe po njeni oceni glede na strokovno usposobljenost
primerni za opravljanje nalog v drugi organizaciji. Generalni direktor policije
med temi kandidati izbere tistega, ki je po njegovi presoji najprimernejši.
(3) Če izbirna komisija oceni, da
nobeden od prijavljenih kandidatov ni primeren za napotitev, o tem pisno z
obrazložitvijo seznani generalnega direktorja policije. Na zahtevo generalnega
direktorja policije se postopek notranje objave lahko ponovi.
8. člen
(aneks k pogodbi o zaposlitvi)
Z izbranim kandidatom se najpozneje v osmih
dneh po prejemu obvestila o izbiri sklene aneks k pogodbi o zaposlitvi. V
aneksu k pogodbi o zaposlitvi se poleg sestavin, določenih z zakonom, ki ureja
sistem javnih uslužbencev, opredelijo plača in drugi prejemki napotene osebe v
skladu z zakonom in podzakonskimi predpisi, ki urejajo sistem plač v javnem
sektorju, obveznosti napotene osebe, kot izhajajo iz 10. člena te uredbe, ter
morebitne druge medsebojne obveznosti in pravice v času napotitve.
9. člen
(obdobje napotitve)
Obdobje napotitve se določi skladno z
dogovorom o sodelovanju in lahko traja največ tri leta. Napotena oseba lahko
ponovno kandidira za napotitev v isto drugo organizacijo po postopku in na
način, določen s to uredbo.
10. člen
(oprema policije in sporočanje podatkov)
(1) Napoteni osebi se lahko dodelijo v
uporabo službeno vozilo, oprema za mobilno komuniciranje in druga oprema
policije, če so izpolnjeni pogoji za dodelitev, določeni v veljavnih predpisih
in internih aktih.
(2) Napotena oseba mora notranji
organizacijski enoti ministrstva, pristojni za kadre, sporočiti vsako
spremembo, ki bi lahko vplivala na njen delovnopravni položaj.
(3) Če gre za nakazilo, ki je v
nasprotju s šesto alinejo 3. člena te uredbe, mora napotena oseba ministrstvu
najpoz­neje v petih delovnih dneh sporočiti višino zneskov vseh plačil,
povračil, nadomestil in drugih prejemkov, ki ji jih je druga organizacija
izplačala neposredno na njen transakcijski račun.
11. člen
(prenehanje napotitve)
(1) Napotena oseba preneha opravljati
delo v drugi organizaciji:
-       
s potekom obdobja napotitve;
-       
s sporazumno razvezo aneksa k pogodbi o zaposlitvi iz 8. člena te
uredbe;
-       
z odpovedjo aneksa k pogodbi o zaposlitvi v primerih, ki so določeni v
drugem odstavku tega člena.
(2) Delodajalec lahko aneks k pogodbi
o zaposlitvi iz 8. člena te uredbe odpove brez odpovednega roka in
napoteno osebo predčasno odpokliče z opravljanja dela v drugi organizaciji iz
naslednjih razlogov:
-       
če odpoklic zahteva druga organizacija;
-       
če napotena oseba na podlagi zdravstvene ocene delovne zmožnosti ni več
sposobna opravljati dela, za opravljanje katerega je bila napotena;
-       
če napoteni osebi preneha delovno razmerje v policiji;
-       
če napotena oseba ravna v nasprotju z navodili in odredbami delodajalca
ali druge organizacije;
-       
zaradi spremembe javnofinančnega stanja delodajalca;
-       
če prenehajo razlogi za napotitev.
12. člen
(odgovornost in poročanje)
Napotena oseba je v času napotitve
odgovorna vodji pristojne enote, ki ji zaradi vsebinskega spremljanja napotitve
o svojem delu poroča mesečno, letno in na posebno zahtevo vodje pristojne
enote.
13. člen
(finančno spremljanje napotitve)
Zaradi sledljivosti stroškov in finančnega
ocenjevanja sodelovanja s posamezno drugo organizacijo se v notranji
organizacijski enoti ministrstva, pristojni za finančna opravila, uvede
analitika proračunskega uporabnika za obdobje veljavnosti dogovora o
sodelovanju s posamezno organizacijo skladno s pravilnikom ministrstva, ki
ureja finančno poslovanje in izvajanje javnih naročil in javnih razpisov.
14. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00717-7/2014
Ljubljana, dne 27. marca 2014
EVA 2014-1711-0038
Vlada Republike Slovenije
mag. Alenka Bratušek l.r.
Predsednica