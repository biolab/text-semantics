I. SPLOŠNE DOLOČBE
1. člen
Ta pravilnik določa metodologijo, po kateri
se določajo splošni elementi za oblikovanje cen programov iz prvega odstavka
14. člena zakona o vrtcih, v vrtcih, ki izvajajo javno službo. 
Posamezni elementi se pri oblikovanju cene
dnevnega, poldnevnega in krajšega programa uporabljajo sorazmerno z dolžino
trajanja programa. 
Ta pravilnik določa tudi posebnosti pri
oblikovanju cen. 
2. člen
Vrtci oblikujejo cene programov za otroke v
oddelkih (vrste oddelkov):
-      
prvega starostnega obdobja, 
-      
drugega starostnega obdobja,
-      
v razvojnih oddelkih ter 
-      
v vzgojno-varstvenih družinah.
Vrtci lahko oblikujejo tudi ceno programa
za oddelke, v katere so vključeni otroci, stari od tri do štiri leta oziroma
ceno za kombinirani oddelek. 
3. člen
Cene programov, oblikovane po tej metodologiji,
so podlaga za izračun plačila staršev za vrtec in izračun razlike med ceno
programa in plačilom staršev, ki jo je vrtcu v skladu z 28. členom Zakona
o vrtcih dolžna zagotavljati občina.
Vrtec ali pristojni organ občine
ustanoviteljice vrtca mesečno izstavi račun staršem in občini, ki v skladu z
28. členom Zakona o vrtcih krije plačilo razlike med ceno programa na
otroka in plačilom staršev. 
Ne glede na določilo prejšnjega odstavka
lahko lokalna skupnost ustanoviteljica vrtca odloči, da vrtcu na podlagi
njegovih mesečnih zahtevkov zagotavlja sredstva po posameznih namenih, ki
predstavljajo posamezne vrste stroškov, ki so elementi za oblikovanje cen
programov in so opredeljeni v občinskem finančnem načrtu za področje predšolske
vzgoje. 
II. ELEMENTI ZA OBLIKOVANJE CEN PROGRAMOV
4. člen
Kot elementi za oblikovanje cen programov
se upoštevajo:
-      
stroški dela,
-      
stroški materiala in storitev,
-      
stroški živil za otroke.
5. člen
Stroški dela se obračunajo za število
zaposlenih, potrebnih za izvajanje programa v skladu s predpisanimi normativi,
ki jih določajo zakon in na njegovi podlagi izdani podzakonski predpisi in za
število zaposlenih, ki jih v skladu s predpisi o ugodnejših normativih odobri
občina. Stroški dela vključujejo plače, obvezne prispevke delodajalca in druge
stroške dela, kot so dodatno kolektivno pokojninsko zavarovanje, regres za
letni dopust, povračila stroškov prehrane med delom, povračila stroškov prevoza
na delo in iz dela, jubilejne nagrade, odpravnine ob upokojitvi, solidarnostne
pomoči, sredstva za delo sindikalnega zaupnika v skladu z zakoni, kolektivno
pogodbo in drugimi predpisi za opravljanje dejavnosti predšolske vzgoje.
Pri ugotavljanju števila zaposlenih iz
prejšnjega odstavka se upošteva tudi optimalna organizacija dela, ki vključuje
združevanje oddelkov na začetku in na koncu obratovalnega časa vrtca.
Stroškom dela iz prvega in prejšnjega
odstavka tega člena se prištejejo tudi sredstva za nadomeščanje odsotnih
delavcev iz razloga nezmožnosti dela zaradi bolezni ali poškodbe do 30 delovnih
dni v višini, ki je opredeljena v finančnem načrtu vrtca, na katerega je občina
ustanoviteljica podala soglasje.
Stroški dela za delavce, vključene v javna
dela, ne morejo biti vključeni v ceno programov. Stroški dela za delavce, za
katere je del teh stroškov zagotovljen iz drugih virov financiranja so
vključeni v cene programov samo v delu, ki niso financirani iz drugih virov.
Stroški dela se izračunajo po izhodiščih za
načrtovanje občinskih proračunov, ki jih določi ministrstvo, pristojno za finance.
6. člen
Stroški materiala in storitev so vsi
stroški za nabavljeni material in za opravljene storitve, in sicer:
1.    
Funkcionalni stroški objektov za:
- 
ogrevanje (kurjava, dimnikarske storitve),
- 
elektriko,
- 
plin,
- 
vodo,
- 
komunalne storitve,
- 
nadomestilo za uporabo stavbnega zemljišča,
- 
čiščenje prostorov,
- 
tekoče vzdrževanje prostorov in opreme,
- 
zavarovalne premije,
- 
varovanje objektov,
- 
uporabo in vzdrževanje vozil za prevoz hrane.
2.    
Funkcionalni stroški osnovne dejavnosti za:
-  
didaktična sredstva in igrače,
-  
stalno strokovno spopolnjevanje v skladu s kolektivno pogodbo,
-  
obvezne zdravstvene storitve in varstvo pri delu,
-  
hišno perilo,
-  
pisarniško poslovanje (pisarniški material, stroški plačilnega prometa,
časopisi, revije, telefonske storitve in podobno), 
-  
drobni inventar.
3.    
Drugi specifični namenski stroški. 
7. člen
Stroški živil za otroke se pri izračunu
cene določijo na podlagi števila obrokov, ki jih vrtec zagotavlja na otroka v
posameznem programu. 
8. člen
Med elemente cene ne sodijo stroški za
investicijsko vzdrževanje in investicije, ki jih vrtcem v skladu z zakonom
zagotavlja lokalna skupnost in vsi drugi stroški, ki niso neposredno povezani z
izvajanjem programa v okviru javne službe (odpravnine presežnim delavcem,
sredstva za obnovo obrabljene opreme, pohištva in delovnih priprav, nadomestila
delovnim invalidom za čas čakanja na drugo ustrezno delo, stroški sodnih
postopkov, poravnava odškodnin na podlagi izvršilnega naslova).
Stroške, ki niso elementi za izračun cen po
tem pravilniku, krije vrtcu ustanovitelj v skladu z zakonom, drugimi predpisi,
aktom o ustanovitvi zavoda oziroma v skladu s pogodbo o financiranju zavoda. 
Ustanovitelj vrtca zagotavlja vrtcu tudi
sredstva za nadomeščanje vzgojiteljev in pomočnikov vzgojiteljev v primeru
nezmožnosti dela delavca zaradi bolezni ali poškodbe do 30 dni. O obsegu teh
sredstev se dogovorita vrtec in lokalna skupnost ustanoviteljica na podlagi
ugotovljene odsotnosti teh strokovnih delavcev in izračuna dodatnih stroškov
njihovega nadomeščanja zaradi zagotavljanja nemotenega izvajanja programa, ki
ga po izteku meseca, za katerega se zagotavlja dodatna sredstva, posreduje
vrtec. (črtan)
III. IZRAČUN CENE PROGRAMA 
9. člen
Na podlagi načrtovanih povprečnih mesečnih
stroškov za tekoče leto – elementov za oblikovanje cen, se cena programa
izračuna tako, da se stroški dela za vzgojitelje in pomočnike vzgojiteljev
izračunajo posebej za programe v istovrstnih oddelkih in delijo s številom
otrok, ki je določeno kot najvišji normativ za oblikovanje posamezne vrste
oddelka. K tem stroškom se prištejejo stroški dela za delavce, ki ne delajo
neposredno v oddelkih in stroški iz druge in tretje alinee 4. člena tega
pravilnika, ki se razdelijo na število otrok v vseh oddelkih vrtca, upoštevaje
najvišji normativ za oblikovanje posamezne vrste oddelka. 
10. člen
Vključeni otrok je vsak otrok, ki je
razporejen v oddelek, ne glede na to, ali vrtec obiskuje ali ne (počitniška
odjava prisotnosti, daljša bolezen itd.), in za katerega vrtec obračuna plačilo
za vsaj en dan v mesecu. 
Če je število otrok v oddelkih manjše od
števila, ki je določeno kot najvišji normativ za oblikovanje posamezne vrste
oddelka, je lokalna skupnost ustanoviteljica vrtca dolžna vrtcu zagotavljati
sredstva v višini cene programa brez živil za število otrok, ki predstavlja
razliko med dejanskim številom otrok v oddelku in najvišjim normativnim
številom.
Določba prejšnjega odstavka se ne
uporablja, če občina ustanoviteljica vrtcu zagotavlja sredstva po posameznih
namenih, ki predstavljajo posamezne vrste stroškov, ki so elementi za
oblikovanje cen programov in so opredeljeni v občinskem finančnem načrtu za
področje predšolske vzgoje.
Določilo prejšnjega odstavka se ne
uporablja za vrtce, ki jih občina ustanoviteljica financira v skladu s tretjim
odstavkom 3. člena tega pravilnika.
IV. POSEBNI PRIMERI OBLIKOVANJA CEN
1. Dodatni stroški za otroka s posebnimi
potrebami, vključenega v redni oddelek vrtca
11. člen
Dodatni stroški za otroka, ki je vključen v
program s prilagojenim izvajanjem in dodatno strokovno pomočjo v redni oddelek,
se določijo na podlagi individualnega načrta pomoči družini ali
zapisnika multidisciplinarnega tima in veljavnih normativov (npr. dodatni
stroški za spremljevalca, tolmača za slovenski znakovni jezik, vzgojitelja za
zgodnjo obravnavo, medicinsko dietno prehrano, prosta mesta v oddelku zaradi
znižanega normativa). 
Če strokovni ali drugi delavec izvaja pomoč
za več otrok, se strošek za posameznega otroka določi v sorazmernem deležu, ki
ga delavec opravi za tega otroka. 
Višji stroški zaradi oblikovanja oddelka z
manjšim številom otrok se upoštevajo, če vrtec dejansko oblikuje oddelek z
manjšim številom otrok. 
Vrtec izda ugotovitveni sklep o vrsti in
obsegu dodatnih stroškov otroka in ga posreduje občini zavezanki za plačilo
razlike med ceno programa na otroka in plačilom staršev, ki je dolžna kriti
dodatne stroške. Stroške prostih mest brez živil krije občina zavezanka. 
Ugotovitveni sklep iz prejšnjega odstavka
je podlaga za izstavitev mesečnega računa občini zavezanki.
1.A Financiranje oddelkov prilagojenega
programa v zavodih za vzgojo in izobraževanje otrok in mladostnikov s posebnimi
potrebami
11.a člen
Oddelki prilagojenega programa za
predšolske otroke, ki delujejo v zavodih za vzgojo in izobraževanje otrok in
mladostnikov s posebnimi potrebami in ki jih v sistemizaciji zavoda odobri
ministrstvo, pristojno za predšolsko vzgojo, se v skladu z Zakonom o vrtcih
(Uradni list RS, št. 100/05 – uradno prečiščeno besedilo, 25/08, 98/09 –
ZIUZGK, 36/10, 62/10 – ZUPJS, 94/10 – ZIU, 40/12 – ZUJF, 14/15 – ZUUJFO in
55/17) financirajo po posameznih namenih, ki so elementi za izračun cene iz
državnega proračuna, razen stroškov živil. 
Višino stroškov živil iz 7. člena tega
pravilnika sprejme svet zavoda. 
Staršem, ki imajo otroka vključenega v
oddelke iz prvega odstavka tega člena, se lahko zaračunajo stroški živil za
dneve prisotnosti otroka v oddelku, razen tistim staršem, ki bi bili v skladu z
Zakonom o uveljavljanju pravic iz javnih sredstev (Uradni list RS,
št. 62/10, 40/11, 40/12 – ZUJF, 57/12 – ZPCP-2D, 14/13, 56/13 – ZŠtip-1,
99/13, 14/15 – ZUUJFO, 57/15, 90/15, 38/16 – odl. US, 51/16 – odl. US, 88/16,
61/17 – ZUPŠ, 75/17, 77/18 in 47/19) oproščeni plačila vrtca.
1.B. Financiranje višjih stroškov
delovanja razvojnih oddelkov vrtcev iz državnega proračuna
11.b člen
Za izvajanje prilagojenega programa za
predšolske otroke, ki se izvaja v razvojnih oddelkih vrtcev, se iz državnega
proračuna, v skladu z normativi in standardi, ki veljajo za dejavnost
predšolske vzgoje, zagotavljajo sredstva za plačilo višjih stroškov delovanja
razvojnih oddelkov vrtcev. 
Ministrstvo, pristojno za predšolsko
vzgojo, vrtcu zagotavlja višje stroške iz prejšnjega odstavka v višini razlike
med ceno programa, ki je v skladu z Zakonom o vrtcih (Uradni list RS,
št. 100/05 – uradno prečiščeno besedilo, 25/08, 98/09 – ZIUZGK, 36/10,
62/10 – ZUPJS, 94/10 – ZIU, 40/12 – ZUJF, 14/15 – ZUUJFO in 55/17) osnova za
plačilo staršev za otroke s posebnimi potrebami, in ceno razvojnega oddelka. 
Ne glede na 5. člen tega pravilnika
se stroški dela zaposlenih na podlagi ugodnejših normativov, ki jih v
skladu s Pravilnikom o normativih za opravljanje dejavnosti predšolske vzgoje
(Uradni list RS, št. 27/14, 47/17 in 43/18) odobri občina, pri izračunu
cene razvojnega oddelka ne upoštevajo. 
Če delo v razvojnih oddelkih opravljajo
tudi zaposleni, ki jih je kot ugodnejše normative odobrila občina, v razvojni
oddelek pa so vključeni otroci iz več občin, se stroški dela za te zaposlene
krijejo na podlagi pogodbe, ki ureja medsebojna razmerja občin in vrtca.
2. Cene programov v oddelkih na
narodno mešanih območjih
12. člen
Pri izračunu cen programov v oddelkih na
narodno mešanih območjih, kjer vzgojno delo poteka v italijanskem jeziku
oziroma dvojezično v slovenskem in madžarskem jeziku, se ne upošteva višjih
stroškov za delovanje teh oddelkov, ker se krijejo iz državnega proračuna. 
3. Oddelki otrok Romov
13. člen
Če vrtec v skladu s predpisi oblikuje
oddelek otrok Romov, se pri izračunu cene programa za ta oddelek ne upošteva
višjih stroškov za delovanje takšnega oddelka, ker se krijejo iz državnega
proračuna.
4. Oddelki na območjih s posebnimi
razvojnimi problemi
14. člen
Če vrtec v skladu z zakonodajo na območju s
posebnimi razvojnimi problemi oblikuje oddelek z manjšim številom otrok, se tak
oddelek ne šteje kot oddelek z nadstandardom. Razliko zaradi višjih stroškov v
takšnem oddelku glede na stroške enakega programa v drugih istovrstnih oddelkih
v celoti plačuje lokalna skupnost oziroma lokalne skupnosti, ki so sprejele
sklep o delovanju takšnega oddelka. Ta razlika ne sme biti vključena v ceno
programa, izračunano po metodologiji iz tega pravilnika. 
5. Cene bolnišničnih oddelkov oziroma
plačevanje stroškov v bolnišnicah regionalnega pomena
15. člen
Sredstva za delovanje oddelkov vrtcev v
bolnišnicah, katerih dejavnost ni namenjena celotni državi, zagotavljajo
lokalne skupnosti, na območju katerih bolnišnica opravlja svojo dejavnost, v
skladu z drugim odstavkom 28. člena zakona o vrtcih in v sorazmerju s številom
prebivalcev, ki jih ima posamezna lokalna skupnost. Sredstva za delovanje teh
oddelkov predstavljajo stroški dela za vzgojitelje ter sredstva za igrače in
druga didaktična sredstva. Višino obveznosti posamezne lokalne skupnosti se
določi s pogodbo med lokalno skupnostjo ustanoviteljico bolnišničnega oddelka
vrtca in lokalno skupnostjo zavezanko.
Sredstva, ki se za delovanje vrtca iz
prejšnjega odstavka zagotavljajo iz državnega proračuna v skladu z 29. členom
zakona o vrtcih, se pri izračunu cene bolnišničnega oddelka odštejejo. 
6. Stroški izvajanja programa ob sobotah
16. člen
Če vrtec izvaja program tudi ob sobotah, se
stroški izvajanja programa izračunajo le, kadar zaposlenih kljub racionalni
organiziranosti ni mogoče prerazporediti v okviru tedenskega delovnega časa in
če nastanejo dodatni stroški. 
Stroški izvajanja programa ob sobotah se
izračunajo tako, da se za vsako soboto posebej ugotovijo stroški dela v soboto
prisotnih delavcev. Te stroške se deli s številom otrok, prisotnih na posamezno
soboto. Dobljenemu znesku na otroka se dodata 1/22 mesečnega zneska za
materialne in nematerialne stroške na otroka in dnevni stroški živil na otroka.
Plačilo staršev, katerih otroci obiskujejo
vrtec tudi ob sobotah se določi glede na stroške izvajanja programa ob sobotah
skladno s plačilnim razredom, ki jim je določen za plačilo v skladu s
pravilnikom, ki ureja plačila staršev za programe v vrtcih, lokalna skupnost
zavezanka pa krije razliko do celotnih stroškov izvajanja programa ob sobotah.
Če ni drugih dodatnih stroškov iz prejšnjega odstavka tega člena, plačajo
starši samo stroške živil.
7. Stroški začasnega izpisa otroka iz
vrtca
16.a člen
Lokalna skupnost ustanoviteljica vrtca
lahko sprejme sklep, da se staršem za obdobje, ko otroka izpišejo iz vrtca ter
ga nato ponovno vpišejo v vrtec, zaračunajo stroški, ki nastanejo z začasnim
izpisom. Stroški se lahko ugotavljajo za obdobje največ dveh mesecev in ne
smejo presegati višine plačila, ki bi bilo staršem obračunano v skladu s prvim
odstavkom 17. člena tega pravilnika.
V. OBRAČUNAVANJE ODSOTNOSTI OTROK 
17. člen
Za čas, ko je otrok odsoten in ne obiskuje
vrtca, se cena programa zniža za stroške neporabljenih živil. Tako znižana cena
je podlaga za plačilo staršev in plačilo razlike med ceno programa in plačilom
staršev, ki ga krije lokalna skupnost zavezanka. 
Če je otrok zaradi bolezni ali drugih
razlogov odsoten dalj časa, lahko pristojni organ lokalne skupnosti iz 20.
člena tega pravilnika določi, da vrtec obračuna plačilo staršev na podlagi
cene, ki je poleg stroškov za živila še dodatno znižana. 
Natančnejša pravila o odsotnosti in
obračunavanju cen programov v času otrokove odsotnosti (npr. razlogih, ki se
štejejo za opravičeno odsotnost, odštevanju zneska za neporabljena živila, prvi
dan upoštevanja otrokove odsotnosti) določi s sklepom lokalna skupnost ustanoviteljica
vrtca. 
18. člen
Če lokalna skupnost, ki je v skladu z
zakonom zavezanka za plačilo razlike med ceno programa na otroka in plačilom
staršev, staršem prizna popust oziroma nižje plačilo med počitnicami ali iz
razloga opravičene odsotnosti, mora hkrati zagotoviti tudi plačilo celotne
razlike med plačilom staršev v času počitniške ali druge odsotnosti otroka in
ceno programa, razen stroškov živil. 
VI. NAČIN USKLAJEVANJA CEN PROGRAMOV
19. člen
Uskladitev cen po elementih, ki jih določa
ta metodologija, se opravi enkrat letno, glede na letne rasti elementov. 
Ne glede na določilo prejšnjega odstavka
lahko vrtec ali pristojni upravni organ lokalne skupnosti ustanoviteljice predlaga
uskladitev cene, če se v vmesnem obdobju bistveno spremenijo elementi, ki so
podlaga za določitev cene.
Sklep o določitvi cen lokalna skupnost v
roku 15 dni po sprejemu posreduje ministrstvu, pristojnemu za predšolsko
vzgojo.
20. člen
Pristojni organ lokalne skupnosti mora
predlog cen programov obravnavati in o tem sprejeti ustrezen sklep, najkasneje
v 60 dneh po predložitvi predloga cen. Predlog cen mora vsebovati izračun cen
in obrazložitev, kot je to določeno v aktih lokalne skupnosti ustanoviteljice
vrtca. 
V skladu z dogovorom med lokalno skupnostjo
ustanoviteljico in vrtcem lahko predlog cen programov pripravi tudi organ
lokalne skupnosti, pristojen za področje predšolske vzgoje.
20.a člen
Če je lokalna skupnost ustanoviteljica več
vrtcev, lahko sprejme sklep, v katerem določi enotno ceno za enake programe, ki
velja za vse vrtce kot osnova za plačilo staršev in plačilo razlike med ceno
programa in plačilom staršev, ki jo krije lokalna skupnost zavezanka.
21. člen
(črtan)

Pravilnik o metodologiji za oblikovanje cen
programov v vrtcih, ki izvajajo javno službo (Uradni list RS, št. 97/03)
vsebuje naslednje prehodne in končne določbe:
»VII. PREHODNE IN KONČNE DOLOČBE
22. člen
Lokalne skupnosti so dolžne določiti cene
programov v skladu s tem pravilnikom najkasneje do 1. 1. 2004. 
Če bi se cena posameznega programa, ki je
izračunana po tej metodologiji, v primerjavi s ceno, ki je veljala na dan
uveljavitve tega pravilnika, povečala za več kot 10 %, se oblikovanje cen
uveljavi postopno, in sicer:
-      
v obdobju od 1. 1. 2004 do 31. 12. 2004 se lahko cena posameznega
programa, izračunana po metodologiji v primerjavi s ceno na dan uveljavitve
tega pravilnika poveča za največ 10 %, 
-      
v obdobju od 1. 1. 2005 do 31. 12. 2005 se lahko cena posameznega programa
poveča za nadaljnjih največ 10 % in
-      
po 1. 1. 2006 se lahko cena posameznega programa poveča še za morebitno
razliko do cene, izračunane po tej metodologiji. 
Lokalna skupnost ustanoviteljica vrtca v
primeru, ko velja za posamezne programe nižja cena kot bi bila cena, izračunana
po tej metodologiji, zagotavlja vrtcu dodatna sredstva, ki so potrebna za
nemoteno izvajanje javne službe in za zagotavljanje pravic zaposlenih. 
23. člen
Pri sklepanju pogodb lokalnih skupnosti z
zasebnimi vrtci, ki jim pripada pravica do financiranja iz proračuna lokalne
skupnosti v skladu z zakonom o vrtcih (Uradni list RS, št. 12/96, 44/00 in
78/03) se v skladu z 9. členom zakona o spremembah in dopolnitvah zakona o
vrtcih (Uradni list RS, št. 78/03) obveznost lokalne skupnosti izračuna na
podlagi cene istovrstnega programa v javnem vrtcu na območju lokalne skupnosti,
ki je določena v skladu z metodologijo iz tega pravilnika. 
Če veljavna cena ni določena v skladu s
prejšnjim odstavkom, se pogodbena obveznost lokalne skupnosti izračuna na
podlagi 34. člena zakona o vrtcih (Uradni list RS, št. 12/96 in 44/00), ki je
bila podlaga za sklepanje pogodb pred uveljavitvijo zakona o spremembah in
dopolnitvah zakona o vrtcih (Uradni list RS, št. 78/03).
Če v lokalni skupnosti iz prvega odstavka
tega člena po 1. 9. 2004 veljavne cene programov še vedno niso določene po tej
metodologiji, se pri izračunu obveznosti lokalne skupnosti do zasebnega vrtca
kot osnova uporablja povprečna cena istovrstnega programa, ki jo izračuna
ministrstvo, pristojno za predšolsko vzgojo.
24. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o metodologiji za oblikovanje cen programov v vrtcih, ki izvajajo
javno službo (Uradni list RS, št. 77/05) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o metodologiji za oblikovanje cen programov v vrtcih, ki izvajajo javno službo
(Uradni list RS, št. 120/05) spreminja 22. člen pravilnika
tako, da se glasi:
»22. člen
Lokalne skupnosti so dolžne določiti cene
programov v skladu s tem pravilnikom najkasneje do 1. 1. 2004. 
Če bi se cena posameznega programa, ki je
izračunana po tej metodologiji, v primerjavi s ceno, ki je veljala na dan
uveljavitve tega pravilnika, povečala za več kot 10 %, se oblikovanje cen
uveljavi postopno, in sicer:
-      
v obdobju od 1. 1. 2004 do 31. 12. 2004 se lahko cena posameznega
programa, izračunana po metodologiji v primerjavi s ceno na dan uveljavitve
tega pravilnika poveča za največ 10 %, 
-      
v obdobju od 1. 1. 2005 do 31. 12. 2005 se lahko cena posameznega
programa poveča za nadaljnjih največ 10 % in
-      
v obdobju od 1. 1. 2006 do 31. 12. 2006 se lahko cena posameznega
programa poveča za nadaljnjih največ 10%,
-      
v obdobju od 1. 1. 2007 do 31. 12. 2007 se lahko cena posameznega
programa poveča za nadaljnjih največ 10%,
-      
po 1. 1. 2008 se lahko cena posameznega programa poveča še za morebitno
razliko do cene, izračunane po tej metodologiji. 
Lokalna skupnost ustanoviteljica vrtca v
primeru, ko velja za posamezne programe nižja cena kot bi bila cena, izračunana
po tej metodologiji, zagotavlja vrtcu dodatna sredstva, ki so potrebna za
nemoteno izvajanje javne službe in za zagotavljanje pravic zaposlenih.«;
dodaja 22.a člen pravilnika:
»22.a člen
Omejitev iz tretje in četrte alinee drugega
odstavka 22. člena se ne uporablja, če pride do spremembe cene programa zaradi
spremembe najvišjega normativa števila otrok, ki ga določa 9. člen tega
pravilnika.«;
ter vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem list Republike Slovenije, uporabljati pa se začne s 1. 1.
2006.«.

Pravilnik o spremembah in dopolnitvah
Pravilnika o metodologiji za oblikovanje cen programov v vrtcih, ki izvajajo
javno službo (Uradni list RS, št. 93/15)
vsebuje naslednjo končno določbo:
»6. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o metodologiji za oblikovanje cen programov v vrtcih, ki izvajajo
javno službo (Uradni list RS, št. 59/19)
vsebuje naslednje prehodne in končno določbo:
»PREHODNE IN KONČNA DOLOČBA
4. člen
Za otroka s posebnimi potrebami, ki je na
dan uveljavitve tega pravilnika vključen v program s prilagojenim izvajanjem in
dodatno strokovno pomočjo na podlagi odločbe o usmeritvi, se upoštevajo dodatni
stroški v skladu z 11. členom Pravilnika o metodologiji za oblikovanje cen
programov v vrtcih, ki izvajajo javno službo (Uradni list RS, št. 97/03,
77/05, 120/05 in 93/15), do izteka veljavnosti odločbe o usmeritvi. 
5. člen
Ministrstvo, pristojno za predšolsko
vzgojo, v obdobju od 1. septembra 2019 do uveljavitve normativov za
izvajanje prilagojenega programa za predšolske otroke v skladu z Zakonom o
celostni zgodnji obravnavi predšolskih otrok s posebnimi potrebami (Uradni list
RS, št. 41/17), zagotavlja vrtcem sredstva za višje stroške delovanja
razvojnih oddelkov v višini razlike med povprečno ceno programov razvojnih
oddelkov in povprečno ceno programov prvega in drugega starostnega obdobja, ki
se izračunata na podlagi veljavnih cen v javnih vrtcih na dan 1. september
tekočega leta. Tako ugotovljena višina razlike se množi s šest (normativno
število otrok v oddelku) in predstavlja višji strošek delovanja razvojnega
oddelka. 
Podatke o povprečnih cenah iz prejšnjega
odstavka in ugotovljeno višino višjih stroškov za delovanje razvojnega oddelka
določi s sklepom za posamezno šolsko leto minister, pristojen za predšolsko
vzgojo, in ga objavi na spletni strani ministrstva, pristojnega za predšolsko
vzgojo, do 15. oktobra tekočega leta. 
Vrtcu se zagotavljajo pripadajoča sredstva
iz tega člena na podlagi mesečnega zahtevka za pretekli mesec. 
6. člen
Oddelki prilagojenega programa, ki so jih
javni vrtci organizirali do uveljavitve tega pravilnika, se financirajo v
skladu s tem pravilnikom od 1. septembra 2019 dalje. Vrtci, ki bodo
organizirali oddelke prilagojenega programa po uveljavitvi tega pravilnika,
morajo za njihovo delovanje pridobiti sklep ministra o dodelitvi prilagojenega
programa, kot to določa Zakon o organizaciji in financiranju vzgoje in izobraževanja
(Uradni list RS, št. 16/07 – uradno prečiščeno besedilo, 36/08, 58/09,
64/09 – popr., 65/09 – popr., 20/11, 40/12 – ZUJF, 57/12 – ZPCP-2D, 47/15,
46/16, 49/16 – popr. in 25/17 – ZVaj). 
7. člen
V obdobju od 1. septembra 2019 do
uveljavitve normativov za izvajanje programov za predšolske otroke, v skladu z
Zakonom o celostni zgodnji obravnavi predšolskih otrok s posebnimi potrebami
(Uradni list RS, št. 41/17), strokovna skupina za zgodnjo obravnavo, na
podlagi individualnega načrta pomoči družini ali zapisnika multidisciplinarnega
tima, določi največji obseg dodatne strokovne pomoči otroku v tekočem šolskem
letu. Dodatna strokovna pomoč se lahko izvaja v strnjeni obliki ali
neenakomerno, pri čemer skupni obseg ne presega 120 ur v posameznem šolskem letu
oziroma v sorazmernem deležu, če je otroku dodatna strokovna pomoč dodeljena
tekom šolskega leta. Do vzpostavitve delovnega mesta vzgojitelja za zgodnjo
obravnavo dodatno strokovno pomoč izvaja vzgojitelj za dodatno strokovno pomoč.
Strokovna skupina za zgodnjo obravnavo
določi tudi obseg izvajanja fizične pomoči otroku v času njegovega bivanja v
vrtcu ob smiselni uporabi 23. člena Pravilnika o normativih za opravljanje
dejavnosti predšolske vzgoje (Uradni list RS, št. 27/14, 47/17 in 43/18) in
upoštevaje potrebe otroka tudi način ter obseg vključevanja strokovnega delavca
za znakovni jezik ali strokovnjaka za prilagojeno sporazumevanje in delo z
gluhoslepimi, do največ 15 ur tedensko. 
Strokovna skupina za zgodnjo obravnavo
lahko zaradi vključitve otrok s posebnimi potrebami, zmanjša število otrok v
oddelku ob smiselni uporabi Pravilnika o normativih za opravljanje dejavnosti
predšolske vzgoje (Uradni list RS, št. 27/14, 47/17 in 43/18). 
8. člen
Glede na obseg dodatne strokovne pomoči,
fizične pomoči otroku v času njegovega bivanja v vrtcu, obseg dela strokovnega
delavca za znakovni jezik ali strokovnjaka za prilagojeno sporazumevanje in
delo z gluhoslepimi ter manjše število otrok v oddelku, ki ga določi strokovna
skupina za zgodnjo obravnavo na podlagi prejšnjega člena, vrtec izda
ugotovitveni sklep o vrsti in obsegu dodatnih stroškov otroka in ga posreduje
občini zavezanki za plačilo dodatnih stroškov za otroka. 
Ugotovitveni sklep iz prejšnjega odstavka
je podlaga za izstavitev mesečnega računa občini zavezanki. 
9. člen
Ta pravilnik začne veljati naslednji dan po
objavi v Uradnem listu Republike Slovenije.«.