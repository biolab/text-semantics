1. SPLOŠNE DOLOČBE
1. člen
(vsebina sklepa)
(1) Ta sklep ureja:
(a)   
podrobnejša merila za presojo primernosti bodočega kvalificiranega
imetnika borznoposredniške družbe (v nadaljevanju: bodoči kvalificirani
imetnik),
(b)   
podrobnejšo vsebino dokumentacije in informacij, ki jih je treba
priložiti zahtevi za izdajo dovoljenja za pridobitev kvalificiranega deleža,
(c)   
podrobnejšo vsebino in način pošiljanja obvestil kvalificiranega
imetnika Agenciji za trg vrednostnih papirjev (v nadaljevanju: Agencija).
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
(1) Za namen tega sklepa veljajo naslednje opredelitve
pojmov:
(a)   
poslovodstvo je poslovodstvo, kot je opredeljeno v 10. členu Zakona o
gospodarskih družbah (Uradni list RS, št. 65/09 – UPB, 33/11, 91/11,
32/12, 57/12, 44/13 – odločba US, 82/13 in 55/15; v nadaljevanju: ZGD-1),
(b)   
primerljiva tretja država je država, ki je v skladu s 4. členom
Izvedbenega sklepa Komisije z dne 12. 12. 2014 o enakovrednosti
nadzorniških in regulativnih zahtev nekaterih tretjih držav in ozemelj za
namene obravnave izpostavljenosti v skladu z Uredbo (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1; v nadaljevanju:
Uredba 575/2013/EU) uvrščena v seznam iz priloge IV k navedenemu sklepu,
(c)   
enakovredna tretja država je država, ki predpisuje in upošteva standarde
glede odkrivanja ter preprečevanja pranja denarja in financiranja terorizma,
kot je to opredeljeno v zakonu, ki ureja preprečevanje pranja denarja in
financiranje terorizma,
(d)   
skupina je skupina, kot je opredeljena v 63. členu ZGD-1,
(e)   
nadrejena družba je družba, kot je opredeljena v drugem odstavku 56.
člena ZGD-1,
(f)    
bodoči skupni kvalificirani imetniki so osebe, ki so se sporazumele, da
bodo delovale usklajeno pri pridobivanju delnic oziroma poslovnih deležev
borznoposredniške družbe ali izvrševanju upravljavskih upravičenj iz teh delnic
oziroma deležev in nameravajo pridobiti delež, na podlagi katerega bi skupno
dosegle ali presegle kvalificirani delež (155. člen Zakona o trgu finančnih
instrumentov (Uradni list RS, št. 108/10 – UPB3, 78/11, 55/12, 105/12 –
ZBan-1J, 63/13 – ZS-K, 30/16 in 44/16 – ZRPPB; v nadaljevanju: ZTFI) v zvezi z
drugim odstavkom 60. člena Zakona o bančništvu (Uradni list RS, št. 25/15 in
44/16 – ZRPPB; v nadaljevanju: ZBan-2)),
(g)   
kvalificirani delničarski sporazum je sporazum iz tretjega odstavka 60.
člena ZBan-2 v zvezi s 155. členom ZTFI in se nanaša na sklenitev takšnega
sporazuma med delničarji borznoposredniške družbe, ki so skupno že imetniki
delnic borznoposredniške družbe, na podlagi katerih dosegajo ali presegajo
kvalificirani delež v borznoposredniški družbi,
(h)   
organ nadzora v zvezi s 157. členom ZTFI ima pomen, kot je opredeljen v
19. točki prvega odstavka 7. člena ZBan-2,
(i)    
organ vodenja v zvezi s 157. členom ZTFI ima pomen, kot je opredeljen v
20. točki prvega odstavka 7. člena ZBan-2.
(2) Naslednji pojmi, uporabljeni v tem sklepu, imajo
enak pomen kot v določbah ZTFI in ZBan-2 oziroma Uredbi 575/2013/EU:
(a)   
pomen pojma finančna družba je na podlagi tretjega odstavka 5. člena
ZTFI določen v 11. točki prvega odstavka 7. člena ZBan-2,
(b)   
pomen pojma država članica je na podlagi tretjega odstavka 5. člena ZTFI
določen v 3. točki prvega odstavka 7. člena ZBan-2,
(c)   
pomen pojma upravljalni organ je na podlagi tretjega odstavka 5. člena
ZTFI določen v 29. točki prvega odstavka 7. člena ZBan-2,
(d)   
pomen pojma višje vodstvo je na podlagi tretjega odstavka 5. člena ZTFI
določen v 30. točki prvega odstavka 7. člena ZBan-2,
(e)   
pomen pojma bodoči kvalificirani imetnik v zvezi s 155. členom ZTFI je
določen v prvem odstavku 60. člena ZBan-2,
(f)    
pomen pojma bodoči skupni kvalificirani imetniki v zvezi s 155. členom
ZTFI je določen v drugem odstavku 60. člena ZBan-2,
(g)   
pomen pojma kvalificirani delničarski sporazum v zvezi s 155. členom
ZTFI je določen v tretjem odstavku 60. člena ZBan-2,
(h)   
pomen pojma morebitni kvalificirani imetnik v zvezi s 155. členom ZTFI
je določen v drugem odstavku 62. člena ZBan-2,
(i)    
pomen pojma nadrejena oseba je enak kot je določen v 15. točki prvega
odstavka 4. člena Uredbe 575/2013/EU,
(j)    
pomen pojma finančni holding je enak kot je določen v 20. točki prvega
odstavka 4. člena Uredbe 575/2013/EU,
(k)   
pomen pojma mešani finančni holding je enak kot je določen v 21. točki
prvega odstavka 4. člena Uredbe 575/2013/EU,
(l)    
pomen pojma mešani poslovni holding je enak kot je določen v 22. točki
prvega odstavka 4. člena Uredbe 575/2013/EU,
(m) 
pomen pojma kvalificirani delež je enak kot je določen v 36. točki
prvega odstavka 4. člena Uredbe 575/2013/EU in
(n)   
pomen pojma tesna povezanost je enak kot je določen v 38. točki prvega
odstavka 4. člena Uredbe 575/2013/EU.
2. MERILA ZA PRESOJO PRIMERNOSTI BODOČEGA
KVALIFICIRANEGA IMETNIKA
3. člen
(bodoči kvalificirani imetnik)
Bodoči kvalificirani imetnik je lahko fizična ali pravna
oseba, ki izpolnjuje pogoje, predpisane z zakonom in tem sklepom.
4. člen
(ugled bodočega kvalificiranega imetnika)
(1) Bodoči kvalificirani imetnik mora imeti dobro ime
ter ustrezne sposobnosti za upravljanje borznoposredniške družbe, v kateri bo
pridobil kvalificiran delež in izkušnje z vodenjem poslov, primerljivih tistim,
ki jih opravlja borznoposredniška družba.
(2) Šteje se, če se ne dokaže drugače, da bodoči
kvalificirani imetnik oziroma katerikoli od članov njegovega poslovodstva nima
dobrega imena, zlasti če:
(a)   
je bil pravnomočno obsojen zaradi kaznivega dejanja, storjenega z
naklepom, ki se preganja po uradni dolžnosti, ali zaradi enega od teh kaznivih
dejanj, storjenih iz malomarnosti: povzročitve smrti iz malomarnosti, hude
telesne poškodbe, posebno hude telesne poškodbe, ogrožanja varnosti pri delu,
prikrivanja, izdaje in neupravičene pridobitve poslovne skrivnosti, pranja
denarja, izdaje tajnih podatkov ali povzročitve splošne nevarnosti in obsodba
še ni bila izbrisana,
(b)   
je bil pravnomočno obsojen zaradi storitve prekrška zaradi kršitve
veljavnih predpisov s področja delovanja gospodarskih družb, predpisov, ki
urejajo preprečevanje pranja denarja in financiranja terorizma, predpisov, ki
urejajo bančništvo, zavarovalništvo ter trg finančnih instrumentov ter drugih
predpisov, ki so povezani z dejavnostjo bodočega kvalificiranega imetnika ali
dejavnostjo borznoposredniške družbe, v kateri bo pridobil kvalificiran delež,
(c)   
je opravljal vodstvene ali nadzorne funkcije v družbi v dvanajstih
mesecih pred uvedbo postopka prisilne poravnave, likvidacije, stečaja ali
drugih postopkov, kot posledice plačilne nesposobnosti te družbe, ki so bili
uvedeni v zadnjih petih letih in
(d)   
iz njegovega poslovanja izhaja, da ne posluje v skladu z načeli in
pravili dobre poslovne prakse oziroma ne spoštuje pravil poslovne etike.
(3) Pri presoji sposobnosti bodočega kvalificiranega
imetnika in njegovih izkušenj za upravljanje in vodenje poslov
borznoposredniške družbe, Agencija upošteva zlasti:
(a)   
njegove izkušnje na področju finančnih dejavnosti, ki so primerljive
poslom, ki jih opravlja borznoposredniška družba ali upravljanja naložb družb s
tega področja,
(b)   
usposobljenost članov njegovega poslovodstva ter njihove lastnosti in
izkušnje, potrebne za vodenje oziroma nadzor nad vodenjem poslov
borznoposredniške družbe ali družbe primerljive velikosti in dejavnosti kot
borznoposredniška družba oziroma drugih primerljivih poslov,
(c)   
prakse upravljanja kvalificiranega imetnika in, če je to primerno,
ostalih družb v skupini.
(4) V primeru, da je bodoči kvalificirani imetnik
nadzorovana finančna družba države članice oziroma nadzorovana finančna družba
tretje države, član njenega upravljalnega organa, poslovodstva ali njen
kvalificirani imetnik, Agencija pridobi mnenje pristojnega organa države
članice ali tretje države glede okoliščin iz prvega do tretjega odstavka tega
člena.
5. člen
(ugled in izkušnje oseb, ki bodo zaradi pridobitve
kvalificiranega deleža imele možnost upravljati borznoposredniško družbo ali
drugače vplivati na njeno poslovanje)
(1) Člani organov vodenja ali nadzora in člani višjega
vodstva kvalificiranega imetnika oziroma osebe, ki bodo zaradi pridobitve
kvalificiranega deleža bodočega kvalificiranega imetnika imele možnost
upravljati borznoposredniško družbo ali drugače vplivati na njeno poslovanje
oziroma bodo predlagane za imenovanje v upravljalni organ borznoposredniške
družbe ali na mesto člana višjega vodstva borznoposredniške družbe, morajo
imeti ustrezen ugled, znanje in izkušnje za opravljanje svojih nalog, ki
vplivajo na upravljanje borznoposredniške družbe in vodenje poslov
borznoposredniške družbe.
(2) Pri presoji okoliščin iz prvega odstavka tega člena
se smiselno uporabljajo določbe 4. člena tega sklepa.
(3) Šteje se, če se ne dokaže drugače, da ima oseba, ki
bo zaradi pridobitve kvalificiranega deleža imela možnost upravljati
borznoposredniško družbo ali drugače vplivati na njeno poslovanje, ustrezne
sposobnosti in izkušnje za upravljanje in vodenje poslov borznoposredniške
družbe, zlasti če:
(a)   
ima najmanj triletne izkušnje z opravljanjem gospodarskih dejavnosti,
primerljivih poslom, ki jih opravlja borznoposredniška družba,
(b)   
je ustrezno strokovno usposobljen ter ima lastnosti in najmanj triletne
izkušnje, potrebne za vodenje oziroma nadzor nad vodenjem poslov
borznoposredniške družbe ali družbe primerljive velikosti in dejavnosti kot
borznoposredniška družba oziroma drugih primerljivih poslov in
(c)   
dejavnosti in aktivnosti, ki jih opravlja, dokazujejo njegove
sposobnosti za ustrezno upravljanje in vodenje borznoposredniške družbe.
6. člen
(finančna trdnost bodočega kvalificiranega imetnika)
(1) Finančni položaj bodočega kvalificiranega imetnika
mora biti tako trden, da ne bo ogroženo poslovanje borznoposredniške družbe, v
kateri namerava pridobiti kvalificiran delež.
(2) Šteje se, če se ne dokaže drugače, da je pogoj iz
prvega odstavka tega člena izpolnjen:
(a)   
če je bilo poslovanje bodočega kvalificiranega imetnika v zadnjih treh
poslovnih letih uspešno in stabilno ter v skladu s predpisi in
(b)   
če je mogoče sklepati, da finančni položaj bodočega kvalificiranega
imetnika po pridobitvi kvalificiranega deleža omogoča izvedbo poslovnega načrta
borznoposredniške družbe za prihodnja tri leta, upoštevajoč višino
kvalificiranega deleža, ki ga namerava pridobiti v borznoposredniški družbi ter
dejavnost bodočega kvalificiranega imetnika in družb v skupini, ki ji pripada
kvalificirani imetnik.
(3) Pri presoji finančne trdnosti bodočega
kvalificiranega imetnika Agencija ocenjuje zlasti:
(a)   
finančno moč bodočega kvalificiranega imetnika,
(b)   
vir sredstev za pridobitev kvalificiranega deleža,
(c)   
njegovo sposobnost za pridobivanje finančnih sredstev v prihodnje,
(d)   
njegov sistem upravljanja,
(e)   
preglednost strukture njegovih naložb v lastniške deleže,
(f)    
resničnost in poštenost njegovih računovodskih izkazov,
(g)   
preglednost in stabilnost njegove lastniške strukture.
7. člen
(vpliv na sposobnost borznoposredniške družbe ravnati v
skladu s pravili o upravljanju s tveganji ter izpolnjevati zahteve in omejitve,
določene v 5. poglavju ZTFI in Uredbi 575/2013/EU)
(1) Zaradi pridobitve kvalificiranega deleža bodočega
kvalificiranega imetnika ne sme biti ogrožena sposobnost borznoposredniške
družbe izpolnjevati pravila o upravljanju s tveganji ter izpolnjevati zahteve
in omejitve, določene v 5. poglavju ZTFI in Uredbi 575/2013/EU.
(2) V zvezi z nameravano pridobitvijo kvalificiranega
deleža Agencija preverja, ali obstaja verjetnost, da:
(a)   
borznoposredniška družba ne bo sposobna izpolnjevati pravil o
upravljanju s tveganji oziroma zahtev in omejitev, kot so določene z določbami
5. poglavja ZTFI in Uredbo 575/2013/EU,
(b)   
bi bilo v borznoposredniški družbi onemogočeno izvajanje učinkovitega
nadzora ter učinkovita izmenjava informacij med pristojnimi nadzornimi organi
držav članic ali razmejitve pristojnosti in odgovornosti za nadzor med njimi,
(c)   
bi pridobitev kvalificiranega deleža v borznoposredniški družbi ogrozila
položaj borznoposredniške družbe tako, da ta ne bi bila sposobna vzpostaviti in
dosledno uresničevati primernih notranjih ureditev in postopkov za upravljanje
tveganj, mehanizmov notranjih kontrol in politik prejemkov, vključno z zanesljivimi
postopki poročanja ter računovodskimi postopki, ki omogočajo ugotavljanje,
merjenje, spremljanje in nadzor poslov z njenim nadrejenim finančnim ali
mešanim finančnim holdingom oziroma mešanim poslovnim holdingom in njegovimi
podrejenimi družbami.
8. člen
(preprečevanje pranja denarja in financiranja terorizma)
(1) V zvezi z nameravano pridobitvijo kvalificiranega
deleža Agencija ugotavlja, ali:
(a)   
obstajajo razlogi za sum, da je bilo ali bo v zvezi s pridobitvijo
kvalificiranega deleža storjeno dejanje pranja denarja, kot je opredeljeno v
zakonu, ki ureja preprečevanje pranja denarja in financiranje terorizma,
(b)   
bo ta pridobitev povečala tveganje pranja denarja ali financiranja
terorizma, kot je opredeljeno v zakonu, ki ureja preprečevanje pranja denarja
in financiranje terorizma.
(2) Šteje se, če se ne dokaže drugače, da so podani
razlogi za sum glede dejstev oziroma okoliščin iz prvega odstavka tega člena,
če:
(a)   
bodoči kvalificirani imetnik ni rezident države članice oziroma rezident
enakovredne tretje države, v kateri veljajo enakovredni standardi glede
preprečevanja pranja denarja in financiranja terorizma, in
(b)   
vse finančne transakcije, potrebne za pridobitev kvalificiranega deleža
bodočega kvalificiranega imetnika, ne bodo izvedene med nadzorovanimi finančnimi
družbami držav članic oziroma enakovrednih tretjih držav.
(3) Pri presoji okoliščin iz prvega odstavka tega člena
Agencija ocenjuje zlasti:
(a)   
izvor sredstev za financiranje dejavnosti bodočega kvalificiranega
imetnika, vključno s financiranjem pridobitve kvalificiranega deleža,
(b)   
način izvedbe finančnih transakcij bodočega kvalificiranega imetnika,
vključno z osebami, ki sodelujejo pri izvedbi finančnih transakcij, potrebnih
za pridobitev kvalificiranega deleža v borznoposredniški družbi,
(c)   
dejanskega lastnika bodočega kvalificiranega imetnika.
(4) Pri presoji okoliščin iz tega člena se Agencija
lahko, kadar oceni, da je to potrebno oziroma smiselno, posvetuje z Uradom RS
za preprečevanje pranja denarja.
9. člen
(načelo sorazmernosti)
Agencija pri presoji primernosti bodočega kvalificiranega
imetnika upošteva načelo sorazmernosti, kar pomeni, da pri presoji
izpolnjevanja meril iz 4. do 8. člena tega sklepa upošteva:
(a)   
naravo bodočega kvalificiranega imetnika (fizična ali pravna oseba),
(b)   
dejavnost bodočega kvalificiranega imetnika in družb v skupini, ki jih
pripada, ter finančna razmerja med člani skupine,
(c)   
velikost deleža, ki ga namerava bodoči kvalificirani imetnik pridobiti,
(d)   
vpliv na upravljanje borznoposredniške družbe, v kateri namerava
pridobiti kvalificiran delež,
(e)   
obstoj dokumentacije in informacij iz preteklih ocen o primernosti
kvalificiranega imetnika,
(f)    
morebitna druga dejstva in okoliščine.
10. člen
(smiselna uporaba meril za presojo primernosti bodočega
kvalificiranega imetnika)
Določbe 4. do 9. člena tega sklepa o merilih za presojo
primernosti bodočega kvalificiranega imetnika se smiselno uporabljajo tudi za
udeležence kvalificiranega delničarskega sporazuma ter skupne kvalificirane
imetnike.
3. DOKUMENTACIJA, KI JO JE TREBA PRILOŽITI ZAHTEVI ZA
IZDAJO DOVOLJENJA
11. člen
(dokumentacija in informacije)
(1) Bodoči kvalificirani imetnik mora zahtevi za izdajo
dovoljenja za pridobitev kvalificiranega deleža priložiti dokumentacijo in
informacije iz Priloge 1, ki je sestavni del tega sklepa.
(2) Agencija lahko v skladu s šestim odstavkom
547.a člena ZTFI zahteva predložitev dodatnih informacij ali dokumentov,
potrebnih za presojo primernosti bodočega kvalificiranega imetnika, ne glede na
to, ali so navedeni v Prilogi 1 tega sklepa.
12. člen
(smiselna uporaba določb glede dokumentacije)
(1) Določbe 11. člena tega sklepa o dokumentaciji, ki jo
je treba priložiti zahtevi za izdajo dovoljenja, se smiselno uporabljajo tudi
za udeležence kvalificiranega delničarskega sporazuma ter skupne kvalificirane
imetnike.
(2) Udeleženci kvalificiranega delničarskega sporazuma
ali skupni kvalificirani imetniki morajo predložiti tudi predlog
kvalificiranega delničarskega sporazuma oziroma drug dokument o sporazumno
usklajenem delovanju pri pridobivanju delnic oziroma poslovnih deležev
borznoposredniške družbe ali izvrševanju upravljavskih upravičenj iz teh delnic
oziroma deležev.
4. OBVEŠČANJE AGENCIJE
13. člen
(pošiljanje obvestil)
(1) Če namerava kvalificirani imetnik, ki je pridobil
dovoljenje za pridobitev kvalificiranega deleža, odtujiti delnice oziroma
poslovni delež tako, da bi se zaradi tega njegov delež zmanjšal pod spodnjo
mejo razpona, za katero velja dovoljenje, mora skladno s 155. členom ZTFI v
zvezi s četrtim odstavkom 74. člena ZBan-2 o tem pisno obvestiti Agencijo
najmanj en delovni dan pred nameravano odtujitvijo delnic. V pisnem obvestilu
navede tudi velikost predvidenega zmanjšanja deleža in višino deleža
glasovalnih pravic ali deleža v kapitalu po predvidenem zmanjšanju deleža.
(2) Kvalificirani imetnik mora Agencijo skladno s
155. členom ZTFI v zvezi s petim odstavkom 74. člena ZBan-2 nemudoma
obvestiti o vsaki združitvi ali delitvi, pri kateri je udeležen, in o vsaki
drugi statusni spremembi. Pisnemu obvestilu mora priložiti izpisek iz registra
oziroma drugega ustreznega javnega registra.
(3) Finančni holding, mešani finančni holding in mešani
poslovni holding, ki ima v skladu z dovoljenjem za pridobitev kvalificiranega
deleža položaj borznoposredniški družbi nadrejene družbe, mora Agencijo skladno
s 155. členom ZTFI v zvezi s šestim odstavkom 74. člena ZBan-2 obvestiti v roku
petih delovnih dni o vsaki spremembi članov poslovodstva.
5. KONČNI DOLOČBI
14. člen
(prenehanje veljavnosti sklepa)
Z dnem uveljavitve tega sklepa preneha veljati Sklep o
imetnikih kvalificiranih deležev borznoposredniške družbe (Uradni list RS, št.
74/09).
15. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-2/2016-3
Ljubljana, dne 10. novembra 2016
EVA 2016-1611-0134
Predsednik Sveta
Agencije za trg vrednostnih papirjev
mag. Miloš Čas l.r.

Priloga 1: Seznam
dokumentacije in informacij
Priloga 2: Obrazec
KVALI