1. člen
S tem odlokom se določi način vključitve zdravnikov
sekundarijev in specializantov (v nadaljnjem besedilu: zdravniki brez licence)
v izvajanje ukrepov za preprečevanje, obvladovanje in odstranjevanje posledic
epidemije nalezljive bolezni COVID-19.
2. člen
(1) Vsem zdravnikom specializantom se neposredno na
podlagi tega odloka specializacija prekine in se za čas trajanja ukrepov iz
tega odloka zadržijo vse obveznosti specializantov iz specializacije (kroženje,
opravljanje specialističnih izpitov in podobno).
(2) Za čas trajanja ukrepov iz tega odloka se prekinejo
vsi postopki razpisovanja novih specializacij.
3. člen
(1) Zdravnike specializante lahko za potrebe izvajanja
ukrepov iz 1. člena tega odloka pozovejo na delo njihovi delodajalci.
(2) Če zdravnikov specializantov ne pozovejo na delo
njihovi delodajalci, jih lahko pozovejo na delo zdravstveni zavodi, pri katerih
so zdravniki specializanti na kroženju.
(3) Če zdravnika specializanta ne pozove na delo niti
njegov delodajalec niti zdravstveni zavod iz prejšnjega odstavka, ga njegov
delodajalec razporedi na delovno mesto, kjer je zaradi izvajanja ukrepov iz 1.
člena tega odloka potreben.
(4) Za potrebe tega odloka je delodajalec tisti
zdravstveni zavod, s katerim ima zdravnik specializant sklenjeno pogodbo o
zaposlitvi.
4. člen
(1) Neposredno na podlagi tega odloka se za čas trajanja
ukrepov iz tega odloka podaljšata obvezni in izbirni del sekundariata iz 14.
člena Zakona o zdravniški službi (Uradni list RS, št. 72/06 – uradno prečiščeno
besedilo, 15/08 – ZPacP, 58/08, 107/10 – ZPPKZ, 40/12 – ZUJF, 88/16 – ZdZPZD,
40/17, 64/17 – ZZDej-K, 49/18 in 66/19).
(2) Vsem zdravnikom sekundarijem se za čas veljave
ukrepov iz tega odloka zadržijo vse obveznosti iz sekundariata in se jih pozove
na delo glede na potrebe izvajanja ukrepov iz 1. člena tega odloka.
(3) Zdravnike sekundarije v skladu s prejšnjim odstavkom
pozovejo na delo pooblaščeni izvajalci iz 22. člena Zakona o zdravniški službi,
pri katerih opravljajo sekundariat.
5. člen
Zdravniki brez licence opravljajo delo na podlagi tega odloka
pod nadzorom in odgovornostjo neposrednega mentorja, ki jim ga določi
delodajalec oziroma pooblaščeni izvajalec iz 3. oziroma 4. člena tega odloka,
pri katerem opravljajo delo.
6. člen
(1) Vse pogodbe o zaposlitvi zdravnikov brez licence,
veljavne ob uveljavitvi tega odloka, ostanejo v veljavi za čas trajanja ukrepov
iz tega odloka.
(2) Glede plačila dela zdravnikov brez licence in
financiranja njihovega dela se uporabijo pogodbe o zaposlitvi iz prejšnjega
odstavka.
7. člen
Omejitve iz tega odloka veljajo do prenehanja razlogov zanje,
kar ugotovi Vlada Republike Slovenije s sklepom, ki ga objavi v Uradnem listu
Republike Slovenije.
8. člen
Ta odlok začne veljati 15. marca ob 19.00 uri.
Št. 00725-7/2020
Ljubljana, dne 15. marca 2020
EVA 2020-2711-0025
Vlada Republike Slovenije
Janez Janša
predsednik