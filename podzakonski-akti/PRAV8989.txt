1. člen
S tem pravilnikom se določa celostna podoba
organov državne uprave (v nadaljnjem besedilu: organi).
2. člen
Organi na dokumentih uporabljajo logotip,
kot je določen s tem pravilnikom, če s predpisi ni določeno drugače.
3. člen
(1) Logotip organa sestavljajo grb
Republike Slovenije, naziv »Republika Slovenija«, naziv organa, naslov spletne
strani, elektronski in poštni naslov, telefonska številka in številka
telefaksa, preko katerih so dosegljivi vsi zaposleni funkcionarji in javni
uslužbenci organa. Logotip, ki se nahaja v glavi dokumenta, se od vsebine
dokumenta loči s črto, ki poteka od levega do desnega roba dokumenta.
(2) Logotip, ki predstavlja nižjo
organizacijsko obliko organa (več nivojski logotipi), sestavljajo grb Republike
Slovenije, naziv »Republika Slovenija«, naziv organa in navedba nižjih
organizacijskih nivojev. Naziv organa ter naslednja organizacijska nivoja, se
napišejo nad črto, nižji pa se navedejo pod črto. Navedeni elementi se nahajajo
v glavi dokumenta. Podatki o naslovu spletne strani, elektronski in poštni
naslov, telefonska številka in številka telefaksa se zapišejo v nogo dokumenta.
(3) Ne glede na prejšnji odstavek se pri
dvonivojskem logotipu podatki o naslovu spletne strani, elektronski in poštni
naslov, telefonska številka in številka telefaksa zapišejo v glavo dokumenta,
razen če to zaradi prostorskih omejitev pri dvojezičnem poslovanju ni mogoče.
(4) Postavitev elementov logotipa,
njihova velikost in oblika je določena z vzorčnim logotipom v prilogi št. 1, ki
je sestavni del tega pravilnika.
4. člen
(1) Del logotipa organa je lahko tudi
piktogram.
(2) O uporabi piktograma odloči
predstojnik organa.
5. člen
(1) Ministrstva uporabljajo
piktograme, ki so določeni v prilogi št. 2 in so sestavni del tega pravilnika.
(2) Organi v sestavi ministrstev
uporabljajo piktograme ministrstev.
(3) Upravne enote uporabljajo
piktogram Ministrstva za javno upravo.
6. člen
(1) Predstojniki organov, razen
načelnikov upravnih enot, lahko določijo drugače oblikovane piktograme, vendar
njihova oblika ne sme odstopati od osnovnih oblikovalskih izhodišč, ki so
določena s piktogrami v tem pravilniku.
(2) Uporaba piktogramov vladnih služb,
ministrstev in organov v sestavi ministrstev, ki niso določeni s tem pravilnikom
oziroma se od njih razlikujejo, je dopustna s soglasjem ministra, pristojnega
za upravo.
(3) Velikost piktograma ne sme
presegati velikosti grba Republike Slovenije v logotipu.
7. člen
(1) Organi uporabljajo logotip v barvni
različici razen, če tehnične in druge možnosti tega ne omogočajo.
(2) Logotip v barvni različici vsebuje
barve, ki so določene v prilogi št. 3, ki je sestavni del tega pravilnika.
(3) Tipografija logotipa je določena v
prilogi št. 4, ki je sestavni del tega pravilnika.
8. člen
(1) Dokumenti organov se pišejo v
tipografski pisavi Times New Roman, v velikosti črk 11 pt. Razmik med črkami je 0, razmik med vrsticami je samodejen (največ 1,2). Uporablja se leva
poravnava besedila, lahko tudi obojestranska.
(2) Oblika dokumentov se določa v
razmerjih, ki so določeni z vzorčnim primerom v prilogi št. 5, ki je sestavni
del tega pravilnika.
9. člen
(1) Organi lahko na dokumentih
uporabljajo dodatne logotipe, če tako določajo predpisi.
(2) Logotipi iz prejšnjega odstavka
tega člena se nahajajo v nogi dokumenta, kot izhaja iz priloge št 6, ki je
sestavni del tega pravilnika.
10. člen
(1) Javni uslužbenci v organih
uporabljajo poslovne vizitke, na katerih je logotip organa in podatki o uslužbencu:
osebno ime, položaj oziroma naziv, naslov osebne elektronske pošte, telefonska
številka in številka telefaksa. Če javni uslužbenec uporablja službeni mobilni
telefon, se lahko navede tudi ta številka. Oblika poslovne vizitke, velikost in
druge značilnosti so določene v prilogi št. 7, ki je sestavni del tega
pravilnika.
(2) Poslovne vizitke so v uradnem
jeziku, druga stran je lahko tudi v tujem jeziku.
11. člen
(1) Organi za poslovanje po pošti
lahko uporabljajo pisemsko ovojnico s predtiskanim logotipom, če s predpisi ni
določeno drugače.
(2) Ovojnice iz prejšnjega odstavka
tega člena imajo logotip organa v skladu z obliko, velikostjo in drugimi značilnostmi,
ki so določene v prilogi št. 8, ki je sestavni del tega pravilnika.

Priloga
1: Logotip
Priloga
2: Piktogrami
Priloga
3: Barve logotipa
Priloga
4: Tipografija
Priloga
5: Oblika dokumenta
Priloga
6: Oblika dokumenta z dodatnimi logotipi
Priloga
7: Poslovna vizitka
Priloga
8: Pisemska ovojnica

Pravilnik o celostni podobi organov državne
uprave (Uradni list RS, št. 46/08)
vsebuje naslednjo prehodno in končno določbo:
»12. člen
Organi lahko uporabljajo obstoječo celostno
podobo najpozneje do 31. decembra 2008.
13. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o celostni podobi organov državne uprave (Uradni list RS, št. 97/08) vsebuje naslednjo končno določbo:
»6. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o celostni
podobi organov državne uprave (Uradni list RS, št. 122/08) spreminja 12. člen pravilnika
tako, da se glasi:
»12. člen
Organi lahko uporabljajo obstoječo celostno
podobo do 30. junija 2009.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o celostni
podobi organov državne uprave (Uradni list RS, št. 48/09) spreminja 12. člen pravilnika tako,
da se glasi:
»12. člen
Organi lahko uporabljajo obstoječo celostno
podobo do 1. junija 2010.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o celostni
podobi organov državne uprave (Uradni list RS, št. 50/10) spreminja 12. člen pravilnika tako,
da se glasi:
»12. člen
Organi lahko uporabljajo obstoječo celostno
podobo do 31. decembra 2010.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.