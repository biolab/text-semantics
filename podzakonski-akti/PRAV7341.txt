1. SPLOŠNI DOLOČBI
1. člen
(vsebina)
Ta pravilnik ureja način urejanja meje
parcele, podrobnejši način vodenja zapisnika mejne obravnave, obliko, vsebino
in sestavine elaborata za evidentiranje sprememb v zemljiškem katastru na
podlagi pravnomočne sodne odločbe ali sodne poravnave, elaborata
ureditve meje, elaborata nove izmere, elaborata parcelacije, elaborata
pogodbene komasacije, elaborata izravnave dela meje, elaborata za
vpis zemljišča pod stavbo, elaborata spremembe bonitete zemljišča in elaborata
spremembe vrste rabe, kulture in razreda, obvezno vsebino tehničnega
poročila označitve meje v naravi, označitev meje v naravi, označitev meje
parcele ob državni meji, način evidentiranja podatkov o zemljiškokatastrskih točkah
in način grafičnega prikazovanja mej parcel s parcelnimi številkami in
zemljišči pod stavbo, natančnost koordinat zemljiškokatastrskih točk in pogoje
ter način določanja in vodenja zemljiškokatastrskih točk v koordinatnem sistemu
ETRS89/TM ter način izračuna koordinat v koordinatnem sistemu D48/GK.
2. člen
(meja in del meje parcele)
Določbe tega pravilnika, ki se nanašajo na
mejo parcele, veljajo tudi za del meje parcele.
2. UREJANJE MEJE PARCELE
3. člen
(način določitve predlagane meje)
(1) Za določitev predlagane meje po
podatkih zemljiškega katastra in za ugotovitev, ali se pokazana meja razlikuje
od podatkov zemljiškega katastra, geodet uporabi zadnje vpisane podatke
zemljiškega katastra in podatke iz zbirke listin.
(2) Zadnje vpisane podatke o zemljiškokatastrskih
točkah geodet uporabi neposredno, če so njihove koordinate določene z
natančnostjo, predpisano s tem pravilnikom.
(3) Če koordinate zemljiškokatastrskih
točk niso določene z natančnostjo, predpisano s tem pravilnikom, ali če obstajajo
samo grafične koordinate zemljiškokatastrskih točk, mora geodet pred uporabo
teh koordinat oceniti zanesljivost in natančnost koordinat zemljiškokatastrskih
točk z meritvami pred izvedbo mejne obravnave ali s primerjavo in analizo
predhodnih meritev iz zbirke listin.
(4) Geodet lahko koordinate
zemljiškokatastrskih točk iz prejšnjega odstavka pred uporabo transformira na
podlagi meritev, predhodnih meritev iz zbirke listin ali ortofoto načrtov tako,
da jih lahko uporabi za določitev predlagane meje. Izvedena transformacija ne sme
vplivati na spremembo poteka meje.
(5) Geodet mora v elaboratu ureditve
meje navesti, katere podatke je uporabil za ugotovitev poteka meje po podatkih
zemljiškega katastra. Podatke iz tega odstavka navede na skici ali na posebnem
listu.
(6) Geodet določi za predlagano mejo
tisto pokazano mejo oziroma mejo, ki jo je določil sam, ki poteka po meji
dejanskega uživanja ali po meji grajenih ali naravnih objektov in izpolnjuje
pogoj skladnosti z mejo po podatkih zemljiškega katastra.
4. člen
(način vodenja zapisnika mejne obravnave)
(1) Geodet lahko pred začetkom mejne
obravnave pripravi začetek zapisnika mejne obravnave, tako da vanj vpiše:
-      
parcelno številko parcele, za katero se bo urejala meja, in ime
katastrske občine,
-      
kraj in čas začetka izvedbe mejne obravnave,
-      
ime in priimek geodeta, ki vodi mejno obravnavo,
-      
osebe, vabljene na mejno obravnavo. Če je vabljena fizična oseba, navede
ime in priimek, naslov stalnega prebivališča in leto rojstva; za pravne osebe
pa navede ime oziroma firmo in naslov sedeža. Za vsakega vabljenega navede tudi
številko parcele, katere lastnik je. Če vabljena oseba ni lastnik parcele, ki
se ureja, ali lastnik sosednje parcele, geodet navede razlog vabila (npr.
hipotekarni upnik ipd.),
(2) Zapisnik mejne obravnave začne
voditi geodet na mejni obravnavi kot nadaljevanje že pripravljenega zapisnika
ali ga šele začne voditi na mejni obravnavi.
(3) Zapisnik mejne obravnave lahko po
navodilih geodeta vodi tudi druga oseba. To dejstvo ter ime in priimek osebe,
ki je zapisnik vodila, se vpiše v zapisnik mejne obravnave. V tem primeru
zapisnik podpišeta oseba, ki je vodila zapisnik, in geodet, ki je vodil mejno
obravnavo.
(4) Geodet na začetku mejne obravnave
ugotovi, katere vabljene osebe so prisotne. Če so na mejni obravnavi poleg
vabljenih oseb prisotne druge osebe, ki so lahko stranke v mejni obravnavi po
določbah zakona, ki ureja evidentiranje nepremičnin, geodet zanje v zapisnik
navede podatke iz četrte alinee prvega odstavka tega člena.
(5) Zapisnik mejne obravnave mora
vsebovati natančen potek in vsebino v postopku opravljenih dejanj in danih
izjav. Geodet mora zapisnik voditi tako, da je iz njega mogoče nedvoumno
ugotoviti, pri katerih dejanjih so bili posamezni udeleženci prisotni in kaj so
izjavili. V opisu poteka mejne obravnave mora geodet navesti zlasti, kateri
udeleženci soglašajo s predlagano mejo in kateri udeleženci so pokazali svojo
pokazano mejo, ker s predlagano mejo ne soglašajo. Iz zapisnika mejne obravnave
mora biti nedvoumno razvidno, na katero predlagano mejo ali njen del oziroma
pokazano mejo ali njen del se nanaša soglasje oziroma druge izjave udeležencev.
Mejo navede geodet s parcelno številko, ki jo meja določa, del meje pa s
parcelno številko sosednjih parcel, če pa to ni nedvoumno jasno pa z eno ali
več skic v zapisniku.
(6) Geodet mora na mejni obravnavi
posebej opozoriti in v zapisniku navesti:
-      
katere pokazane meje se razlikujejo od meje po podatkih zemljiškega
katastra,
-      
da je udeležence na mejni obravnavi, ki so pokazali mejo, ki se
razlikuje od meje po podatkih zemljiškega katastra, opozoril, da take meje ni
možno v zemljiškem katastru evidentirati kot urejene,
-      
da se šteje, da se udeleženci strinjajo s predlagano mejo, če niso
pokazali svoje pokazane meje, tudi če na mejni obravnavi s predlagano mejo ne
soglašajo,
-      
podatke oziroma dejansko stanje v naravi, na podlagi katerih je določil
predlagano mejo, če se dve ali več pokazanih mej ne razlikuje od meje po
podatkih zemljiškega katastra.
(7) Če se na mejni obravnavi
predložijo dokumenti (npr. stari načrti, skice, fotografije, ugotovitve geodeta
iz faze priprav na mejno obravnavo ipd.), se lahko priložijo zapisniku mejne
obravnave ali se v njem natančno navedejo.
(8) Zapisnik mejne obravnave se vodi
kronološko. Če se mejna obravnava ne konča isti dan, se v zapisnik mejne
obravnave za vsak dan posebej vpiše tisto, kar je bilo tisti dan opravljeno, in
se to podpiše.
(9) Če se mejna obravnava za isto
parcelo izvede z udeleženci ločeno, mora biti to razvidno iz zapisnika mejne
obravnave. Iz zapisnika mora biti razvidno tudi, da je v primeru, ko je
nadaljevanje mejne obravnave z drugimi udeleženci vplivalo na predhodna
izvedena dejanja, geodet o tem seznanil udeležence prej izvedenega dela mejne
obravnave in ali so ti zahtevali, da se prej izveden del mejne obravnave ponovi.
(10) Preden udeleženec podpiše
zapisnik mejne obravnave, mu ga mora geodet prebrati. Če je na mejni obravnavi
več udeležencev, geodet lahko prebere udeležencu le tisti del zapisnika, ki se
nanaša nanj, če se ta udeleženec s tem strinja.
(11) Če udeleženec želi podpisati le
svojo prisotnost na mejni obravnavi, mora biti iz zapisnika mejne obravnave
nedvoumno razvidno, pri katerih dejanjih je bil prisoten.
(12) Popravki in spremembe že
podpisanih delov zapisnika se navedejo v nadaljevanju zapisnika.
5. člen
(vodenje zapisnika mejne obravnave v
postopku nove izmere)
(1) Za vodenje zapisnika mejne
obravnave v postopku nove izmere se smiselno uporabljajo določbe prejšnjega
člena.
(2) Ne glede na prejšnji odstavek
geodet v opisu poteka mejne obravnave v postopku nove izmere v zapisniku namesto
vsebine iz petega odstavka prejšnjega člena navede le, kateri udeleženci
soglašajo s predlagano mejo ali delom meje in kateri udeleženci ne soglašajo s
predlagano mejo ali delom meje.
(3) Ne glede na prvi odstavek tega
člena mora biti iz zapisnika mejne obravnave v postopku nove izmere razvidno,
da je geodet na mejni obravnavi v postopku nove izmere namesto opozoril iz
šestega odstavka prejšnjega člena udeležence posebej opozoril, da bodo v
zemljiškem katastru kot urejene evidentirane samo soglasno urejene meje.
3. ELABORAT
a) Oblika in sestavine elaborata
6. člen
(oblika elaborata)
(1) Elaborat ureditve meje, elaborat
za evidentiranje sprememb v zemljiškem katastru na podlagi pravnomočne sodne
odločbe ali sodne poravnave, elaborat parcelacije, elaborat nove izmere,
elaborat izravnave dela meje, elaborat pogodbene komasacije, elaborat za vpis
zemljišča pod stavbo, elaborat spremembe bonitete zemljišča in elaborat spremembe
vrste rabe, kulture in razreda (v nadaljnjem besedilu: elaborat) se izdelajo v
formatu A4. Vse strani elaborata se oštevilčijo.
(2) Elaborat je lahko zvezan na način,
ki onemogoča odstranitev posamezne sestavine elaborata brez poškodbe. Geodetska
uprava Republike Slovenije (v nadaljnjem besedilu: geodetska uprava) lahko
elaborat, če je zvezan, razveže.
(3) Obsežnejši elaborat je lahko
sestavljen iz več fizično ločenih delov. Vsak del elaborata mora biti označen
tako, da je nedvoumno jasna pripadnost elaboratu.
(4) Vsaka stran elaborata mora imeti
navedeno oznako, pod katero geodetsko podjetje vodi geodetsko storitev, in
zaporedno številko strani znotraj posamezne sestavine elaborata.
(5) Če se za parcelo hkrati izvede več
geodetskih storitev, se lahko izdela skupen elaborat. Na naslovni strani
skupnega elaborata se navedejo vse izvedene geodetske storitve, v skupnem
elaboratu pa se nahaja zbir sestavin elaboratov posameznih geodetskih storitev
tako, da se vsaka sestavina v skupnem elaboratu navede le enkrat.
7. člen
(sestavine elaborata)
(1) Sestavine elaborata so:
-      
naslovna stran elaborata,
-      
skica,
-      
prikaz sprememb,
-      
izračun površine parcele in zemljišča pod stavbo in
-      
digitalni podatki.
(2) Izračun površine parcele in
zemljišča pod stavbo je sestavina elaborata le, če je za posamezen elaborat
tako določeno s tem pravilnikom.
8. člen
(elaborat ureditve meje)
(1) Poleg sestavin iz prejšnjega člena
je sestavina elaborata ureditve meje zapisnik mejne obravnave.
(2) Če se stranke niso udeležile mejne
obravnave, so sestavina elaborata ureditve meje tudi dokazila, da so bile stranke
pravilno vabljene.
(3) Sestavina elaborata ureditve meje
je tudi izračun površine parcele, če je meja urejena ali če izračun površine
parcele zahteva stranka kljub temu, da je urejen le del meje.
9. člen
(elaborat za evidentiranje sprememb v
zemljiškem katastru na podlagi pravnomočne sodne odločbe ali sodne poravnave)
(1) Poleg sestavin iz 7. člena
tega pravilnika je sestavina elaborata za evidentiranje sprememb v zemljiškem
katastru na podlagi pravnomočne sodne odločbe ali sodne poravnave pravnomočna
sodna odločba.
(2) Če je urejena meja parcele, je
sestavina elaborata za evidentiranje sprememb v zemljiškem katastru na podlagi
pravnomočne sodne odločbe ali sodne poravnave tudi izračun površine parcele.
10. člen
(elaborat parcelacije)
(1) Poleg sestavin iz 7. člena
tega pravilnika je sestavina elaborata parcelacije izračun površine novih
parcel.
(2) Če je elaborat parcelacije izdelan
samo za namen združitve parcel, skica ni nujna sestavina elaborata parcelacije.
11. člen
(elaborat nove izmere)
(1) Poleg sestavin iz 7. člena
tega pravilnika je sestavina elaborata nove izmere zapisnik mejne obravnave v
postopku nove izmere.
(2) Sestavina elaborata nove izmere je
tudi izračun površine parcele, če je meja urejena ali če je izračun površine
parcele zahtevala stranka kljub temu, da je urejen le del meje.
12. člen
(elaborat izravnave dela meje)
Poleg sestavin iz 7. člena tega
pravilnika sta sestavini elaborata izravnave dela meje izjava lastnikov o
soglasju k izravnanemu delu meje in izračun površine parcel.
13. člen
(elaborat pogodbene komasacije)
Poleg sestavin iz 7. člena tega
pravilnika je sestavina elaborata pogodbene komasacije izračun površine parcel.
14. člen
(elaborat za vpis zemljišča pod stavbo)
Poleg sestavin iz 7. člena tega
pravilnika je sestavina elaborata za vpis zemljišča pod stavbo izračun površine
zemljišča pod stavbo in površine preostalega dela parcele.
15. člen
(elaborat spremembe bonitete zemljišča)
Poleg sestavin iz 7. člena tega
pravilnika sta sestavini elaborata spremembe bonitete zemljišča poročilo o
ugotovljenih lastnostih tal, klime, reliefa in posebnih vplivov ter izračun
bonitete zemljišča, če se boniteta zemljišča razlikuje od zadnje vpisane v
zemljiški kataster.
16. člen
(elaborat spremembe vrste rabe, kulture in
razreda)
(1) Elaborat spremembe vrste rabe,
kulture in razreda se izdela za spremembo vrste rabe zemljišča, za spremembo
katastrske kulture in katastrskega razreda zemljišča ali za spremembo
katastrskega razreda zemljišča.
(2) Poleg sestavin iz 7. člena
tega pravilnika je sestavina elaborata spremembe vrste rabe, kulture in razreda
prikaz sprememb v primeru spremembe prikaza meje vrste rabe, katastrske kulture
ali katastrskega razreda in izračun površin vrste rabe, katastrske kulture
oziroma katastrskega razreda.
(3) Če se elaborat spremembe vrste
rabe, kulture in razreda zemljišča izdela za spremembo katastrske kulture in
katastrskega razreda zemljišča, je sestavina tega elaborata poročilo o
spremembi katastrske kulture in katastrskega razreda, ki ga izdela kmetijski
ali gozdarski strokovnjak s pooblastilom.
(4) Določbe tega člena se ne
uporabljajo za vrsto rabe stanovanjska stavba, poslovna stavba, gospodarsko
poslopje in garaža.
b) Vsebina sestavin elaborata
17. člen
(naslovna stran elaborata)
(1) Naslovna stran elaborata ima
naslednjo vsebino:
-      
naziv geodetskega podjetja in številka dovoljenja za opravljanje
geodetskih storitev geodetskega podjetja, ki je opravilo geodetsko storitev,
-      
vrsta geodetske storitve,
-      
podatki o naročniku geodetske storitve,
-      
šifra in naziv katastrske občine ter številke parcel v postopku,
-      
oznaka, pod katero geodetsko podjetje vodi geodetsko storitev,
-      
ime, priimek, podpis in žig odgovornega geodeta,
-      
datum potrditve elaborata geodetske storitve,
-      
številka rezervacije novih parcelnih številk in novih zemljiškokatastrskih
točk,
-      
oznaka, ali so podatki posredovani na geodetsko upravo po elektronski
poti, in
-      
skupno število strani elaborata.
(2) Naslovna stran elaborata ureditve
meje, elaborata nove izmere, elaborata izravnave dela meje, elaborata pogodbene
komasacije in elaborata parcelacije vsebuje tudi podatek o imenu, priimku in
številki geodetske izkaznice geodeta, ki je izvedel postopek za izdelavo
elaborata, in podatek o številki geodetske izkaznice odgovornega geodeta.
(3) Naslovna stran elaborata spremembe
bonitete zemljišča in elaborata spremembe vrste rabe, kulture in razreda
zemljišča, ki se izdela za spremembo katastrske kulture in katastrskega razreda
zemljišča, vsebuje tudi podatek o imenu, priimku in številki pooblastila
kmetijskega oziroma gozdarskega strokovnjaka, ki je izvedel strokovna dela za
izdelavo elaborata.
(4) Ne glede na prvi odstavek tega
člena vsebuje naslovna stran elaborata za evidentiranje sprememb v zemljiškem
katastru na podlagi pravnomočne sodne odločbe ali sodne poravnave le podatke o
vrsti elaborata, šifri in nazivu katastrske občine, številke parcel v postopku
ter ime, priimek in podpis sodnega izvedenca geodetske stroke z datumom
dokončanja elaborata.
18. člen
(skica)
(1) Skica vsebuje podatke o:
-      
mejah parcel,
-      
parcelnih številkah,
-      
zemljiškokatastrskih točkah,
-      
mejnikih,
-      
izmerjenih razdaljah med zemljiškokatastrskimi točkami in izmerjenih
razdaljah med zemljiškokatastrskimi točkami in drugimi stalnimi točkami v
naravi,
-      
lastnikih parcel,
-      
topografski vsebini, če je to potrebno za nazornejši prikaz poteka mej
parcel, in
-      
opis skice.
(2) V opisu skice se navede:
-      
šifra in ime katastrske občine,
-      
približno merilo skice,
-      
datum zaključka izdelave skice,
-      
legenda, če je to potrebo zaradi uporabe simbolov in dodatnih barv,
-      
podatki iz 3. člena tega pravilnika, ki so bili uporabljeni za
ugotovitev poteka meje po podatkih zemljiškega katastra,
-      
kdo je pokazal posamezno pokazano mejo, če je pokazanih več mej, in
-      
številko prostorskega akta, če se parcelacija izvaja na podlagi tega
akta.
(3) Način prikaza podatkov iz tega
člena na skici objavi geodetska uprava na svojih spletnih straneh.
19. člen
(prikaz sprememb)
(1) V prikazu sprememb se prikažejo
meje in parcelne številke iz zemljiškokatastrskega prikaza in predlagane spremembe
zemljiškokatastrskega prikaza po izvedeni geodetski storitvi.
(2) Prikaz sprememb mora obsegati
območje parcele v postopku in vseh sosednjih parcel.
(3) Prikaz sprememb lahko vsebuje tudi
predlog sprememb zaradi lokacijsko boljše predstavitve mej.
(4) Obstoječe stanje se prikaže v črni
barvi, spremenjene meje in parcelne številke pa v rdeči barvi.
20. člen
(izračun površine parcele in površine
zemljišča pod stavbo)
(1) Površina parcele se izračuna, če
se uredi ali spremeni meja parcele ali če se uredi del meje parcele in izračun
površine zahteva lastnik parcele.
(2) Če se določi zemljišče pod
stavbo, se izračunata površina zemljišča pod stavbo in površina preostale
parcele.
(3) Površina parcele se izračuna iz
numeričnih koordinat zemljiškokatastrskih točk. Če vse zemljiškokatastrske
točke nimajo numeričnih koordinat, se površina parcele izračuna iz grafičnih
koordinat zemljiškokatastrskih točk.
(4) Pri delitvi parcel ali določitvi
zemljišča pod stavbo se površina novih parcel lahko izračuna z izravnavo novih
površin na zadnje vpisano površino parcele v zemljiškem katastru, če se
površina izračuna iz grafičnih koordinat zemljiškokatastrskih točk.
(5) Geodet mora v elaboratu navesti,
na kakšen način je izračunal površino parcele in površino zemljišča pod stavbo.
21. člen
(digitalni podatki)
(1) Sestavni del elaborata so
digitalni podatki, ki vsebujejo podatke za evidentiranje sprememb v zemljiški
kataster v digitalni obliki.
(2) Vrste digitalnih podatkov in način
zapisa objavi geodetska uprava na svojih spletnih straneh. Spremembe vrste
digitalnih podatkov in načina zapisa se začnejo uporabljati v roku, ki je
določen v objavi sprememb, pri čemer ta rok ne sme biti krajši od 30 dni od
dneva objave sprememb na spletnih straneh geodetske uprave.
(3) Digitalni podatki so lahko
priloženi elaboratu na digitalnem prenosnem mediju, lahko pa jih geodetsko
podjetje pošlje geodetski upravi po elektronski poti. Ne glede na način
posredovanja digitalnih podatkov mora geodetsko podjetje zagotoviti, da so
digitalni podatki na geodetski upravi najpozneje tisti dan, ko je vložena
zahteva za uvedbo upravnega postopka evidentiranja podatkov v zemljiškem
katastru.
(4) Če geodetska uprava na dan, ko je
vložena zahteva za uvedbo upravnega postopka evidentiranja podatkov v
zemljiškem katastru, ni prejela digitalnih podatkov, pošlje geodetskemu
podjetju poziv, da v določenem roku predloži digitalne podatke. Če geodetsko
podjetje v postavljenem roku digitalnih podatkov ne predloži, geodetska uprava
pozove stranko na dopolnitev elaborata, ker ta ne vsebuje vseh predpisanih sestavin.
4. OZNAČITEV MEJE V NARAVI
22. člen
(označitev meje v naravi)
(1) Meja parcele se v naravi označi
tako, da se zemljiškokatastrske točke označijo z mejniki.
(2) O označitvi meje parcele se izdela
tehnično poročilo označitve meje v naravi, ki vsebuje:
-      
seznam obveščenih in seznam prisotnih lastnikov parcel,
-      
podatke, ki so bili uporabljeni za označitev meje,
-      
datum označitve meje v naravi in
-      
skico označitve meje parcele.
(3) Tehnično poročilo označitve mej v
naravi se ne izdela, če geodet označi mejo parcele v postopku urejanja meje ali
v postopkih spreminjanja mej. Način označitve meje parcele se prikaže na skici.
(4) Če geodet pri označitvi meje
parcele ugotovi, da v naravi že obstajajo mejniki, vendar niso postavljeni na
pravem mestu, o tem obvesti lastnike parcel in jim postavi rok, v katerem naj
te mejnike odstranijo. Geodet lahko izvede označitev meje le, če lastniki
parcel poskrbijo za odstranitev teh mejnikov.
23. člen
(mejniki)
Vidni del mejnika v naravi je lahko:
-      
kvadratne oblike velikosti 10 x 10cm,
-      
okrogle oblike s premerom najmanj 2 cm in največ 10 cm,
-      
križ velikosti 5 x 5 cm, vklesan v naravni kamen ali grajen objekt, ali
-      
druga nazorna označba, ki nedvoumno označuje položaj zemljiškokatastrske
točke na terenu.
24. člen
(dodatni mejniki in posredna označitev
meje)
(1) Meja parcele se v naravi lahko
označi z dodatnimi mejniki, ki morajo biti postavljeni tako, da ne spremenijo
poteka urejene meje parcele.
(2) Če mejnika ni mogoče ali ni
dovoljeno postaviti v naravi, se meja lahko označi posredno.
(3) Posredna označitev meje se izvede
na parceli lastnika, ki zahteva posredno označitev meje, ali na sosednji parceli,
če s tem soglaša lastnik sosednje parcele.
(4) Če ratificirana mednarodna pogodba
prepoveduje postavljanje mejnikov na oziroma ob državni meji, se del meje
parcele, ki poteka po državni meji ali se državne meje dotika, označi z
mejnikom posredno. Pri tem soglasje lastnikov parcel ni potrebno.
5. EVIDENTIRANJE MEJE PARCELE
a) Splošno
25. člen
(evidentiranje mej)
Spremenjene ali nove meje oziroma deli meje
parcel se v zemljiškem katastru evidentirajo tako, da se vpišejo nove
zemljiškokatastrske točke ali se spremenijo ali ukinejo obstoječe
zemljiškokatastrske točke ter se prikažejo v zemljiškokatastrskem prikazu in v
zemljiškokatastrskem načrtu.
b) Evidentiranje podatkov o
zemljiškokatastrskih točkah
26. člen
(zemljiškokatastrska točka)
(1) Za zemljiškokatastrsko točko se v
zemljiškem katastru vodijo naslednji podatki:
-      
številka zemljiškokatastrske točke,
-      
koordinate zemljiškokatastrske točke,
-      
metoda določitve koordinate zemljiškokatastrske točke,
-      
način označitve zemljiškokatastrskih točk v naravi,
-      
natančnost koordinate zemljiškokatastrske točke,
-      
status,
-      
številka postopka in
-      
datum spremembe.
(2) Za zemljiškokatastrsko točko se
lahko kot edini podatki vodijo samo grafične koordinate zemljiškokatastrske
točke.
27. člen
(številka zemljiškokatastrske točke)
(1) Številka zemljiškokatastrske točke
je sestavljena iz šifre katastrske občine in zaporedne številke v okviru katastrske
občine.
(2) Zemljiškokatastrske točke na meji
katastrskih občin se oštevilčijo v vsaki katastrski občini posebej.
(3) Številka ukinjene
zemljiškokatastrske točke se ne sme ponovno uporabiti.
28. člen
(koordinate zemljiškokatastrske točke)
(1) Za zemljiškokatastrsko točko se
vodijo ravninske in višinske koordinate.
(2) Ravninske koordinate
zemljiškokatastrske točke so numerične in grafične koordinate.
(3) Numerične koordinate so določene z
meritvami v državnem koordinatnem sistemu.
(4) Grafične koordinate so določene z
lego zemljiškokatastrske točke v zemljiškokatastrskem prikazu.
(5) Višinska koordinata
zemljiškokatastrske točke je višina, ki se določi z meritvami v državnem
višinskem koordinatnem sistemu, če metoda izmere to omogoča.
(6) Koordinate zemljiškokatastrskih
točk se vodijo v metrih in se zaokrožijo na dve decimalni mesti.
29. člen
(metoda določitve, način označitve,
natančnost koordinat zemljiškokatastrske točke in status)
(1) Metoda določitve koordinat
zemljiškokatastrskih točk, način označitve zemljiškokatastrkih točk v naravi,
njihovo natančnost in status se evidentira na podlagi šifrantov, ki jih objavi
geodetska uprava na svojih spletnih straneh.
(2) Podatek o načinu označitve
zemljiškokatastrskih točk v naravi ni obvezen.
30. člen
(številka postopka in datum spremembe)
(1) Številka postopka je številka
elaborata, v katerem je zemljiškokatastrska točka nastala, se spremenila ali
bila ukinjena.
(2) Datum spremembe je datum vpisa
nove, spremenjene oziroma ukinjene zemljiškokatastrske točke v zemljiški
kataster.
c) Grafično prikazovanje mej parcel s
parcelnimi številkami in zemljišči pod stavbo
31. člen
(zemljiškokatastrski prikaz)
(1) V zemljiškokatastrskem prikazu se
grafično prikažejo meje parcel in zemljišč pod stavbo z neposredno uporabo
numeričnih koordinat zemljiškokatastrskih točk, ki so določene v koordinatnem
sistemu ETRS89/TM.
(2) Če podatki zemljiškega katastra ne
omogočajo evidentiranja spremenjene ali nove meje neposredno z numeričnimi
koordinatami zemljiškokatastrskih točk, se zaradi ohranitve relativnih razmerij
med parcelami meje parcel grafično prikažejo z uporabo grafičnih koordinat
zemljiškokatastrskih točk.
(3) Grafične koordinate
zemljiškokatastrskih točk se v primerih iz prejšnjega odstavka določijo tako,
da se zaris spremenjenih ali novih mej s premikom, vrtenjem in prilagoditvijo
teh mej grafično vklopi v obstoječ zemljiškokatastrski prikaz in popravi
povezave z obstoječimi mejami oziroma se popravijo tudi meje v okolici (v
nadaljnjem besedilu: grafični vklop).
(4) Grafični vklop se izvede tako, da
na njegovi podlagi evidentirane grafične koordinate zemljiškokatastrskih točk
zagotavljajo, da:
-      
je število zemljiškokatastrskih točk z grafičnimi koordinatami enako,
kot je število zemljiškokatastrskih točk, ki določajo mejo v naravi,
-      
meje nimajo večjega števila lomov kot v naravi,
-      
so stiki mej na pravih mestih relativno na lego parcel, ki jih meje
razmejujejo, in
-      
so parcele, prikazane v zemljiškokatastrskem prikazu, podobne oblike kot
parcele v naravi.
32. člen
(sprememba zemljiškokatastrskega prikaza)
(1) Če se zemljiškokatastrski prikaz
spremeni zaradi lokacijsko boljše predstavitve mej, se izdela prikaz sprememb
ter opis načina izvedbe spremembe zemljiškokatastrskega prikaza.
(2) Spremembo zemljiškokatastrskega
prikaza lahko predlaga geodetsko podjetje.
33. člen
(zemljiškokatastrski načrt)
(1) V zemljiškokatastrskem načrtu se
prikažejo samo meje parcel in meje zemljišč pod stavbo, ki imajo koordinate
zemljiškokatastrskih točk določene v koordinatnem sistemu ETRS89/TM s
predpisano natančnostjo.
(2) V zemljiškokatastrskem načrtu se
prikaže parcelna številka za vsako prikazano parcelo in za prikazana zemljišča
pod stavbo. Če je na zemljiškokatastrskem načrtu prikazan le del meje parcele,
se parcelna številka ne prikaže.
34. člen
(prikaz parcelnih številk)
(1) Parcelne številke se na
zemljiškokatastrskem prikazu in na zemljiškokatastrskem načrtu izpišejo brez
šifre katastrske občine.
(2) Če je na parceli določeno
zemljišče pod stavbo, se na zemljiškokatastrskem prikazu ista parcelna številka
prikaže posebej za zemljišče pod stavbo in posebej za preostalo parcelo.
6. NATANČNOST KOORDINAT ZEMLJIŠKOKATASTRSKIH TOČK
35. člen
(natančnost koordinat zemljiškokatastrskih
točk)
(1) Natančnost koordinat
zemljiškokatastrskih točk je definirana kot daljša polos standardne elipse
zaupanja v koordinati točke.
(2) Če so koordinate
zemljiškokatastrskih točk pridobljene z meritvami na terenu, mora biti
natančnost koordinat zemljiškokatastrskih točk enaka ali boljša od štirih
centimetrov.
(3) Če so koordinate
zemljiškokatastrskih točk pridobljene iz ortofoto načrtov, mora biti natančnost
koordinat zemljiškokatastrskih točk enaka ali boljša od enega metra.
36. člen
(natančnejše določanje koordinat
zemljiškokatastrskih točk)
(1) Koordinate zemljiškokatastrskih
točk na urejeni meji se lahko natančneje določi, s čimer pa se ne sme
spremeniti poteka urejene meje.
(2) Ob natančnejši določitvi koordinat
zemljiškokatastrskih točk se površina parcele ponovno izračuna.
(3) Ob natančnejši določitvi koordinat
zemljiškokatastrskih točk mora geodet posredovati geodetski upravi podatke o
novih koordinatah zemljiškokatastrskih točk in nov izračun površine parcele.

Pravilnik o urejanju mej ter spreminjanju in
evidentiranju podatkov v zemljiškem katastru (Uradni list RS, št. 8/07)
vsebuje naslednje prehodne in končno določbo:
»7. PREHODNE IN KONČNA DOLOČBA
37. člen
(zemljiškokatastrski
prikaz)
(1) Zemljiškokatastrski prikaz se do
izpolnitve tehničnih pogojev, ki bodo omogočili njegovo vodenje v koordinatnem
sistemu ETRS89/TM, vodi v koordinatnem sistemu D48/GK.
(2) Koordinate zemljiškokatastrskih
točk, ki so določene v koordinatnem sistemu ETRS89/TM, se za grafični prikaz v
zemljiškokatastrskem prikazu transformirajo v koordinatni sistem D48/GK.
Transformacija teh koordinat se izvede z uporabo modela transformacije, ki ga
objavi geodetska uprava na svojih spletnih straneh.
(3) Dokler se v zemljiškem katastru
vodijo podatki o vrstah rabe zemljišč, se v zemljiškokatastrskem prikazu prikažejo
tudi meje med vrstami rabe zemljišč.
38. člen
(izračun
površine parcel in površine zemljišča pod stavbo)
Če so koordinate zemljiškokatastrskih točk,
ki določajo mejo parcele, določene delno v koordinatnem sistemu ETRS89/TM in
delno v koordinatnem sistemu D48/GK, se za izračun površine parcele in površine
zemljišča pod stavbo izvede transformacija teh koordinat tako, da se vse
koordinate zemljiškokatastrskih točk določijo v enem koordinatnem sistemu.
39. člen
(transformacija
koordinat zemljiškokatastrskih točk iz koordinatnega sistema D48/GK v
koordinatni sistem ETRS89/TM)
(1) Zemljiškokatastrske točke,
določene v koordinatnem sistemu D48/GK, se lahko transformirajo v koordinatni
sistem ETRS89/TM z uporabo transformacijskih parametrov, ki jih določi geodet
na podlagi izvedenih meritev. Transformacija se izvede z modelom transformacije
in na podlagi tehničnih pogojev, ki jih objavi geodetska uprava na svojih
spletnih straneh.
(2) Šteje se, da so
zemljiškokatastrske točke, transformirane na način iz prejšnjega odstavka,
določene s predpisano natančnostjo, če so odstopanja na veznih točkah manjša od
desetih centimetrov.
(3) Vezna točka je zemljiškokatastrska
točka, ki ima s terensko izmero določene koordinate v koordinatnem sistemu
D48/GK in koordinatnem sistemu ETRS89/TM.
40. člen
(določanje
koordinat zemljiškokatastrskih točk v koordinatnem sistemu D48/GK in v lokalnem
koordinatnem sistemu)
(1) Zemljiškokatastrske točke se
določijo v koordinatnem sistemu D48/GK z natančnostjo, ki je definirana kot
daljša izmed polosi standardne elipse zaupanja v koordinati točke in je krajša
od šestih centimetrov.
(2) Če je geodet določil koordinate
zemljiškokatastrskih točk v lokalnem koordinatnem sistemu, mora v elaboratu
pojasniti razloge za navezavo na lokalni koordinatni sistem.
(3) Koordinate zemljiškokatastrskih
točk, ki so določene v lokalnem koordinatnem sistemu, se evidentirajo samo v
elaboratu. V zemljiški kataster se vpišejo numerične koordinate z vrednostjo
nič.
41. člen
(posredovanje
digitalnih podatkov za evidentiranje sprememb v zemljiškem katastru)
Dokler niso zagotovljeni tehnični pogoji za
elektronsko posredovanje digitalnih podatkov za evidentiranje sprememb v
zemljiškem katastru, se ti podatki posredujejo na digitalnem prenosnem mediju.
42. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvi Pravilnika o urejanju
mej ter spreminjanju in evidentiranju podatkov v zemljiškem katastru (Uradni
list RS, št. 26/07) dodaja 41.a člen pravilniku:
»41.a člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o urejanju in spreminjanju mej parcel ter o evidentiranju mej
parcel v zemljiškem katastru (Uradni list RS, št. 1/04 in 47/06 – ZEN).«;
 
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.