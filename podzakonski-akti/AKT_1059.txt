1. člen
(predmet in namen)
S tem splošnim aktom so podrobneje določeni način izvajanja zagovorništva
otrok, njegova organizacija in postopek vključitve otroka v zagovorništvo,
kakor tudi sestava, naloge in način dela strokovnega sveta, ki spremlja
uresničevanje zagovorništva. 
Namen zagovorništva je nudenje strokovne pomoči otroku, da
izrazi svoje mnenje v vseh postopkih in zadevah, v katerih je udeležen ter
posredovanje mnenja otroka pristojnim organom in institucijam, ki odločajo o
njegovih pravicah in koristih.
Strokovna pomoč vključuje psihosocialno podporo otroku,
pogovore o njegovih željah, počutju in mnenju, seznanjanje otroka s postopki in
dejavnostmi na način, razumljiv njegovi starosti in razvoju, iskanje najbolj
primerne rešitve skupaj z otrokom ter spremljanje otroka pred organi in
institucijami, ki odločajo o njegovih pravicah in koristih.
V tem aktu uporabljeni izrazi v moški slovnični obliki so
uporabljeni kot spolno nevtralni.
2. člen
(organizacija zagovorništva)
Zagovorništvo je organizirano v mreži, ki zagotavlja enak
dostop do zagovornika vsem otrokom, ne glede na kraj, kjer prebivajo,
upoštevajoč tudi njihove morebitne posebne potrebe.
Mrežo zagovornikov otrok (v nadaljnjem besedilu: zagovornik) podrobneje
določi Varuh, upoštevajoč tudi že izkazane potrebe po zagovorništvu na
posameznih območjih.
Mrežo zagovornikov sestavljajo zagovorniki in območni
koordinatorji (v nadaljnjem besedilu: koordinatorji), ki so postavljeni za
posamezno območje. Koordinatorji delujejo na območjih: Ljubljane z okolico,
Gorenjske, Goriške, Notranjske, Krasa in južne Primorske, Dolenjske s Posavjem,
Celjsko-Koroške in Zasavja ter severovzhodnega dela Slovenije.
Naloge koordinatorjev in zagovornikov so podrobneje
opredeljene v Konceptu zagovorništva otrok, ki ga določi in javno objavi Varuh.
Vsi zagovorniki in koordinatorji, ki izpolnjujejo z zakonom
in s tem aktom določene pogoje, se uvrstijo na seznam, ki je objavljen na
spletni strani Varuha.
Zagovornikom in koordinatorjem, ki so uvrščeni na seznam iz
prejšnjega odstavka, izda Varuh evidenčno izkaznico, s katero se izkazujejo pri
opravljanju svojih nalog.
3. člen
(obseg zagovorništva)
Zagovorništvo otrok obsega:
-       
razvijanje mreže zagovornikov;
-       
organizacijo in izvedbo usposabljanja in preizkus znanja za kandidate za
zagovornike;
-       
organizacijo in izvedbo strokovnega izpopolnjevanja in usposabljanja
zagovornikov otrok;
-       
organizacijo supervizij in intervizij za zagovornike;
-       
obravnavo pisnih pobud za postavitev zagovornika otroka in postavitev
zagovornika;
-       
srečanja in pogovore z otrokom ter pridobitev njegovega mnenja oziroma
izjave;
-       
spremljanje in nadzor poteka zagovorništva;
-       
predstavitev otrokove izjave staršem, sodišču, centru za socialno delo
(v nadaljnjem besedilu: CSD) ali drugim organom;
-       
informiranje zainteresirane javnosti o zagovorništvu otrok in
organizacijo ter izvedbo predstavitev zagovorništva otrok za strokovno javnost.
4. člen
(izpolnjevanje pogojev za koordinatorja)
(1) Koordinator je oseba, ki organizira in vodi primere
zagovorništva na posameznem območju, določenem z mrežo zagovornikov.
(2) Varuh izbere koordinatorja na podlagi javnega
poziva. Postopek izbire novega koordinatorja, sestavo, naloge in nagrado članov
izbirne komisije ter način uvajanja novega koordinatorja v samostojno delo
ureja Pravilnik o postopku izbire koordinatorja zagovornikov otrok.
(3) Za koordinatorja je lahko izbrana oseba, ki:
-       
je državljan Republike Slovenije;
-       
je poslovno sposobna;
-       
ji ni odvzeta starševska skrb;
-       
ni bila pravnomočno obsojena zaradi naklepnega kaznivega dejanja;
-       
zoper njo ni bila vložena pravnomočna obtožnica zaradi naklepnega
kaznivega dejanja, ki se preganja po uradni dolžnosti;
-       
ima končano najmanj višješolsko izobrazbo;
-       
ima najmanj 10 let delovnih izkušenj na področju dela z otroki in
starši;
-       
je opravila usposabljanje za kandidate za zagovornike otrok v roku enega
leta od izbire;
-       
je zaupanja vredna oseba;
-       
je pripravljena redno sodelovati z Varuhom na način, kot določajo
predpisi s področja zagovorništva ter se udeleževati izpopolnjevanja in
usposabljanja, ki ga ta organizira;
-       
ima zagotovljen lasten prevoz za terensko delo;
-       
ni drugih zadržkov, ki bi vzbujali dvom, da bo delovala v največjo
korist otrok.
(4) Koordinator in Varuh določita medsebojne pravice in
obveznosti z dogovorom, ki velja, dokler ena od strank dogovora ne odstopi.
(5) Če koordinator ne izpolnjuje več pogojev iz tretjega
odstavka tega člena, Varuh odstopi od dogovora in ga razreši.
(6) Če koordinator ne želi ali ne more več opravljati
svojih nalog, o tem takoj pisno obvesti Varuha in svoje delo zaključi v roku
treh mesecev oziroma po predaji nalog novemu koordinatorju.
(7) Novi koordinator deluje pod vodstvom mentorja, po
možnosti prejšnjega koordinatorja. Mentorja določi Varuh. Mentorstvo traja od 6
do 12 mesecev oziroma do zaključka treh primerov, odvisno od števila primerov
in od predloga mentorja, ki oceni delo novega koordinatorja.
5. člen
(objektivnost)
Koordinator ali zagovornik ne more biti oseba, pri kateri se
zaradi predhodne neposredne ali posredne vpletenosti v problematiko konkretnega
primera pojavi dvom v njegovo nepristranskost in objektivnost.
Koordinator in zagovornik ne smeta sodelovati v nobenem
postopku (npr. intervizija, supervizija), ki obravnava primer iz prejšnjega
odstavka.
6. člen
(naloge koordinatorja)
Koordinator zlasti:
-       
pozna temeljne domače in mednarodne standarde varovanja otrokovih
pravic;
-       
pozna predpise, ki urejajo zagovorništvo otrok in jih uresničuje v
okviru svojih nalog;
-       
redno sodeluje z Varuhom ves čas poteka primera;
-       
spremlja delo zagovornika, mu daje informacije in se z njim posvetuje;
-       
organizira uvodno in zaključno srečanje z otrokom;
-       
sodeluje s starši, skrbniki ali zakonitimi zastopniki otroka ter
institucijami glede na potrebe v posameznem primeru zagovorništva;
-       
skupaj z zagovornikom skrbi za predstavljanje otrokovega mnenja v postopkih
in zadevah, v katerih je udeležen otrok;
-       
izvaja druge naloge, določene v Konceptu zagovorništva otrok.
7. člen
(izbira zagovornika)
Zagovornika izbere Varuh na podlagi javnega poziva. Postopek
izbire kandidatov za zagovornike vodi izbirna komisija, ki jo imenuje Strokovni
svet. Sestavo in naloge izbirne komisije ter nagrado članov ureja Pravilnik o
postopku uvrstitve na seznam zagovornikov otrok.
Kandidata za zagovornika, ki izpolnjuje pogoje iz
25.b člena ZVarCP, z izjemo osme alineje drugega odstavka 25b. člena
ZVarCP, se na podlagi pozitivnega mnenja izbirne komisije vključi v postopek
usposabljanja kandidatov za zagovornike.
Kandidat za zagovornika po zaključku teoretičnega dela
usposabljanja sklene z Varuhom dogovor o sodelovanju (v nadaljnjem besedilu:
dogovor z zagovornikom), s katerim določita medsebojne pravice in obveznosti.
Varuh kandidatu izda izkaznico. S tem se kandidata za zagovornika uvrsti na
seznam zagovornikov.
Preizkus znanja predstavlja zagovor izpitne naloge pred
izpitno komisijo. Sestavo in naloge izpitne komisije ter nagrado članov ureja
Pravilnik o postopku uvrstitve na seznam zagovornikov otrok.
Varuh redno preverja izpolnjevanje pogojev za uvrstitev na
seznam zagovornikov.
Zagovornik, ki ni bil aktiven najmanj dva zaporedna meseca ali
dlje, se mora pred dodelitvijo primera udeležiti dveh supervizij in dveh
intervizij.
Zagovornik, ki se po preteku 18 mesecev ponovno vključi v
zagovorništvo, se mora udeležiti dela usposabljanja po programu in postopku, ki
ga določi Varuh s Pravilnikom o postopku uvrstitve na seznam zagovornikov
otrok.
Zagovornik, ki več kot tri leta ni aktivno sodeloval v
zagovorništvu, se lahko ponovno uvrsti na seznam zagovornikov na način, določen
v prvem odstavku tega člena.
8. člen
(naloge zagovornika)
Naloge zagovornika so:
-       
pozna predpise, ki urejajo področje zagovorništva otrok;
-       
v skladu z načeli zagovorništva organizira delo in načrtuje srečanja z
otrokom, ki jih sproti zabeleži in o njih poroča koordinatorju;
-       
se redno udeležuje supervizij, intervizij in izobraževanj, ki jih na
področju zagovorništva organizira Varuh;
-       
po zaključnem srečanju izdela zaključno poročilo o poteku primera
zagovorništva;
-       
po zaključku primera skupaj s koordinatorjem skrbi za predstavljanje
otrokovega mnenja v postopkih, ki še potekajo, npr. v sodnem postopku, postopku
na CSD ipd.
Naloge zagovornika in način njegovega sodelovanja z drugimi
udeleženci v zagovorništvu so podrobneje določeni v Konceptu zagovorništva
otrok.
9. člen
(območna intervizija)
Namen območne intervizije (v nadaljnjem besedilu:
intervizija) je izmenjava novosti s področja zagovorništva otrok in aktualnih
delovnih izkušenj zagovornikov na posameznem območju.
Intervizija omogoča zagovornikom strokovno podporo,
učinkovito učenje iz izkušenj kolegov ter lastnih izkušenj, medsebojno nudenje
podpore ter širjenje primerov dobre prakse.
Intervizijo organizira in vodi koordinator praviloma na dva
meseca.
10. člen
(supervizija)
Namen supervizije je zagotavljanje kakovosti strokovnega
dela, refleksije vsebin in postopkov zagovorniškega dela za povečanje njegove
kakovosti in razreševanje vprašanj, stisk ter etičnih dilem.
Supervizorja izbere Varuh na podlagi javnega poziva.
Supervizor mora imeti dokazilo o dokončanem izobraževanju in
usposabljanju za supervizorja, dokazilo o večletnih izkušnjah vodenja
supervizije in dokazilo o strokovnem delu z otroki, družinami in strokovnimi
delavci.
11. člen
(etična komisija)
Strokovni svet določi Kodeks etičnih načel zagovorništva, ki
se objavi na spletni strani Varuha.
Kršitve Etičnega kodeksa obravnava Etična komisija, ki je
sestavljena iz petih članov Strokovnega sveta za dobo treh let. Etična komisija
podrobneje uredi svoje delo s poslovnikom.
12. člen
(postopek postavitve zagovornika)
Pobudo za postavitev zagovornika otroku (v nadaljnjem
besedilu: pobuda) lahko Varuhu poda vsakdo.
Če Varuh oceni, da pobuda ni utemeljena, pobudnika pisno
obvesti o razlogih, zakaj otroku ne bo postavljen zagovornik.
Če Varuh oceni, da je pobuda utemeljena, začne postopek za
pridobitev soglasja staršev ali zakonitih zastopnikov otroka.
CSD ali sodišče lahko sama pridobita soglasje enega ali obeh
staršev oziroma zakonitih zastopnikov.
Če soglasje obeh staršev ali zakonitih zastopnikov ni
pridobljeno, Varuh predlaga pristojnemu CSD ali sodišču, da postavi zagovornika
z odločbo ali sklepom s seznama zagovornikov.
Če se CSD ali sodišče ne strinjata s postavitvijo zagovornika
otroku, Varuh lahko zaprosi za pojasnilo, kako bo v postopku zagotovljena
pravica otroka, da izrazi svoje mnenje.
Ko Varuh pridobi podlago za postavitev zagovornika (soglasje,
odločba ali sklep), določi otroku najustreznejšega zagovornika.
Varuh o postavitvi zagovornika otroku seznani pristojni CSD
ali sodišče v vseh primerih, če presodi, da je to potrebno zaradi varovanja
koristi otroka.
Če v času izvajanja zagovorništva otrok dopolni 18 let,
zagovornik nadaljuje z delom do zaključka postavljene naloge, če mladostnik s
tem soglaša.
13. člen
(uvodno srečanje)
Koordinator organizira uvodno srečanje, na katerega praviloma
povabi otroka, starše oziroma zakonite zastopnike, lahko pa tudi predstavnika
institucije, ki je pobudnik za postavitev zagovornika.
Uvodno srečanje je namenjeno seznanitvi otroka in staršev z
zagovornikom in koordinatorjem, načinom dela, natančni opredelitvi nalog in
ciljev ter dogovoru, kdaj in kje bodo praviloma potekala srečanja.
14. člen
(srečanja zagovornika in otroka)
Zagovornik se z otrokom sreča na dogovorjenem kraju in mu v
neformalnem pogovoru, ki je prilagojen njegovi starosti in zrelosti, predstavi
namen zagovorništva in način ugotavljanja njegovih želja in potreb.
V primeru, da je otrokom v isti družini postavljenih več
zagovornikov, se ti praviloma dogovarjajo za srečanja ob enakih terminih ter za
skupni prevoz.
Zagovornik in otrok se praviloma srečujeta enkrat tedensko. Število
vseh srečanj je odvisno od primera, vendar praviloma ne več kot deset srečanj.
15. člen
(prijava nasilja nad otrokom)
Če zagovornik na srečanju z otrokom izve, da se je ali se še
vedno nad otrokom izvaja nasilje ali da je otrok priča nasilju, je dolžan o tem
takoj pisno obvestiti pristojni CSD in koordinatorja.
16. člen
(poročila zagovornika)
Zagovornik po vsakem srečanju z otrokom pripravi poročilo, s
katerim seznani koordinatorja, ta pa ga posreduje Varuhu.
Poročilo zagovornika o srečanju ne vsebuje osebnih podatkov. Namesto
njih se uporabljajo šifre, inicialke, izpusti se imena institucij, krajev itd.
Dokumenti in druge informacije o zagovorniškem primeru se
lahko pošiljajo izključno po pošti ali iz osebnih elektronskih predalov.
17. člen
(izjava otroka)
Podajanje izjave je otrokova pravica in ne dolžnost.
Zagovornik otroka seznani o njegovih možnostih glede izjave
ter o njenem pomenu za odločitev v postopku in zadevi. Zagovornik preveri, če
otrok razume zapisano v izjavi.
Z izjavo otrok izpove svoje misli, čustva, želje, poglede in
stališča oziroma doživljanje glede oseb, dogodkov, okoliščin in postopkov, ki
jih zaznava kot pomembne v svojem življenju in vplivajo na njegovo počutje ali
položaj.
Otrokovo odločitev, ali se izjavo posreduje naprej in komu,
mora zagovornik spoštovati. Zagovornik otroka seznani, da bo naredil vse, kar
je v njegovi moči, da bo izjava posredovana pristojnim institucijam. Otroku mora
zagovornik pojasniti, da njegovo mnenje ne bo nujno vplivalo na končno
odločitev.
Otrok oblikuje izjavo in jo podpiše v navzočnosti
zagovornika. Otrok izjave ne nosi domov, kot tudi ne drugih zapisov ali risbic,
nastalih na srečanjih.
Na zaključnem srečanju se z izjavo otroka ustno seznani
starše oziroma zakonite zastopnike, če otrok tako želi. Originalni izvod izjave
otroka hrani Varuh.
Če otrok želi, se izjava pošlje ali predstavi tudi drugim
osebam in organom.
18. člen
(zaupnost postopka in hramba dokumentarnega gradiva)
Zagovorniki upoštevajo vrednost in izvor prejetih informacij (npr.
informacije, poročila in izjave) v postopku zagovorništva in jih ne razkrivajo
brez ustreznega pooblastila, razen če obstaja pravna ali strokovna obveza.
Zagovorniki ne uporabljajo informacij za kakršnokoli osebno korist
ali na kakršenkoli način, ki bi bil v nasprotju z zakonom ali bi škodoval
upravičenim in etičnim ciljem zagovorništva.
Koordinator in zagovornik smeta hraniti le posamezne zapise o
dogodkih in dejanjih, ki so pomembni za uspešno opravljanje njunega dela.
Koordinator in zagovornik sta osebno odgovorna za skrbno varovanje
zapisov, ko le-ti niso več potrebni za vodenje primera.
Arhiv o primerih zagovorništva otrok v skladu s predpisi vodi
Varuh.
19. člen
(zaključek primera zagovorništva)
Odločitev o zaključku primera sprejmeta zagovornik in
koordinator v dogovoru.
V vseh primerih zagovornik napiše zaključno poročilo, ki ga
priloži izjavi otroka.
Varuh kopijo prejete izjave otroka in poročilo zagovornika
ter poročilo koordinatorja pošlje organu, ki vodi postopek, s čimer je postopek
zagovorništva praviloma končan.
20. člen
(strokovni svet)
Strokovni svet je organ Varuha in skrbi za uresničevanje
zagovorništva otrok.
Strokovni svet sestavljajo vsi koordinatorji, dva
predstavnika Varuha, dva predstavnika zagovornikov ter pet predstavnikov strokovne
javnosti in nevladnih organizacij, ki jih Varuh izbere na podlagi javnega
povabila k sodelovanju.
Strokovni svet lahko po potrebi oblikuje posamezna delovna telesa,
ki jim določi naloge in mandat.
Strokovni svet vodi namestnik varuha, pristojen za varstvo
otrokovih pravic.
Glede na vsebino sklicane seje lahko strokovni svet ali
njegova delovna telesa na svojo sejo povabijo predstavnike državnih organov in
nevladnih organizacij ter neodvisne strokovnjake s področja otrokovih pravic.
Strokovni svet svoje delo podrobneje uredi s poslovnikom, ki
ga sprejme s soglasjem Varuha.
Opravljanje strokovnih in administrativno tehničnih del za
strokovni svet zagotavlja Varuh.
Mandat strokovnega sveta je tri leta. Mandat začne teči od
konstitutivne seje.
21. člen
(naloge strokovnega sveta)
Naloge strokovnega sveta so zlasti:
-       
obravnavanje konceptualnih in organizacijskih vprašanj izvajanja
zagovorništva otrok;
-       
oblikovanje stališč ali predlogov reševanja splošnih vprašanj
uresničevanja otrokovih pravic na področju zagovorništva;
-       
obravnavanje posameznih vprašanj na področju zagovorništva, ki jih nanj
naslovi Varuh;
-       
obravnavanje širših strokovnih vprašanj zagovornikov, koordinatorjev in
supervizorjev ter oblikovanje skupnih stališč;
-       
obravnavanje konkretnih pobud, ki odpirajo splošna vprašanja, vendar le
v anonimizirani obliki;
-       
predlaga Varuhu vsebine za usposabljanja zagovornikov in sodeluje na
izobraževanjih;
-       
oblikovanje predlogov programa in postopka usposabljanja ter preizkusa
znanja zagovornikov;
-       
načrtovanje promocijskih aktivnosti zagovorništva.
22. člen
(javnost dela strokovnega sveta)
Javnost dela strokovnega sveta se zagotavlja zlasti z objavo
njegovih stališč in predlogov na spletni strani Varuha, lahko pa tudi na druge
običajne načine.
23. člen
(financiranje zagovorništva)
Sredstva za izvajanje zagovorništva se zagotavljajo iz
proračunskih sredstev Varuha. Evidenca stroškov zagovorništva se vodi na
posebni proračunski postavki Varuha.
Stroške zagovorništva Varuh posebej prikaže in obrazloži v
letnem poročilu o svojem delu.
Obseg in višina porabe sredstev za izvedbo drugih dejavnosti in
namenov v okviru zagovorništva otrok sta podrobneje določena v finančnem načrtu
Varuha.
24. člen
(nagrade udeležencem zagovorništva)
Delo zagovornikov in koordinatorjev je častno in
prostovoljno, pripadata pa jim nagrada in povrnitev potnih stroškov v višini,
kot velja za javne uslužbence.
Zagovorniku pripada nagrada v višini 4,5 točke. Nagrada
obsega pripravo na srečanje z otrokom, izvedbo srečanja, udeležbo v okviru
zagovorniškega primera na različnih institucijah in zapis poročila o srečanju
oziroma drugi opravljeni dejavnosti. Za dodatno strokovno delo na primeru
zagovorniku pripada nagrada v višini 2 točk.
Koordinatorju pripada nagrada za uvodno srečanje
4,5 točke, za zaključno srečanje 4,5 točke, za vsako srečanje z otrokom pa
1,5 točke.
Zagovorniku in koordinatorju pripadata nagrada in povrnitev
potnih stroškov tudi po prenehanju sodelovanja z Varuhom, če se zaradi
zagovorniškega primera, ki ga je zagovornik ali koordinator imel v času
aktivnega sodelovanja, udeleži naroka na sodišču ali opravi drugo dejavnost in
ga ne more nadomestiti druga oseba iz zagovorništva.
Za stalno dosegljivost in odzivnost na pobude staršev in
instituciji, udeležbo na intervizijah, kritje stroškov telefona, kopiranja
dokumentov in drugih materialnih stroškov, pripada koordinatorju mesečna
nagrada 12 točk, za organizacijo in vodenje intervizije 5 točk, za mentorstvo
zagovorniku enkratna nagrada 10 točk, za obdobje mentorstva novemu
koordinatorju mesečna nagrad 8 točk, pod pogojem da je aktiven vsaj 1 primer
zagovorništva in za morebitne dodatne obveznosti (udeležba na timskih
sestankih, sodnih narokih) 4,5 točke.
Supervizorjem pripada plačilo za opravljeno supervizijo v
višini 10 točk za pedagoško uro.
Člani strokovnega sveta in člani njegovih delovnih teles
imajo pravico do povrnitve potnih stroškov za udeležbo na seji. Strokovne
naloge, opravljene v okviru delovnih teles iz tretjega odstavka 20. člena, so
ovrednotene v višini 2 točk za uro.
Materialni stroški, ki lahko nastanejo ob srečanju z otrokom,
in potni stroški, se obračunavajo v neto znesku, vse ostale vrednosti iz tega
člena pa so določene v bruto vrednosti. Njihove spremembe se lahko spremenijo z
letnim finančnim načrtom Varuha za zagovorništvo.
Zagovorniki, koordinatorji, supervizorji in člani strokovnega
sveta najpozneje v treh mesecih po posameznem dogodku vložijo zahtevek za
povrnitev potnih stroškov in izplačilo nagrade za opravljeno delo.
Vrednost točke iz tega člena je 10,00 EUR bruto.

Splošni akt o načinu izvajanja zagovorništva
otrok, organizaciji zagovorništva, vključitvi otroka v zagovorništvo ter
nalogah, sestavi in načinu dela strokovnega sveta (Uradni list RS, št. 44/18) vsebuje naslednjo prehodno in
končno določbo:
»25. člen
(prehodna določba)
Varuh objavi javno povabilo za imenovanje članov strokovnega sveta
v roku 30 dni od uveljavitve tega akta.
26. člen
(končna določba)
Ta splošni akt začne veljati petnajsti dan po objavi v
Uradnem listu Republike Slovenije.«.

Akt o spremembah Splošnega akta o načinu
izvajanja zagovorništva otrok, organizaciji zagovorništva, vključitvi otroka v
zagovorništvo ter nalogah, sestavi in načinu dela strokovnega sveta (Uradni
list RS, št. 4/20) vsebuje naslednjo končno določbo:
»4. člen
Ta akt začne veljati naslednji dan po objavi v Uradnem listu
Republike Slovenije.«.

Akt o spremembah in dopolnitvi Splošnega akta
o načinu izvajanja zagovorništva otrok, organizaciji zagovorništva, vključitvi
otroka v zagovorništvo ter nalogah, sestavi in načinu dela strokovnega sveta
(Uradni list RS, št. 13/21) vsebuje naslednjo končno določbo:
»2. člen
Ta akt začne veljati naslednji dan po objavi v Uradnem listu
Republike Slovenije.«.

Akt o spremembah in dopolnitvah Splošnega akta
o načinu izvajanja zagovorništva otrok, organizaciji zagovorništva, vključitvi
otroka v zagovorništvo ter nalogah, sestavi in načinu dela strokovnega sveta
(Uradni list RS, št. 202/21) vsebuje naslednjo prehodno in
končno določbo:
»5. člen
(prehodne in končne določbe)
Vse ostale določbe Splošnega akta ostanejo nespremenjene.
6. člen
Ta akt začne veljati naslednji dan po objavi v Uradnem listu
Republike Slovenije.«.