1. člen
(vsebina)
Ta pravilnik določa ukrepe za ugotavljanje,
preprečevanje širjenja in zatiranje stekline, vrste živali, preglede, način
obveščanja in poročanja, vsebino evidenc, plačilo stroškov ter zagotavljanje
podatkov v centralnem informacijskem sistemu Uprave Republike Slovenije za
varno hrano, veterinarstvo in varstvo rastlin (v nadaljnjem besedilu: CIS VET)
glede stekline.
2. člen
(izrazi)
Za potrebe tega pravilnika se poleg izrazov
iz zakona, ki ureja veterinarska merila skladnosti, uporabljajo tudi izrazi iz
Uredbe (ES) št. 1069/2009 Evropskega parlamenta in Sveta z dne 21. oktobra
2009 o določitvi zdravstvenih pravil za živalske stranske proizvode in
pridobljene proizvode, ki niso namenjeni prehrani ljudi, ter razveljavitvi
Uredbe (ES) št. 1774/2002 (Uredba o živalskih stranskih proizvodih) (UL L
št. 300 z dne 14. 11. 2009, str. 1), zadnjič spremenjene z Direktivo
2010/63/EU Evropskega parlamenta in Sveta z dne 22. septembra 2010 o
zaščiti živali, ki se uporabljajo v znanstvene namene (UL L št. 276 z dne
20. 10. 2010, str. 33), (v nadaljnjem besedilu: Uredba 1069/2009/ES), in
zakona, ki ureja ohranjanje narave glede prostoživečih živali.
3. člen
(klinični znaki)
Klinični znaki za steklino so navedeni v
Prilogi 1, ki je sestavni del tega pravilnika.
4. člen
(črtan)
5. člen
(sum)
Sum na steklino je podan, če:
-       
lisica ali drug sesalec poškoduje človeka,
-       
lisica ali drug sesalec kaže klinične znake, na podlagi katerih je
mogoče sumiti, da se je pojavila steklina,
-       
lisica ali drug sesalec poškoduje hišno ali rejno žival.
6. člen
(ukrepi ob sumu)
(1) Veterinarska organizacija s
koncesijo po zakonu, ki ureja veterinarstvo (v nadaljnjem besedilu:
veterinarska organizacija), je ob sumu, da se je pojavila steklina pri hišni
ali rejni živali, dolžna brez odlašanja potrditi ali ovreči sum na podlagi
epizootiološke poizvedbe in kliničnega pregleda. Če je sum potrjen, mora
veterinarska organizacija obvestiti pristojni območni urad Uprave Republike
Slovenije za varno hrano, veterinarstvo in varstvo rastlin (v nadaljnjem
besedilu: OU Uprave).
(2) Veterinarska organizacija s pisnim
navodilom takoj po prijavi suma na steklino imetniku živali določi:
a)     osamitev sumljive živali do odločitve uradnega veterinarja o
nadaljnjih ukrepih, vendar ne več kot deset dni za pse in mačke in 20 dni za
ostale živali. Če žival pogine, mora veterinarska organizacija nemudoma poslati
v preiskavo na steklino glavo ali celo truplo živali;
b)     desetdnevni nadzor psov in mačk, ki so poškodovali ljudi, a ne
kažejo kliničnih znakov bolezni. Imetnik živali mora imeti v tem času žival
doma pod nadzorom, tako da se prepreči kontakt z drugimi živalmi in ljudmi, ali
pa se, če to ni mogoče, navedene živali v tem času namestijo v prostorih
veterinarske organizacije, kjer morajo biti ločene od ostalih živali. V času
nadzora mora imetnik živali poskrbeti, da se opravijo trije klinični pregledi.
Preglede opravi veterinar veterinarske organizacije (v nadaljnjem besedilu:
veterinar) prvi, peti in deseti dan po povzročitvi rane. Rezultate teh pregledov
mora veterinar vpisati v CIS VET;
c)     če človeka, rejno ali hišno žival rani rejna žival ali hišna žival,
razen psa ali mačke, in veterinar potrdi sum na steklino, pristojni OU Uprave
smiselno odredi ukrepe iz tega pravilnika in strokovnega mnenja Nacionalnega
veterinarskega inštituta (v nadaljnjem besedilu: NVI), ki ga ta poda na podlagi
zahteve Uprave.
(3) Uradni veterinar lahko, da bi
preprečil nepotrebno trpljenje živali, ne glede na rok iz točke a) prejšnjega
odstavka, odredi usmrtitev živali. Veterinarska organizacija mora glavo ali
celo truplo živali poslati v preiskavo na steklino.
7. člen
(ostali ukrepi)
(1) Poleg
ukrepov iz prejšnjega člena veljajo na celotnem območju Republike Slovenije še
naslednji ukrepi:
a)     cepljenje psov proti steklini;
b)     zapiranje in izolacija živali, za katere se sumi, da so zbolele;
c)     vsi psi morajo biti na javnem mestu na povodcu;
č)    necepljene živali, ki so prišle v stik z dokazano
steklo živaljo, je treba usmrtiti;
d)     necepljene živali, za katere se sumi, da so prišle v stik z
dokazano steklo živaljo, sumljivo živaljo ali živaljo, za katero se ne da
ugotoviti, ali je stekla (ni mogoče opraviti preiskave na steklino), je treba
imeti pod trimesečno veterinarsko kontrolo. Če lastnik ne pristane na takšno
kontrolo, je treba take živali usmrtiti in poslati na preiskavo na steklino na
NVI. Če živali v času trimesečne veterinarske kontrole pokažejo znake, na
podlagi katerih se lahko sumi na steklino, jih je treba usmrtiti in poslati na
preiskavo za steklino na NVI;
e)     dokazano cepljenim živalim, ki so prišle v stik z dokazano steklo
živaljo ali s sumljivo živaljo ali živaljo, za katero se ne da ugotoviti, ali
je stekla (ni mogoče opraviti preiskave na steklino), se mora določiti zaščitni
titer protiteles; če je titer manjši od 0,5 mednarodnih enot, je treba žival
revakcinirati in opraviti trimesečno veterinarsko kontrolo. Če lastnik ne
pristane na revakcinacijo in trimesečno veterinarsko kontrolo, je treba take
živali usmrtiti in poslati na preiskavo za steklino na NVI. Če živali v času
trimesečne veterinarske kontrole pokažejo znake, na podlagi katerih se lahko
sumi na steklino, jih je treba usmrtiti in poslati na preiskavo za steklino na
NVI;
f)      dezinfekcija objektov, v katerih se je nahajala dokazano stekla
žival.
(2) Ne glede na točko c) prejšnjega
odstavka se lahko prosto gibajo psi, ko se uporabljajo za lov, pri paši živali
in v službene namene.
8. člen
(prostoživeče živali v ujetništvu)
Določbe 6. in 7. člena tega pravilnika se
smiselno uporabljajo tudi za prostoživeče živali v ujetništvu.
9. člen
(prostoživeče živali)
Zatiranje in preprečevanje stekline pri
prostoživečih živalih se izvajata skladno s programom Uprave.
10. člen
(ukrepi pri prostoživečih živalih)
Poleg ukrepov iz
6. in 7. člena tega pravilnika veljajo za prostoživeče živali tudi
naslednji ukrepi:
a)     odstreljene ali poginule lisice morajo lovske organizacije v skladu
s programom Uprave iz prejšnjega člena oddati najbližji veterinarski
organizaciji, ki jih posreduje na preiskavo za steklino na NVI;
b)     prostoživeče živali, ki kažejo klinične znake stekline, morajo lovske
organizacije usmrtiti in poslati cela trupla na preiskavo za steklino na NVI;
c)     ne glede na prejšnjo točko je dovoljeno trupla prostoživečih živali
odirati v obratih, registriranih v skladu z Uredbo 1069/2009/ES, pod
naslednjimi pogoji:
- 
oseba, ki odira trupla teh živali, mora biti zaščitno cepljena proti
steklini, med odiranjem mora nositi zaščitna očala, zaščitno obleko, rokavice
in masko,
- 
vreča s kožo in truplom mora biti hranjena v posebnem prostoru, dokler
preiskava ni opravljena,
- 
če je izvid preiskave pozitiven na steklino, je treba vrečo skupaj s
kožo in truplom neškodljivo uničiti in opraviti je treba dezinfekcijo
prostorov, v katerih so se nahajali žival, oprema in zaščitna sredstva;
č)    trupla
povoženih lisic, ki jih pobere veterinarsko-higienska služba (v nadaljnjem
besedilu: VHS), mora posredovati na preiskavo za steklino na NVI.
11. člen
(preventiva)
(1) Lastniki psov morajo zagotoviti,
da so psi prvič cepljeni proti steklini (primarno cepljenje) v starosti od 12
do 16 tednov.
(2) Najpozneje ob prvem cepljenju
morajo biti psi označeni in vpisani v centralni register psov v CIS VET (v
nadaljnjem besedilu: register psov). Če lastnik psa s stalnim prebivališčem v
Republiki Sloveniji opravi cepljenje iz tega pravilnika v drugi državi, mora
najpozneje v 30 dneh od opravljenega cepljenja veterinarski organizaciji
predložiti dokazilo o opravljenem cepljenju, ki ga veterinarska organizacija
vnese v register psov.
(3) Drugo in tretje cepljenje psov je
treba opraviti v razmakih do 12 mesecev od predhodnega cepljenja, vendar dve
zaporedni cepljenji ne smeta biti opravljeni v istem koledarskem letu. Za
tretje cepljenje se uporabijo cepiva, ki zagotavljajo imunost več kot eno leto.
Vsa nadaljnja cepljenja se opravijo v skladu z navodili proizvajalca cepiva. Shema
cepljenja je navedena v Prilogi 2, ki je sestavni del tega pravilnika.
(4) Če se drugo, tretje ali nadaljnja
cepljenja ne izvajajo v rokih iz prejšnjega odstavka, se cepljenje po
prekinitvi šteje kot prvo cepljenje.
(5) Cepljenje opravljajo veterinarske
organizacije in podatke o opravljenih cepljenjih vnesejo v register psov v
sedmih delovnih dneh po opravljenem cepljenju.
(6) Veterinarska organizacija vpiše
podatke o opravljenem cepljenju proti steklini v register psov in v
veterinarski dokument, ki mora spremljati psa. Podatki o opravljenem cepljenju
zajemajo:
a)    
datum cepljenja;
b)    
podatke o uporabljenem cepivu (ime cepiva,
naziv proizvajalca, serijska št. cepiva, rok uporabnosti cepiva);
c)    
ime veterinarja, ki je cepljenje opravil;
č)    datum
naslednjega cepljenja.
(7) Pogoji, ki jih morajo izpolnjevati
cepiva, ki se uporabljajo za cepljenje proti steklini, ter veljavnost cepljenja
proti steklini so določeni v Prilogi III Uredbe 576/2013/EU.
(8) Ob vsakem cepljenju psov proti
steklini je treba psom odpraviti notranje zajedavce.
12. člen
(stroški)
Stroški diagnostičnih preiskav iz točke e)
prvega odstavka 7. člena ter točk a) in b) in č) 10. člena tega pravilnika se
krijejo iz proračuna Republike Slovenije, vsi ostali stroški bremenijo imetnika
živali.

Priloga
1: Klinični znaki za steklino
Priloga
2: Shema cepljenja psov proti steklini v Republiki Sloveniji

Pravilnik o ukrepih za ugotavljanje,
preprečevanje širjenja in zatiranje stekline (Uradni list RS, št. 98/13) vsebuje naslednje prehodne in
končni določbi:
»13. člen
(prehodne določbe)
(1) Ne glede na določbe 11. člena tega
pravilnika morajo biti v letu 2014 cepljeni vsi psi.
(2) Cepljenje v letu 2014 se šteje
kot:
-       
drugo cepljenje v skladu s tem pravilnikom, če je iz spremljajoče
dokumentacije ali uradnih evidenc razvidno, da je bil pes cepljen v letu 2013;
ali
-       
tretje cepljenje v skladu s tem pravilnikom, če je iz spremljajoče
dokumentacije ali uradnih evidenc razvidno, da je bil pes cepljen v letih 2012
in 2013.
(3) Do začetka uporabe Uredbe
576/2013/EU se uporabljajo:
-       
glede pogojev za uporabo cepiv iz sedmega odstavka 11. člena tega
pravilnika določbe Priloge Ib Uredbe Evropskega parlamenta in Sveta (ES) št.
998/2003 z dne 26. maja 2003 o zahtevah v zvezi z zdravstvenim varstvom
živali, ki se uporabljajo za netrgovske premike hišnih živali in o spremembi
Direktive Sveta 92/65/EGS (UL L št. 146 z dne 13. 6. 2003, str. 1),
zadnjič spremenjene z Uredbo Komisije (EU) št. 52/2012 z dne 20. januarja
2012 o spremembi Priloge II k Uredbi (ES) št. 998/2003 Evropskega parlamenta in
Sveta glede vnosa o Združenih državah na seznamu tretjih držav in ozemelj (UL L
št. 18 z dne 21. 1. 2012, str. 1),
-       
glede veljavnosti cepljenja določbe Odločbe Komisije z dne
2. februarja 2005 o določitvi obdobja, po preteku katerega je cepljenje
proti steklini veljavno (UL L št. 31 z dne 4. 2. 2005, str. 61).
14. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o ukrepih za ugotavljanje, preprečevanje širjenja in
zatiranje stekline – Rabies (Lyssa) (Uradni list RS, št. 139/06 in 67/07).
15. člen
(začetek
veljavnosti)
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah Pravilnika o ukrepih za
ugotavljanje, preprečevanje širjenja in zatiranje stekline (Uradni list RS, št.
81/16) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.