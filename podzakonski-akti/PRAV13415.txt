1. člen
Ta pravilnik določa cene storitev, ki jih kot naloge javne
službe kmetijskega svetovanja (v nadaljnjem besedilu: JSKS) opravlja Kmetijsko
gozdarska zbornica Slovenije s kmetijsko gozdarskimi zavodi, katerih
ustanoviteljica je (v nadaljnjem besedilu: izvajalec JSKS), v skladu s
predpisom, ki ureja način in obveznosti izvajanja javne službe kmetijskega
svetovanja, in so za uporabnike JSKS plačljive.
2. člen
Izvajalec JSKS uporabnikom JSKS zaračunava storitve v višini,
kot je navedena v 3., 4. in 5. členu tega pravilnika ter Preglednici cen
storitev JSKS, ki jih opravljajo pravne osebe, ki so izvajalci JSKS, iz
priloge, ki je sestavni del tega pravilnika.
3. člen
Strošek storitve izvajalca JSKS, ki se upošteva v tem
pravilniku in ga plača uporabnik JSKS, izhaja iz cene storitve JSKS in je 25,74
eura na uro brez davka na dodano vrednost oziroma 31,40 eura na uro z davkom na
dodano vrednost, razen za storitev ocenjevanja kmetijskih proizvodov v okviru
strokovno pospeševalnih in promocijskih dogodkov ter prireditev, ki jih
organizira izvajalec JSKS, kjer strošek vključuje plačilo za delo strokovnjakov
v ocenjevalnih komisijah, stroške potrošnega materiala in tehničnih storitev,
ki so potrebni pri ocenjevanju proizvodov.
4. člen
(1) Elektronsko izpolnjevanje in elektronska vložitev
zbirne vloge se izvaja v skladu s predpisom, ki ureja izvedbo ukrepov kmetijske
politike, in je za uporabnika JSKS plačljivo. Uporabnik te storitve je
vlagatelj zbirne vloge (v nadaljnjem besedilu: ZV).
(2) Elektronsko izpolnjevanje in elektronska vložitev ZV
se obračuna glede na porabljen čas svetovalca JSKS, in sicer 12,87 eura brez
vključenega davka na dodano vrednost oziroma 15,70 eura z vključenim davkom na
dodano vrednost na vsakih začetih 30 minut vnosa.
5. člen
Priprava analiz in mnenj JSKS na podlagi predpisov, ki
urejajo ohranjanje narave, kmetijska zemljišča, zasaditev vinske trte,
opravljanje kmetijske dejavnosti v narodnem parku in trajno varovana kmetijska
zemljišča, je za uporabnike JSKS v celoti plačljiva, obračuna se po ceni iz 3.
člena tega pravilnika glede na porabljen čas v urah.
6. člen
Ocenjevanja kmetijskih proizvodov, ki so podlaga za ocene in
podelitev nagrad in priznanj na »Dobrotah slovenskih kmetij«, so za uporabnike
storitev JSKS, ki na ocenjevanje posredujejo vzorce svojih proizvodov,
plačljiva v skladu s ceno, ki je določena v prilogi tega pravilnika.

Priloga:
Preglednica cen storitev JSKS, ki jih opravljajo pravne osebe, ki so izvajalci
JSKS

Pravilnik o določitvi cen storitev javne
službe kmetijskega svetovanja, ki so za uporabnike plačljive (Uradni list RS,
št. 11/18) vsebuje naslednjo končno določbo:
»7. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah Pravilnika o določitvi
cen storitev javne službe kmetijskega svetovanja, ki so za uporabnike plačljive
(Uradni list RS, št. 10/19) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.