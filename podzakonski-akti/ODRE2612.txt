1. člen
(1) S to odredbo se pri izvajalcih zdravstvene dejavnosti, ki
opravljajo zdravstveno dejavnost na vseh ravneh zdravstvene dejavnosti, razen
pri izvajalcih lekarniške dejavnosti, (v nadaljnjem besedilu: izvajalci),
določajo:
-       
začasni ukrepi na področju organizacije zdravstvene dejavnosti za namen
zagotavljanja zadostnih zmogljivosti za zagotavljanje neodložljivih
zdravstvenih storitev, vključno z obravnavo pacientov, obolelih za nalezljivo
boleznijo COVID-19 (v nadaljnjem besedilu: COVID-19), izvajanjem mikrobioloških
preiskav na virus SARS-CoV-2 in cepljenjem proti COVID-19,
-       
posebni pogoji za izvajanje zdravstvenih storitev z namenom obvladovanja
in preprečevanja širjenja COVID-19.
(2) Zagotavljanje neodložljive zdravstvene obravnave iz
prejšnjega odstavka pomeni izvajanje zdravstvenih storitev, katerih opustitev
bi lahko imela negativne posledice za zdravje pacienta.
(3) Ukrepi iz 3. do 7. člena te odredbe veljajo za izvajalce,
ki opravljajo zdravstveno dejavnost v mreži izvajalcev javne zdravstvene
službe, vključno z javnimi socialno varstvenimi zavodi in koncesionarji, ki so
v mreži javne službe na področju socialnega varstva, (v nadaljnjem besedilu:
socialni zavod), ter za zdravstvene delavce in zdravstvene sodelavce (v
nadaljnjem besedilu: zdravstveni delavci), ki delajo pri izvajalcih in v
socialnih zavodih.
(4) Določbe te odredbe, ki se nanašajo na koncesionarje, se
nanašajo tudi na zdravstvene delavce, ki delajo pri koncesionarjih.
2. člen
(1) Izvajalci, ki opravljajo zdravstveno dejavnost na
primarni ravni, na svojem območju poleg zagotavljanja neodložljivih
zdravstvenih storitev z organizacijskimi ukrepi sproti zagotavljajo zadostne
zmogljivosti za pravočasno obravnavo pacientov, obolelih za COVID-19, vključno
z:
-       
vstopno točko za odvzem brisov za ugotavljanje okužbe z virusom
SARS-CoV-2 in
-       
cepilnimi mesti za namen cepljenja proti COVID-19.
(2) Ob pogoju predhodno
zagotovljenih zmogljivosti iz prejšnjega odstavka lahko izvajalci, ki
opravljajo zdravstveno dejavnost na primarni ravni, izvajajo preventivne
zdravstvene storitve. Ne glede na prejšnji stavek lahko izvajalci nemoteno
izvajajo:
1.     
presejalne programe za zgodnje odkrivanje predrakavih sprememb in raka,
2.     
preventivne obravnave nosečnic, porodnic in novorojencev,
3.     
preventivne preglede otrok do dopolnjenega prvega leta starosti,
4.     
preventivne zdravstvene storitve na področju medicine dela, prometa in
športa,
5.     
cepljenje in
6.     
druge preventivne zdravstvene storitve, katerih opustitev bi lahko imela
neposredne negativne posledice za zdravje pacienta.
(3) Koncesionarji se
vključijo v delo zdravstvenega doma v okviru zagotavljanja neprekinjene nujne
zdravniške pomoči v skladu z zakonom, ki ureja zdravniško službo, oziroma
zagotavljanja neprekinjenega zdravstvenega varstva v skladu z zakonom, ki ureja
zdravstveno dejavnost.
3. člen
(1) Izvajalci, ki izvajajo bolnišnično zdravstveno dejavnost,
sami oziroma v medsebojnem dogovoru, dnevno zagotovijo zadostno število prostih
zmogljivosti (prostor, oprema, kader in material) znotraj ene ali več
statističnih regij za potrebe zdravljenja pacientov, obolelih za COVID-19.
(2) Izvajalci za namen zagotavljanja zmogljivosti iz
prejšnjega odstavka sproti prilagajajo število zdravstvenih storitev in po
potrebi prekinejo izvajanje zdravstvenih storitev, razen tistih s stopnjo
nujnosti nujno in zelo hitro, onkoloških storitev ter obravnav nosečnic,
porodnic in novorojencev.
(3) Izvajalec, ki izvaja bolnišnično zdravstveno dejavnost in
nima hospitaliziranih pacientov, obolelih za COVID-19, ter se ustrezno
vključuje v zagotavljanje zmogljivosti iz prvega odstavka tega člena,
zdravstveno dejavnost opravlja ne glede na prejšnji odstavek.
(4) Koncesionarji se za namen zagotavljanja zadostnih zmogljivosti
za pravočasno obravnavo pacientov, obolelih za COVID-19, v skladu z zakonom, ki
ureja zdravniško službo, in zakonom, ki ureja zdravstveno dejavnost, vključijo
v delo izvajalcev, ki izvajajo bolnišnično zdravstveno dejavnost, v okviru
vrste zdravstvene dejavnosti in na območju, na katerem opravljajo koncesijsko
dejavnost.
4. člen
(črtan)
5. člen
(1) Zdravstvene delavce, ki opravljajo zdravstvene storitve
iz prvega odstavka 2. člena in drugega odstavka 3. člena te odredbe, se na
podlagi pisnega sklepa začasno razporedi v javne zdravstvene zavode, ki
opravljajo zdravstveno dejavnost na sekundarni in terciarni ravni ter v
socialne zavode.
(2) Zdravstvenemu delavcu, ki opravlja zdravstvene storitve
iz drugega odstavka 3. člena te odredbe in ni potrebe po njegovi razporeditvi v
skladu s prejšnjim odstavkom, lahko delodajalec zaradi zagotavljanja
neodložljive zdravstvene obravnave pacientov začasno in brez njegovega soglasja
spremeni vrsto ali kraj opravljanja dela v okviru istega izvajalca.
(3) Izvajalci in socialni zavodi, pri katerih delajo
zdravstveni delavci iz prvega odstavka tega člena, tedensko poročajo ministru,
pristojnemu za zdravje, (v nadaljnjem besedilu: minister) o:
-       
številu razporejenih zdravstvenih delavcev,
-       
primarnem delodajalcu razporejenih zdravstvenih delavcev,
-       
poklicni strukturi razporejenih zdravstvenih delavcev,
-       
kraju opravljanja dela (organizacijska enota).
6. člen
(1) Izvajalci paciente, katerih zdravstvena storitev iz 2.
ali 3. člena te odredbe ni oziroma ne bo izvedena, obvestijo o neizvedbi
zdravstvene storitve.
(2) Pacienta iz prejšnjega odstavka se prenaroči na prvi
prosti (dodatni) termin. O novem terminu zdravstvene storitve se pacienta
obvesti v treh dneh od uvrstitve na čakalni seznam oziroma prenaročitve.
7. člen
(1) Za zdravstvene delavce veljajo naslednji posebni delovni
pogoji in omejitve:
-       
omejitev koriščenja letnega dopusta in koriščenja presežka ur,
-       
prepoved stavke,
-       
prepoved udeležbe na usposabljanjih in izobraževanjih v državah ali
administrativnih enotah držav, ki so v skladu z odlokom, ki določa pogoje
vstopa v Republiko Slovenijo zaradi zajezitve in obvladovanja COVID-19,
uvrščene na rdeči seznam.
(2) Ne glede na prejšnji odstavek se zdravstveni delavec, ki
koristi letni dopust oziroma presežek ur, v primeru potreb po zagotavljanju
zadostnih zmogljivosti iz prve alineje prvega odstavka 1. člena te odredbe na
poziv delodajalca nemudoma vrne na delo.
8. člen
(1) Na oddelkih, ki niso namenjeni zdravljenju pacientov,
obolelih za COVID-19, se zdravstvene storitve zagotavljajo le pacientom, ki
imajo negativno epidemiološko anamnezo in nimajo prisotnih znakov okužbe dihal.
Podrobnejša navodila za zagotavljanje zdravstvenih storitev so določena v
Prilogi 1, ki je sestavni del te odredbe, vzorec vprašalnika za preverjanje
zdravstvenega stanja in epidemioloških razmer pacienta pa v Prilogi 2, ki je
sestavni del te odredbe.
(2) Pacienta, ki ima prisotne znake okužbe dihal oziroma
druge znake COVID-19 oziroma pozitivno epidemiološko anamnezo ali potrjeno
okužbo s COVID-19, se naroči oziroma sprejme v ambulanti COVID-19 v skladu s
priporočili in navodili za izvajalce, objavljenimi na spletni strani
ministrstva, pristojnega za zdravje (v nadaljnjem besedilu: ministrstvo).
9. člen
(1) Zdravstveni delavci, izvajalci in socialni zavodi morajo
pri izvajanju vseh zdravstvenih storitev upoštevati priporočila za
preprečevanje okužbe z virusom SARS-CoV-2, ki jih na spletni strani objavi
Nacionalni inštitut za javno zdravje, in mnenje razširjenega strokovnega
kolegija za posamezno zdravstveno področje, ki je objavljeno na spletni strani
ministrstva.
(2) Ne glede na prejšnji odstavek izvajalci zobozdravstvenih
storitev na vseh ravneh zdravstvene dejavnosti pri izvajanju zobozdravstvenih
storitev upoštevajo tudi Strokovna priporočila za obravnavo pacientov v
zobozdravstvenih obravnavah (UPZRC), ki sta jih pripravila Odbor za
zobozdravstvi pri Zdravniški zbornici Slovenije in Razširjeni strokovni kolegij
za zobozdravstvo in so objavljena na spletni strani ministrstva.
(3) Pri osebah, ki imajo prisotne znake okužbe dihal, druge
znake COVID-19, pozitivno epidemiološko anamnezo ali potrjeno okužbo s
COVID-19, se opravljajo zgolj nujna zobozdravstvena pomoč in storitve, katerih
opustitev bi vodila v trajne okvare splošnega in ustnega zdravja, na obstoječih
nujnih vstopnih točkah za zobozdravstvo, kjer za to obstajajo prostorski pogoji
in dovolj ustrezne osebne varovalne opreme, in sicer pri izvajalcih:
1.     
Zdravstveni dom Ljubljana,
2.     
Osnovno zdravstvo Gorenjske (ob sobotah, nedeljah in praznikih ter dela
prostih dnevih),
3.     
Zdravstveni dom Maribor,
4.     
Zdravstveni dom Novo mesto,
5.     
Zdravstveni dom Koper,
6.     
Zobozdravstveni dom Nova Gorica,
7.     
Zdravstveni dom Murska Sobota.
10. člen
Minister preverja utemeljenost ukrepov iz te odredbe na
podlagi strokovnih mnenj.

Priloga
1: Navodila za zagotavljanje zdravstvenih storitev pacientom z negativno
epidemiološko anamnezo in brez znakov COVID-19 
Priloga
2: Vprašalnik za preverjanje zdravstvenega stanja in epidemioloških razmer
pacienta 

Odredba o začasnih ukrepih na področju
organizacije in opravljanja zdravstvene dejavnosti zaradi obvladovanja
nalezljive bolezni COVID-19 (Uradni list RS, št. 8/21) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
Z dnem uveljavitve te odredbe prenehata veljati:
-       
Odredba o začasnih ukrepih na področju opravljanja zdravstvene
dejavnosti zaradi obvladovanja in preprečevanja širjenja nalezljive bolezni
COVID-19 (Uradni list RS, št. 94/20) in
-       
Odredba o začasnih ukrepih na področju organizacije zdravstvene
dejavnosti zaradi obvladovanja nalezljive bolezni COVID-19 (Uradni list RS, št.
164/20, 168/20, 171/20, 173/20 in 204/20).
12. člen
Ta odredba začne veljati naslednji dan po objavi v Uradnem
listu Republike Slovenije in velja 30 dni.«.

Odredba
o spremembah Odredbe o začasnih ukrepih na področju organizacije in opravljanja
zdravstvene dejavnosti zaradi obvladovanja nalezljive bolezni COVID-19 (Uradni
list RS, št. 23/21)
spreminja 12. člen odredbe tako, da se glasi:
»12. člen
Ta odredba začne veljati naslednji dan po objavi v Uradnem
listu Republike Slovenije in velja do 17. marca 2021.«;
ter vsebuje naslednjo končno določbo:
»KONČNA DOLOČBA
3. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembah Odredbe o začasnih
ukrepih na področju organizacije in opravljanja zdravstvene dejavnosti zaradi
obvladovanja nalezljive bolezni COVID-19 (Uradni list RS, št. 35/21) spreminja 12. člen odredbe tako,
da se glasi:
»12. člen
Ta odredba začne veljati naslednji dan po objavi v Uradnem
listu Republike Slovenije in velja do 31. marca 2021.«;
ter vsebuje naslednjo končno določbo:
»KONČNA DOLOČBA
7. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembi Odredbe o začasnih ukrepih
na področju organizacije in opravljanja zdravstvene dejavnosti zaradi
obvladovanja nalezljive bolezni COVID-19 (Uradni list RS, št. 47/21) spreminja 12. člen odredbe tako,
da se glasi:
»12. člen
Ta odredba začne veljati naslednji dan po objavi v Uradnem
listu Republike Slovenije in velja do 30. aprila 2021.«;
ter vsebuje naslednjo končno določbo:
»KONČNA DOLOČBA
2. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba
o spremembi Odredbe o začasnih ukrepih na področju organizacije in opravljanja
zdravstvene dejavnosti zaradi obvladovanja nalezljive bolezni COVID-19 (Uradni
list RS, št. 66/21)
spreminja 12. člen odredbe tako, da se glasi:
»12. člen
Ta odredba začne veljati naslednji dan po objavi v Uradnem
listu Republike Slovenije in velja do 16. maja 2021.«;
ter vsebuje naslednjo končno določbo:
»KONČNA DOLOČBA
2. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembi Odredbe o začasnih ukrepih
na področju organizacije in opravljanja zdravstvene dejavnosti zaradi
obvladovanja nalezljive bolezni COVID-19 (Uradni list RS, št. 74/21) spreminja 12. člen odredbe tako,
da se glasi:
»12. člen
Ta odredba začne veljati naslednji dan po objavi v Uradnem
listu Republike Slovenije in velja do 15. junija
2021.«;
ter vsebuje naslednjo končno določbo:
»KONČNA DOLOČBA
2. člen
Ta odredba začne veljati naslednji dan po objavi v Uradnem
listu Republike Slovenije.«.