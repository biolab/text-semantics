I. SPLOŠNE DOLOČBE
1. člen
(področje urejanja)
Ta pravilnik določa natančnejše pogoje, ki jih morajo poleg
splošnih pogojev, določenih z zakonom, ki ureja področje trgovinske dejavnosti,
glede kadrov, prostorov, opreme in vodenja dokumentacije izpolnjevati pravne in
fizične osebe za opravljanje dejavnosti prometa z zdravili za uporabo v humani
in veterinarski medicini na debelo na območju Republike Slovenije (v nadaljnjem
besedilu: zdravila), postopek izdaje, spremembe in odvzema dovoljenja za
opravljanje te dejavnosti ter strokovni nadzor nad izpolnjevanjem pogojev za
opravljanje dejavnosti prometa z zdravili na debelo v skladu z Direktivo
2001/83/ES Evropskega parlamenta in Sveta z dne 6. novembra 2001 o zakoniku
Skupnosti o zdravilih za uporabo v humani medicini (UL L št. 311 z dne 28. 11.
2001, str. 67), zadnjič spremenjeno z Direktivo 2008/29/ES Evropskega
parlamenta in Sveta z dne 11. marca 2008 o spremembi Direktive 2001/83/ES o
zakoniku Skupnosti o zdravilih za uporabo v humani medicini, glede Komisiji
podeljenih izvedbenih pooblastil (UL L št. 81 z dne 20. 3. 2008, str. 51), (v
nadaljnjem besedilu: Direktiva 2001/83/ES) in z Direktivo 2001/82/ES Evropskega
parlamenta in Sveta z dne 6. novembra 2001 o zakoniku Skupnosti o zdravilih za
uporabo v veterinarski medicini (UL L št. 311 z dne 28. 11. 2001, str. 1),
zadnjič spremenjeno z Direktivo 2004/28/ES Evropskega parlamenta in Sveta z dne
31. marca 2004 o spremembi Direktive 2001/82/ES o zakoniku Skupnosti o
zdravilih za uporabo v veterinarski medicini (UL L št. 136 z dne 30. 4. 2004,
str. 58), (v nadaljnjem besedilu: Direktiva 2001/82/ES).
2. člen
(izrazi in definicije)
Poleg izrazov, ki so opredeljeni v 5. in 6. členu Zakona o
zdravilih (Uradni list RS, št. 31/06 in 45/08; v nadaljnjem besedilu: zakon),
se v tem pravilniku uporabljajo še izrazi, ki imajo naslednji pomen: 
1.     
organ, pristojen za zdravila, je Javna agencija Republike Slovenije za
zdravila in medicinske pripomočke; 
2.     
dobre skladiščne prakse (DSP) so del sistema kakovosti, ki se nanaša na
organizacijo, izvajanje in nadzor shranjevanja zdravil, z namenom zagotavljanja
ohranjanja kakovosti zdravil; 
3.     
odpoklic je odpoklic zdravila ali določene serije zdravila. Je vsaka
aktivnost z namenom umika zdravila iz prometa in iz uporabe zaradi neustrezne
kakovosti zdravila oziroma farmakovigilančnih razlogov. Odpoklic zdravila je
lahko le delen, kar pomeni, da se odpoklic lahko izvede le pri določenih
veletrgovcih z zdravili in uporabnikih zdravil ali pa se odpokliče le določena
serija zdravila; 
4.     
rok uporabnosti je časovno obdobje, v katerem se pričakuje, da bo
zdravilo ob pravilnem skladiščenju skladno s specifikacijo, kot je ugotovljeno
s študijami o stabilnosti, ki se opravijo na večjem številu serij izdelka; 
5.     
serija je določena količina zdravila, ki je izdelana iz istovrstnih
sestavin v okviru enega procesa ali vrste procesov v določenem obdobju; 
6.     
številka serije je razločevalna kombinacija številk oziroma črk, ki
enolično določa serijo, na primer na nalepkah, dokumentaciji serije in
ustreznih potrdilih o analizi; 
7.     
validacija je dokumentiran postopek preizkušanja in potrjevanja, da
snov, postopek, metoda, sistem ali oprema dosega in bo dosegala pričakovane
rezultate; 
8.     
distribucija zdravil je postopek organizirane razdelitve in premeščanja
zdravil od prostorov izdelave zdravil oziroma izdelovalca zdravila, direktno
ali posredno, prek drugih pravnih ali fizičnih oseb, do kupca, do njegovega
končnega uporabnika ali do vmesne prevzemne lokacije, z različnimi prevoznimi
načini, direktno do kupca ali posredno, prek drugih pravnih ali fizičnih oseb.
3. člen
(promet na debelo)
(1) Promet z zdravili na debelo pomeni dejavnosti nakupa,
shranjevanja, prodaje, vnosa, iznosa, uvoza ali izvoza zdravil, razen izdaje
zdravil posameznim fizičnim in pravnim osebam za njihovo osebno uporabo ali
uporabo pri opravljanju zdravstvene in veterinarske dejavnosti. 
(2) Promet z zdravili na debelo lahko opravljajo pravne ali
fizične osebe, ki izpolnjujejo predpisane pogoje in imajo veljavno dovoljenje
organa, pristojnega za zdravila, za opravljanje dejavnosti prometa z zdravili
na debelo (v nadaljnjem besedilu: veletrgovci). 
(3) Veletrgovec mora pridobiti dovoljenje organa, pristojnega
za zdravila, tudi za dejavnost izdelave zdravil, če namerava izvajati katerega
od postopkov izdelave ali uvoz zdravil. 
(4) Veletrgovci smejo kupovati zdravila le pri pravnih in
fizičnih osebah, ki imajo dovoljenje za opravljanje dejavnosti izdelave ali
prometa z zdravili na debelo ali druga ustrezna dovoljenja. 
(5) Veletrgovci smejo prodajati zdravila le tistim pravnim in
fizičnim osebam, ki imajo dovoljenje za opravljanje dejavnosti prometa z
zdravili na debelo ali drobno ter lekarnami, v primeru prodaje zdravil izven
območja Republike Slovenije pa druga ustrezna dovoljenja v skladu z zakonodajo
teh držav. 
(6) Veletrgovci lahko prodajajo zdravila tudi neposredno
zdravstvenim zavodom oziroma pravnim in fizičnim osebam, ki imajo dovoljenje
pristojnega organa za opravljanje zdravstvene dejavnosti, zdravila za uporabo v
veterinarski medicini ter zdravila za uporabo v humani medicini, ki so
namenjena za izjemno uporabo pri živalih pa veterinarskim in drugim
organizacijam, pod pogoji, določenimi v zakonu in podzakonskih predpisih. 
(7) Veletrgovci morajo omogočiti organu, pristojnemu za
zdravila, ob vsakem času preverjanje izpolnjevanja vseh pogojev, navedenih v
tem pravilniku. 
(8) Zaradi varovanja zdravja ljudi morajo veletrgovci
zagotavljati stalen in ustrezen izbor zdravil, s katerim zadoščajo zahtevam
določenega geografskega območja in v ustrezno kratkem času dostavljati
zahtevane dobave celotnemu zadevnemu območju.
4. člen
(predmet opravljanja dejavnosti)
(1) Veletrgovci lahko opravljajo promet z zdravili na debelo.
(2) Imetnikom ustreznih dovoljenj v Republiki Sloveniji,
lahko veletrgovci prodajajo samo zdravila z ustreznim dovoljenjem iz 17. člena
zakona.
5. člen
(razvrščanje zdravil glede na režim in pogoje shranjevanja)
(1) Glede na poseben režim shranjevanja, se zdravila
razvrščajo v naslednje skupine: 
-       
prepovedane droge skupine II in III; 
-       
vnetljive in nevarne snovi; 
-       
medicinski plini; 
-       
radiofarmacevtski izdelki; 
-       
rastlinske snovi. 
(2) Glede na pogoje shranjevanja se zdravila razvrščajo v
naslednji skupini: 
-       
zdravila, ki se hranijo pri običajnih pogojih; 
-       
zdravila, ki se hranijo pod posebnimi pogoji (npr. “hladna veriga”).
II. NAČELA IN SMERNICE DOBRE DISTRIBUCIJSKE PRAKSE
6. člen
(sistem zagotavljanja kakovosti)
Veletrgovci morajo vzpostaviti, izvajati in posodabljati
učinkovit sistem zagotavljanja kakovosti pri vseh aktivnostih opravljanja svoje
dejavnosti tako, da je v zagotavljanju sistema kakovosti aktivno udeleženo
vodstvo in osebje notranjih organizacijskih enot.
7. člen
(osebje)
(1) Veletrgovci morajo glede osebja izpolnjevati naslednje
pogoje: 
-       
imajo obsegu dejavnosti primerno število s pogodbo zavezanih
strokovnjakov z univerzitetno izobrazbo farmacevtske smeri, in, glede na naravo
delovnega procesa, s pogodbo zavezane strokovnjake drugih ustreznih smeri; 
-       
imajo določeno odgovorno osebo za sprejem, shranjevanje, izdajo in
transport zdravil ter pregled dokumentacije, ki omogoča sledljivost zdravil.
Odgovorna oseba mora imeti univerzitetno izobrazbo farmacevtske smeri. 
(2) Če odgovorna oseba iz druge alinee prejšnjega odstavka
nima univerzitetne izobrazbe farmacevtske smeri, mora imeti dodatna znanja,
kakor jih določa drugi odstavek 49. člena Direktive 2001/83/ES oziroma drugi
odstavek 53. člena Direktive 2001/82/ES. Če program študija ne vsebuje katerega
od navedenih znanj, mora o njih odgovorna oseba predložiti ustrezna dokazila.
Odgovorna oseba mora imeti tudi delovne izkušnje, ki jih določa tretji odstavek
49. člena Direktive 2001/83/ES oziroma tretji odstavek 53. člena Direktive
2001/82/ES. 
(3) Veletrgovec je dolžan osebju in še posebej odgovorni
osebi omogočiti stalno izobraževanje in usposabljanje.
8. člen
(prostori in oprema)
Veletrgovci morajo pri opravljanju svoje dejavnosti razpolagati
z ustreznimi prostori in opremo v skladu z načeli dobre distribucijske prakse
in načeli dobre skladiščne prakse.
9. člen
(dokumentacija)
(1) Veletrgovci morajo vzpostaviti, voditi in posodabljati
pisne postopke, ki se nanašajo na celoten distribucijski proces in voditi
evidence o zagotavljanju pogojev distribucije zdravil (kalibracije,
kvalifikacije opreme, validacije, čiščenja in vzdrževanja prostorov ...). 
(2) Veletrgovci morajo voditi dokumentacijo in evidence iz
prejšnjega odstavka na način, ki omogoča takojšen odpoklic zdravila iz prometa
in nadzor reklamacij. Da se zagotovi sledljivost zdravila, mora biti zabeleženo
vsako ravnanje z zdravilom. 
(3) Dokumentacija iz prejšnjega odstavka mora vsebovati
najmanj: 
-       
datum vsakega prejetja oziroma izdaje zdravila; 
-       
ime zdravila, farmacevtsko obliko, jakost in pakiranje; 
-       
številko serije zdravila in datum izteka roka uporabnosti zdravila; 
-       
količino prejetega oziroma izdanega zdravila; 
-       
ime in naslov izdelovalca zdravila; 
-       
rezultate analize kakovosti in datum sprostitve vsake serije zdravila; 
-       
ime in naslov dobavitelja zdravila; 
-       
ime in naslov prejemnika zdravila; 
-       
ime in naslov družbe, odgovorne za transport zdravila. 
(4) Dokumentacijo iz prejšnjega odstavka mora veletrgovec
hraniti še najmanj eno leto po izteku roka uporabnosti ali po umiku zdravila iz
prometa oziroma dlje, če tako določajo predpisana načela dobre distribucijske
prakse. 
(5) Veletrgovci z zdravili za uporabo v veterinarski medicini
in z zdravili za uporabo v humani medicini za izjemno uporabo v veterinarski
medicini morajo pošiljati četrtletna poročila Veterinarski upravi Republike
Slovenije. 
(6) Poročila iz prejšnjega odstavka morajo vsebovati najmanj:
-       
količino izdanih zdravil za vsako posamezno zdravilo; 
-       
posameznega prejemnika z navedbo podatkov obdobja, na katero se poročilo
nanaša; 
-       
navedbo odgovorne osebe za poslovanje z zdravili. 
Poročila je treba posredovati v elektronski
obliki, katere standard določi Veterinarska uprava Republike Slovenije. 
(7) Veletrgovec mora vzpostaviti, preverjati in posodabljati
pisne postopke skladno z načeli dobre distribucijske prakse.
10. člen
(smernice dobre distribucijske prakse)
Veletrgovec mora pri izvajanju dejavnosti upoštevati smernice
dobre distribucijske prakse.
III. POSTOPEK ZA PRIDOBITEV DOVOLJENJA
11. člen
(vloga)
(1) Postopek za pridobitev dovoljenja za promet z zdravili na
debelo (v nadaljnjem besedilu: dovoljenje) se začne z vlogo za pridobitev
dovoljenja, ki jo predlagatelj predloži organu, pristojnemu za zdravila, v
fizični ali elektronski obliki. 
(2) Vloga iz prejšnjega odstavka mora vsebovati naslednje
podatke in dokumente: 
-       
kratek opis predlagatelja in aktivnosti, ki jih predlagatelj namerava
izvajati (npr. uvoz, izvoz, vnos, iznos, nakup, prodaja, skladiščenje,
distribucija, kontrola kakovosti); 
-       
navedbo skupin zdravil glede na poseben režim in pogoje shranjevanja; 
-       
navedbo dejavnosti prometa z zdravili na debelo glede na promet z: 
-       
rizičnimi zdravili; 
-       
ostalimi zdravili; 
-       
zdravilnimi učinkovinami; 
-       
sistemizacijo in zasedbo delovnih mest v skladu s tem pravilnikom; 
-       
pogodbo z odgovorno osebo in drugimi osebami iz 7. člena tega
pravilnika, v obsegu, ki dokazuje zaposlitev; 
-       
dokazila o razpolaganju s poslovnimi prostori, opis poslovnih prostorov
in tloris prostorov v merilu, ki ustreza dejanskemu dimenzijskemu razmerju
prostorov; 
-       
dokazila o razpolaganju z opremo in tehnične podatke o opremi; 
-       
seznam pisnih navodil z opisom standardnih operativnih postopkov o
izvajanju dobre distribucijske prakse, dobre skladiščne prakse, dobre
transportne prakse in dobre kontrolne laboratorijske prakse (če izvaja kontrolo
kakovosti zdravil v lastnem laboratoriju) ter o postopku odpoklica zdravila iz
prometa in o postopku uničenja zdravil; 
-       
pisno izjavo predlagatelja, da bo za odpadna zdravila zagotovil
prevzemanje in nadaljnje ravnanje v skladu s predpisi, ki urejajo ravnanje z
odpadnimi zdravili; 
-       
v primeru uvoza zdravil, pogodbo s pravno ali fizično osebo, ki ima dovoljenje
organa, pristojnega za zdravila, za opravljanje dejavnosti analiznega
preskušanja zdravil, če kontrole kakovosti ne opravlja v lastnem laboratoriju; 
-       
dokazilo o plačilu stroškov postopka; 
-       
dokazilo o plačilu predpisane upravne takse za vlogo in izdajo odločbe.
12. člen
(dopolnitev vloge)
Če organ, pristojen za zdravila, ugotovi, da je vloga iz
prejšnjega člena nepopolna, v 30 dneh po prejemu vloge zahteva dopolnitev vloge
in hkrati določi rok, v katerem jo mora predlagatelj dopolniti.
13. člen
(preverjanje izpolnjevanja predpisanih pogojev)
(1) Po ugotovitvi uradnih oseb organa, pristojnega za
zdravila, da je vloga iz 11. člena tega pravilnika formalno popolna, organ,
pristojen za zdravila, s sklepom imenuje najmanj dvočlansko komisijo za pregled
izpolnjevanja pogojev, ki izvede ogled pri predlagatelju, in določi rok izvedbe
ogleda. 
(2) O poteku pregleda se vodi zapisnik, ki ga podpišejo vsi
člani komisije in predlagatelj postopka. Komisija da pisno mnenje o
izpolnjevanju pogojev v petnajstih dneh od pregleda. Zapisnik o pregledu je
sestavni del mnenja.
14. člen
(izdaja dovoljenja)
(1) Na podlagi pisnega mnenja komisije iz prejšnjega člena
organ, pristojen za zdravila, v 90 dneh po prejemu popolne vloge iz 11. člena
tega pravilnika odloči o izdaji dovoljenja. Dovoljenje za opravljanje
dejavnosti prometa z zdravili na debelo se izda po posameznih skupinah zdravil
iz 5. člena tega pravilnika in vrsto aktivnosti iz 3. člena tega pravilnika. 
(2) Organ, pristojen za zdravila, lahko kadarkoli med
postopkom do izdaje dovoljenja za opravljanje dejavnosti prometa z zdravili na
debelo od predlagatelja zahteva dodatna pojasnila ali dokumentacijo, in postavi
dodatni rok za odgovor oziroma za odpravo pomanjkljivosti. Čas do izteka
dodatno postavljenega roka se ne šteje v 90-dnevni rok za izdajo odločbe.
IV. POSTOPEK V ZVEZI S SPREMEMBO POGOJEV, KI SO BILI PODLAGA
ZA IZDAJO DOVOLJENJA
15. člen
(sprememba pogojev)
(1) Imetnik dovoljenja mora o vsaki spremembi pogojev, ki so
bili podlaga za izdajo dovoljenja za promet z zdravili na debelo, takoj,
najpozneje pa v 15 dneh od nastanka spremembe, pisno obvestiti organ, pristojen
za zdravila, in mu predložiti podatke in dokumente iz 11. člena tega
pravilnika, ki se na to spremembo nanašajo. 
(2) Farmacevtsko nadzorstvo glede na vrsto priglašene
spremembe oceni, ali je potrebno ponovno preverjanje izpolnjevanja pogojev za
opravljanje dejavnosti prometa z zdravili na debelo in izvede postopek iz 13.
člena tega pravilnika. 
(3) V primeru ocene organa, pristojnega za zdravila, da
poseben ugotovitveni postopek ni potreben, organ, pristojen za zdravila, o
priglašeni spremembi odloči v 30 dneh od prejema popolne vloge.
V. NADZOR
16. člen
(vrste nadzora)
(1) Farmacevtsko nadzorstvo v skladu z zakonom pri imetnikih
dovoljenja za promet z zdravili na debelo opravlja redne in izredne strokovne
nadzore. 
(2) Redni strokovni nadzor farmacevtsko nadzorstvo izvaja po
uradni dolžnosti na 2 do 3 leta. V primeru ugotovitve neizpolnjevanja pogojev
oziroma bistveno spremenjenih okoliščin, izda odločbo, s katero se lahko že
izdana odločba odpravi, razveljavi ali spremeni. 
(3) Izredni strokovni nadzor farmacevtsko nadzorstvo izvaja v
primeru ugotovitve kršenja ali obstoja utemeljenega suma kršenja določil dobre
distribucijske prakse.
VI. POSTOPEK PRIGLASITVE DEJAVNOSTI PROMETA Z ZDRAVILI NA
DEBELO V REPUBLIKI SLOVENIJI
17. člen
(vloga)
(1) Pravne oziroma fizične osebe, ki so pridobile dovoljenje
za opravljanje dejavnosti prometa z zdravili na debelo v katerikoli državi
članici Evropske unije in bodo opravljale promet z zdravili na debelo v
Republiki Sloveniji, se morajo pred začetkom opravljanja dejavnosti prometa z
zdravili na debelo v Republiki Sloveniji priglasiti pri organu, pristojnemu za
zdravila. 
(2) Vloga za priglasitev mora vsebovati: 
-       
spremni dopis s kratko predstavitvijo predlagatelja; 
-       
veljavno dovoljenje za opravljanje dejavnosti prometa z zdravili na
debelo; 
-       
navedbo aktivnosti iz 3. člena tega pravilnika, ki jih želi izvajati v
Republiki Sloveniji; 
-       
navedbo skupin zdravil iz 5. člena tega pravilnika, ki so predmet
prometa z zdravili na debelo v Republiki Sloveniji; 
-       
navedbo lokacij skladišč zdravil; 
-       
navedbo distribucijske poti in območja poslovanja; 
-       
kontaktno osebo za 24-urno dosegljivost; 
-       
pisno izjavo predlagatelja, da bo za odpadna zdravila zagotovil
prevzemanje in nadaljnje ravnanje v skladu s predpisi, ki urejajo ravnanje z
odpadnimi zdravili. 
(3) Predlagatelj vlogo iz prejšnjega odstavka predloži v
fizični ali elektronski obliki. 
(4) Če organ, pristojen za zdravila, ugotovi, da je vloga iz
drugega odstavka tega člena nepopolna, v 30 dneh po prejemu vloge zahteva
dopolnitev vloge in hkrati določi rok, v katerem jo mora predlagatelj
dopolniti. 
(5) Rok za izdajo potrdila, s katerim se pravno ali fizično
osebo vpiše v uradno evidenco pravnih in fizičnih oseb, ki so pridobile
dovoljenje za opravljanje dejavnosti prometa z zdravili na debelo v državi
članici Evropske unije in so se priglasile pri organu, pristojnem za zdravila v
Republiki Sloveniji, je 90 dni od popolne vloge. 
(6) Organ, pristojen za zdravila, pred izdajo potrdila, s
katerim se pravno ali fizično osebo vpiše v uradno evidenco pravnih in fizičnih
oseb, ki so pridobile dovoljenje za opravljanje dejavnosti prometa z zdravili
na debelo v državi članici Evropske unije in so se priglasile pri organu,
pristojnem za zdravila v Republiki Sloveniji, lahko kljub popolnosti vloge od
predlagatelja zahteva dodatna pojasnila ali dokumentacijo, ter postavi dodatni
rok za odgovor. Čas do izteka dodatno postavljenega roka se ne šteje v 90-dnevni
rok za izdajo potrdila.
VII. PREHODNE IN KONČNE DOLOČBE
18. člen
(uskladitev)
Imetniki dovoljenj za promet z zdravili na debelo morajo
uskladiti svojo organiziranost in delovanje s tem pravilnikom v treh mesecih po
njegovi uveljavitvi.
19. člen
(prenehanje uporabe)
Z dnem uveljavitve tega pravilnika prenehata veljati
Pravilnik o natančnejših pogojih za promet na debelo z zdravili (Uradni list
RS, št. 75/03) in Pravilnik o pogojih za promet na debelo z zdravili za uporabo
v veterinarski medicini (Uradni list RS, št. 75/00 in 1/04).
20. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 72-14/2008
Ljubljana, dne 2. decembra 2008
EVA 2008-2711-0025
Borut Miklavčič l.r. 
Minister 
za zdravje
Soglašam!
dr. Milan Pogačnik l.r. 
Minister za kmetijstvo, gozdarstvo in prehrano
Soglašam!
dr. Matej Lahovnik l.r. 
Minister 
za gospodarstvo