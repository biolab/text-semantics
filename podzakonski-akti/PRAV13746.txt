UVODNA DOLOČBA
1. člen
(1) Ta pravilnik določa pogoje in način ugotavljanja in
priznavanja dodatnega izobraževanja, ki je pogoj za podaljšanje veljavnosti
dovoljenja za opravljanje nalog pooblaščenega ocenjevalca vrednosti podjetij,
pooblaščenega ocenjevalca vrednosti nepremičnin ter pooblaščenega ocenjevalca
vrednosti strojev in opreme.
(2) Pojmi v tem pravilniku so razumljeni tako, kot jih
opredeljuje ZRev-2.
SPLOŠNE DOLOČBE
2. člen
(1) Dovoljenje za opravljanje nalog pooblaščenega
ocenjevalca vrednosti (odslej dovoljenje) velja tri leta od izdaje. Oseba, ki
ji je Slovenski inštitut za revizijo (odslej Inštitut) izdal dovoljenje za
opravljanje nalog pooblaščenega ocenjevalca vrednosti (odslej imetnik
dovoljenja), lahko vloži zahtevo za njegovo podaljšanje. Inštitut dovoljenje
podaljša, če njegov imetnik predloži dokazila, da je v treh letih opravil
dodatno izobraževanje po tem pravilniku v trajanju najmanj 120 ur.
(2) Če se imetnik dovoljenja zaradi dolgotrajnejše
odsotnosti z dela (na primer zaradi porodniškega dopusta, odsotnosti z dela
zaradi bolezni ali iz drugih razlogov, ki trajajo neprekinjeno vsaj šest
mesecev), ne more udeleževati dodatnega izobraževanja, mu Inštitut na njegovo
prošnjo zahtevano število točk zmanjša sorazmerno s trajanjem njegove nezmožnosti,
da bi se udeleževal dodatnega izobraževanja. Imetnik dovoljenja mora prošnji
predložiti dokazila o vzroku svoje nezmožnosti.
3. člen
(1) Iz dokazil, ki jih imetnik dovoljenja predloži za
podaljšanje dovoljenja, mora izhajati, da je najmanj 60 % ur potrebnega
dodatnega izobraževanja pridobil z udeležbo ali predavanjem na delavnicah,
seminarjih in konferencah, ki jih organizira Inštitut, pisanjem strokovnih ali
znanstvenih prispevkov s področja ocenjevanja vrednosti, objavljenih v tuji ali
domači strokovni publikaciji, oziroma s sodelovanjem v delovnih skupinah, ki
jih ustanovi odbor sekcije pooblaščenih ocenjevalcev vrednosti.
(2) Vsaj polovico ur potrebnega dodatnega izobraževanja
Inštituta iz prvega odstavka tega člena mora imetnik dovoljenja pridobiti z
udeležbo na izobraževanjih, ki jih Inštitut označi z oznako C in ki obravnavajo
zahtevnejša področja ocenjevanja vrednosti in drugih strokovnih področij, ki
jih ocenjevalec vrednosti potrebuje pri svojem delu. Strokovni svet Slovenskega
inštituta za revizijo ustanovi posebno komisijo, ki po presoji izobraževanju
dodeli oznako C, prav tako pa komisija v primeru dvoma glede posamezne oblike
dodatnega izobraževanja iz 4. člena, ki jih želi oseba uveljaviti za
podaljšanje dovoljenja za opravljanje nalog pooblaščenega ocenjevalca
vrednosti, odloči o njihovi skladnosti s tem pravilnikom ter jih ovrednoti z
ustreznim številom ur.
(3) Kot ustrezen domač ali tuj strokovni ali znanstveni
prispevek iz prvega odstavka tega člena velja strokovni oziroma znanstveni članek,
vpisan v COBiSS v tipologijo dokumentov 1.01 do 1.191. Imetnik
dovoljenja mora predložiti besedilo strokovnega oziroma znanstvenega članka v
elektronski obliki, napisano z urejevalnikom MS Word, s čimer omogoči izračun
obračunskih strani. Če je oseba soavtorica prispevka, se prizna število ur
gleda na njen delež v prispevku.
(4) Odbor sekcije pooblaščenih ocenjevalcev vrednosti
imenuje delovno skupino za pripravo strokovnih rešitev s področja ocenjevanja
vrednosti.
4. člen
(1) Preostanek ur potrebnega dodatnega izobraževanja
lahko imetnik dovoljenja pridobi z drugimi oblikami izobraževanja s področja
ocenjevanja vrednosti in drugih strokovnih področij, ki jih ocenjevalec
potrebuje pri svojem delu (odslej drugo dodatno izobraževanje).
(2) Drugo dodatno izobraževanje lahko opravi:
-       
z udeležbo ali predavanjem na delavnicah, seminarjih ali konferencah, ki
jih organizirajo druge pravne osebe, oziroma na strokovnih srečanjih posameznih
sekcij Slovenskega inštituta za revizijo ter na predavanjih, ki se organizirajo
v okviru izobraževanja za pridobitev posameznih nazivov, ki jih podeljuje
Inštitut;
-       
s podiplomskim doktorskim študijem na visokošolskih organizacijah;
-       
s prebiranjem strokovnih ali znanstvenih prispevkov v domačih ali tujih
publikacijah.
(3) Inštitut prizna drugo dodatno izobraževanje:
-       
iz prve alineje prejšnjega odstavka pod pogojem, da imetnik dovoljenja
predloži potrdilo o udeležbi oziroma izvedbi predavanj na izobraževanju, ki se
glasi nanj, in program izobraževanja, iz katerega sta razvidna vsebina in
trajanje izobraževanja, na poziv Inštituta pa predloži na vpogled še gradivo o
izobraževanju;
-       
iz druge alineje prejšnjega odstavka pod pogojem, da imetnik dovoljenja
predloži uradno potrdilo o opravljenih izpitih, ki ga izda visokošolska
organizacija, in sicer v obdobju zadnje veljavnosti dovoljenja;
-       
iz četrte alineje prejšnjega odstavka pod pogojem, da imetnik dovoljenja
predloži seznam strokovnih ali znanstvenih prispevkov, ki jih je prebral v
obravnavanem obdobju, pri čemer mora v seznamu navesti naslov prispevka,
avtorja in podatke o izvodu publikacije, v kateri je prispevek dostopen, da se
lahko nedvoumno preveri obstoj posameznega prispevka iz seznama; imetnik
dovoljenja lahko na ta način pridobi največ polovico potrebnih ur drugega
dodatnega izobraževanja.
5. člen
Kot merska enota se za uro dodatnega izobraževanja za
udeležbo na predavanjih ali izvedbo predavanj velja šolska ura (45 minut); za
strokovni prispevek, objavljen v publikaciji, velja obračunska stran ((število
znakov brez presledkov + število besed): 1.900); za udeležbo na formalnih
oblikah podiplomskega izobraževanja, ki jih organizirajo visokošolske
organizacije, velja opravljen izpit.
6. člen
(1) Inštitut priznava
dodatne ure izobraževanja na naslednji način:


Oblika dodatnega
  izobraževanja

Priznano število
  ur


-       
  ura predavanja na simpoziju ali konferenci 

3,5


-       
  ura samostojne izvedbe novega predavanja, za katero je pripravljeno
  tudi gradivo 

3,5


-       
  ura samostojne izvedbe ponovljenega predavanja, za katero že obstaja
  gradivo, ali ura samostojne izvedbe novega predavanja brez gradiva 

3,0


-       
  ura sodelovanja pri novem predavanju, za katero je pripravljeno tudi
  gradivo 

3,0


-       
  ura sodelovanja pri ponovljenem predavanju, za katero že obstaja
  gradivo, ali ura sodelovanja pri novem predavanju brez gradiva 

2,5


-       
  ura udeležbe na simpoziju, konferenci, seminarju, delavnici 

1,0


-       
  opravljen izpit podiplomskega študija 

6,0


-       
  obračunska stran avtorja strokovnega ali znanstvenega prispevka,
  objavljenega v tuji ali domači strokovni ali znanstveni publikaciji 

1,0


-       
  prebran prispevek v domači ali tuji strokovni publikaciji 

2,0


(2) Za novo predavanje velja predavanje, pri katerem je
nova vsaj polovica vsebine.
(3) Dobljeno število ur dodatnega izobraževanja se
zaokrožuje navzdol na prvo decimalko.
(4) Število ur, ki se priznajo članom delovnih skupin,
ki jih ustanovi odbor sekcije pooblaščenih ocenjevalcev vrednosti, določi za
vsako skupino posebej strokovni svet Slovenskega inštituta za revizijo na
predlog odbora.
(5) Samostojno predavanje ali sodelovanje pri predavanju
velja za dodatno izobraževanje z oznako C samo v primeru, če je dodatno
izobraževanje, v okviru katerega je predavanje izvedeno, označeno z oznako C.
(6) Strokovni ali znanstveni prispevek s področja
ocenjevanja vrednosti, objavljen v tuji ali domači strokovni publikaciji, se
avtorju prizna kot dodatno izobraževanje, označeno z oznako C.
7. člen
(1) Če imetnik dovoljenja biva v tujini neprekinjeno
vsaj šest mesecev, ima na podlagi predložitve dokazila o bivanju v tujini
pravico uveljavljati izobraževanje, ki se ga je udeležil v tujini, kot dodatno
izobraževanje, ki ga organizira Inštitut. Uveljavlja lahko samo izobraževanje,
ki se ga je udeležil v času bivanja v tujini.
(2) Imetnik dovoljenja v primerih iz prvega odstavka
tega člena udeležbo na izobraževanju v tujini dokaže tako, da na vpogled
predloži:
-       
potrdilo o udeležbi, ki ga izda izvajalec izobraževanja, ali dokazila o
plačilu izobraževanja,
-       
program izobraževanja in
-       
gradivo, ki je bilo sestavni del izobraževanja.
(3) Da izobraževanje velja za primerno, mora
izpolnjevati vsaj tele pogoje:
-       
nanašati se mora na ocenjevanje vrednosti in z ocenjevanjem vrednosti
povezane sorodne storitve;
-       
izvajalec izobraževanja mora biti na dan izvedbe izobraževanja bodisi
visokošolska organizacija ali organizacija, ki je preko lokalnih institucij
članica Odbora za Mednarodne standarde ocenjevanja vrednosti;
-       
v nobenem primeru se ne prizna izobraževanje, ki je bilo opravljeno
bodisi v ocenjevalski družbi ali organizaciji, v kateri je bil imetnik
dovoljenja zaposlen v času bivanja v tujini (interno izobraževanje).
(4) Presojo izpolnjevanja določb tega člena opravlja
komisija iz drugega odstavka 3. člena tega pravilnika.
(5) Imetnik dovoljenja mora na zahtevo komisije
predložiti dodatna dokazila, če ta oceni, da jih potrebuje pri presoji
primernosti izobraževanja.
(6) Komisija lahko od imetnika dovoljenja zahteva
overjene prevode dokazil, ki jih potrebuje pri izvajanju nalog po tem členu.
8. člen
(1) Nadzor kakovosti izobraževanja izvaja Agencija.
(2) Kakovost presoja z vidika zahtevnosti obravnavane
tematike, ustreznosti posredovanega gradiva in kakovosti predavatelja.
(3) Nadzor kakovosti dodatnega izobraževanja, ki ga
organizira Inštitut, izvaja Agencija s pregledi izobraževalnega gradiva oziroma
s prisotnostjo na izbrani obliki izobraževanja. Agencija organizatorju
izobraževanja zaradi zagotovitve prostega mesta na izbranem izobraževanju svojo
namero izvedbe nadzora s prisotnostjo na izbrani obliki izobraževanja sporoči
najmanj 7 dni pred začetkom izobraževanja; v nasprotnem primeru organizator
izobraževanja ni dolžan zagotoviti ustreznih pogojev za izvajanje nadzora.
(4) Na podlagi ugotovitev Agencija organizatorju
izobraževanja lahko posreduje priporočila za dvig kakovosti izobraževanja.
9. člen
(1) Pravila o najmanjšem številu ur potrebnega dodatnega
izobraževanja za podaljšanje dovoljenja za opravljanje nalog pooblaščenega
ocenjevalca vrednosti iz prvega odstavka 2. člena tega pravilnika se začnejo
uporabljati od prvega podaljšanja dovoljenja po uveljavitvi Zakona o spremembah
in dopolnitvah Zakona o revidiranju – ZRev2A (Uradni list RS, št. 84/18).
(2) Imetniki dovoljenja, ki so imeli dovoljenje ob
uveljavitvi Zakona o spremembah in dopolnitvah Zakona o revidiranju – ZRev2A
(Uradni list RS, št. 84/18), morajo za prvo podaljšanje dovoljenja
zagotoviti najmanj 80 ur dodatnega izobraževanja.
(3) Z dnem, ko začne veljati ta pravilnik, preneha
veljati Pravilnik o priznanju dodatnega izobraževanja za podaljšanje
veljavnosti dovoljenja za opravljanje nalog pooblaščenega ocenjevalca vrednosti
z dne 8. decembra 2009.
(4) Ta pravilnik začne veljati osmi dan po objavi v
Uradnem listu Republike Slovenije.
Št. 1/19
Ljubljana, dne 19. februarja 2019
Predsednik strokovnega sveta
Slovenskega inštituta za revizijo
dr. Samo Javornik l.r.
_______________
1 https://home.izum.si/COBISS/bibliografije/Tipologija_slv.pdf