I. SPLOŠNA DOLOČBA
1. člen
(vsebina pravilnika)
Ta pravilnik določa program posebnega strokovnega izpita za
davčnega inšpektorja (v nadaljnjem besedilu: inšpektor) v Davčni upravi
Republike Slovenije (v nadaljnjem besedilu: DURS) in program posebnega
strokovnega izpita za davčnega izterjevalca (v nadaljnjem besedilu:
izterjevalec) v DURS, sestavo in oblikovanje izpitnih komisij, način
opravljanja izpitov, vodenje evidence o izpitih, vsebino prijave na izpit,
zapisnika o poteku izpita in potrdila o opravljenem izpitu.
II. POSEBNI STROKOVNI IZPIT ZA INŠPEKTORJA IN IZTERJEVALCA
2. člen
(kandidati)
Strokovni izpit za inšpektorja lahko opravlja, kdor
izpolnjuje pogoje iz 20. člena Zakona o davčni službi (Uradni list RS, št.
57/04 in 139/04, v nadaljnjem besedilu: ZDS-1). 
Strokovni izpit za izterjevalca lahko opravlja, kdor
izpolnjuje pogoje iz 23. člena ZDS-1 ter osebe, ki so v skladu z zakonom, ki
ureja področje izvršbe in zavarovanja, imenovane za neposredna dejanja izvršbe
in zavarovanja (v nadaljnjem besedilu: izvršitelj).
3. člen
(način opravljanja strokovnega izpita)
Strokovni izpit za inšpektorja oziroma izterjevalca (v
nadaljnjem besedilu: izpit) obsega pisni in ustni del. 
Kandidat za inšpektorja oziroma izterjevalca opravlja najprej
pisni del izpita. Uspešno opravljen pisni del izpita je pogoj za pristop k
ustnemu delu izpita. 
Kandidat za inšpektorja oziroma izterjevalca ne more
opravljati pisnega in ustnega dela izpita istega dne, vendar mora ustni del
izpita slediti pisnemu najkasneje v roku 10 dni.
4. člen
(program strokovnega izpita za inšpektorja)
Program izpita za inšpektorja je enoten za vse kandidate. 
Izpit za inšpektorja obsega preverjanje znanj iz naslednjih
področij: 
1.     
Davčna služba 
2.     
Splošni upravni postopek in upravni spor 
3.     
Davčni postopek in postopek davčnega nadzora 
4.     
Materialni predpisi, ki urejajo: 
- 
davke, 
- 
prispevke, 
- 
druge obvezne dajatve. 
5.     
Računovodstvo in finance 
6.     
Statusnopravna ureditev davčnih zavezancev 
7.     
Vodenje in odločanje v postopku o prekrških in ugotavljanje suma
kaznivih ravnanj na davčnem področju 
Kandidat mora poznati predpise o pravni ureditvi posameznega
področja strokovnega izpita, ki so bili objavljeni vsaj 60 dni pred začetkom
opravljanja strokovnega izpita.
5. člen
(program strokovnega izpita za izterjevalca)
Program izpita za izterjevalca se loči glede na izobraz­bo,
in sicer: program za kandidate s srednjo izobrazbo ter program za kandidate z
višjo in visoko izobrazbo. 
Izpit za izterjevalca obsega preverjanje znanj iz naslednjih
področij: 
1.     
Davčna služba 
2.     
Splošni upravni postopek in upravni spor 
3.     
Davčni postopek in postopek davčne izvršbe 
4.     
Vrste davkov in drugih obveznih dajatev ter načini pobiranja 
5.     
Statusnopravna ureditev davčnih zavezancev 
6.     
Osnove plačilnega prometa 
7.     
Osnove davčnega knjigovodstva in osnove računskega načrta 
8.     
Vodenje in odločanje v postopku o prekrških 
Področja izpitnega programa iz prejšnjega odstavka za
izterjevalca so podlaga za vsebine izpitnega programa, ki se nanašajo na
delovno področje in naloge izterjevalca. 
Kandidat mora poznati predpise o pravni ureditvi posameznega
področja strokovnega izpita, ki so bili objavljeni vsaj 60 dni pred začetkom
opravljanja strokovnega izpita.
6. člen
(priznavanje izpitnih vsebin)
Kandidat za inšpektorja oziroma izterjevalca, ki je že
opravil strokovni izpit v skladu z drugimi predpisi v Republiki Sloveniji, ki
določajo vsebino in način opravljanja strokovnih izpitov v državni upravi ali
izven nje, opravlja strokovni izpit samo iz tistih področij programa tega
pravilnika, ki niso bila zajeta s programom strokovnega izpita, ki ga je že
opravil. 
Generalni direktor DURS na osnovi predloga, ki ga pripravi za
organizacijo strokovnih izpitov pristojna organizacijska enotva v DURS (v
nadaljnjem besedilu: Izobraževalni center), z odločbo prizna izpitne vsebine,
ki so bile zajete v programih že opravljenih strokovnih izpitov.
7. člen
(imenovanje izpraševalcev za strokovni izpit)
Kandidat za inšpektorja oziroma izterjevalca opravlja izpit
pred najmanj tričlansko izpitno komisijo, sestavljeno iz predsednika in članov.
Člane izpitne komisije imenuje minister, pristojen za
finance, na predlog generalnega direktorja DURS. 
Izpraševalec na izpitu, ki je predsednik ali član komisije,
mora imeti najmanj takšno stopnjo izobrazbe, kot je predpisana za delovno
mesto, ki ga zaseda kandidat za inšpektorja oziroma izterjevalca. 
Predsednik izpitne komisije je dolžan skrbeti za pravilnost
poteka izpita.
8. člen
(zapisnikar)
Zapisnikarja, ki vodi zapisnik o poteku strokovnega izpita in
opravlja druge administrativno tehnične naloge za komisijo, določi generalni
direktor DURS. 
Zapisnikar mora imeti najmanj srednjo izobrazbo.
9. člen
(določitev razporeda in sestave izpitnih komisij)
Izobraževalni center določi sestavo izpitnih komisij za
strokovni izpit. 
Obvestilo o datumu in kraju opravljanja izpita Izobraževalni
Center pošlje vsem članom izpitne komisije in zapisnikarju.
10. člen
(odsotnost)
Predsednik, član izpitne komisije ali zapisnikar, ki izve za
opravičeni razlog, zaradi katerega ne more opraviti svoje dolžnosti
izpraševalca oziroma zapisnikarja v izpitni komisiji, mora takoj sporočiti
svojo odsotnost Izobraževalnemu centru.
11. člen
(izpitni roki)
Izobraževalni center najkasneje do konca meseca oktobra
tekočega leta razpiše izpitne roke za naslednje leto, na katere se kandidati
sami prijavijo. 
Izpitni roki se razpišejo vsak mesec enkrat, razen v mesecu
juliju in avgustu.
12. člen
(prijava k strokovnemu izpitu)
Kandidat, ki želi opravljati izpit, pošlje prijavo v
Izobraževalni center. 
Kandidat v prijavi opredeli na katerem izpitnem roku želi
opravljati izpit in prijavi priloži dokazila o izobrazbi in dokazila o že
opravljenih strokovnih izpitih. 
Kopijo prijave kandidat za inšpektorja oziroma izterjevalca
predloži direktorju davčnega urada v vednost. 
Če Izobraževalni center ugotovi, da kandidat za inšpektorja
oziroma izterjevalca izpolnjuje pogoje za opravljanje izpita, ga o tem obvesti
najkasneje v 60 dneh po prejetju njegove prijave in mu pošlje obvestilo, v
katerem določi dan, uro in kraj izpita.
13. člen
(čas za pripravo na izpit)
Kandidatu za inšpektorja, ki se pripravlja na izpit iz vseh
področij, navedenih v 4. členu tega pravilnika, pripada za pripravo na izpit 15
delovnih dni. 
Kandidatu za izterjevalca, ki se pripravlja na izpit iz vseh
področij, navedenih v 5. členu tega pravilnika, pripada za pripravo na izpit 10
delovnih dni. 
V čas za pripravo na izpit po prvem oziroma drugem odstavku
tega člena, ko ima kandidat pravico biti odsoten z dela, so všteti dnevi, ko se
kandidat udeležuje organiziranih oblik priprav na izpit in dnevi opravljanja
izpita. 
Kandidatom, katerim se določene izpitne vsebine priznajo, se
dolžina dovoljene odsotnosti določi v odločbi o priznavanju izpitnih vsebin.
14. člen
(pisni del strokovnega izpita)
Pisni del izpita za inšpektorja obsega izdelavo praktične
naloge, in sicer obravnavanje primera davčnega inšpekcijskega nadzora z
izdelavo konkretnega posamičnega upravnega akta ali opis določenega postopka na
podlagi dejanskega stanja na osnovi gradiva, ki ga pripravi izpraševalec iz
njegovega delovnega področja v skladu s programom, določenim s tem pravilnikom.
Pisni del izpita za izterjevalca obsega izdelavo praktične
naloge, in sicer primer obravnavanja določenega načina postopka prisilne
izterjave ali pregled pritožbenega spisa in presoja utemeljenosti pritožbenih
ugovorov po pregledu odločitve prvostopenjskega organa. 
Izpraševalec pripravi ustrezna gradiva, na podlagi katerih
kandidat izdela praktično nalogo iz svojega delovnega področja. 
Izpraševalci predložijo Izobraževalnemu centru pisno nalogo z
gradivom najkasneje dva dni pred začetkom pisnega dela izpita. 
Kandidat za inšpektorja ima za izdelavo praktične naloge na
razpolago največ šest šolskih ur časa. 
Kandidat za izterjevalca ima za izdelavo praktične naloge na
razpolago največ štiri šolske ure časa.
15. člen
(ustni del strokovnega izpita)
Ustni del izpita za inšpektorja oziroma izterjevalca sme
trajati največ 45 minut in je javen. 
Pri ustnem delu izpita kandidat za inšpektorja oziroma izterjevalca
odgovarja na vprašanja, ki jih postavljajo izpraševalci po programu, določenem
v tem pravilniku, ter na vprašanja v zvezi s pisno nalogo.
16. člen
(potek pisnega in ustnega dela strokovnega izpita)
Pred pričetkom pisnega dela strokovnega izpita uslužbenec
Izobraževalnega centra na podlagi dokumenta s fotografijo ugotovi istovetnost
kandidata. 
Uslužbenec Izobraževalnega centra izroči kandidatom za
inšpektorja oziroma izterjevalca naloge ter jim pojasni, da lahko ob
opravljanju pisnega strokovnega izpita uporabljajo zakone in podzakonske akte. 
Ustni izpit začne predsednik izpitne komisije tako, da
kandidatu za inšpektorja oziroma izterjevalca obrazloži namen in potek izpita.
17. člen
(ocena pisne naloge)
Pisno nalogo oceni komisija na obrazloženi predlog člana
komisije, ki je izbral pisno nalogo in jo je tudi pregledal. Komisija oceni
pisno nalogo z opisnima ocenama »uspešno« ali »neuspešno«. 
K ustnemu del strokovnega izpita lahko pristopi samo
kandidat, ki je pisni del opravil »uspešno«.
18. člen
(ocena uspeha)
Komisija na ustnem delu z opisnima ocenama »uspešno« oz
»neuspešno« ocenjuje kandidatovo znanje na posameznem področju izpita. 
Kandidat je izpit opravil, če je komisija z oceno »uspešno«
ocenila vsa izpitna področja. 
Če je bilo z oceno »neuspešno« ocenjeno samo eno od področij
iz 4. oziroma 5. člena pravilnika, lahko kandidat v roku enega meseca ponovno
opravlja ustni del strokovnega izpita samo s tega področja (v nadaljnjem
besedilu: popravni izpit). 
Popravni izpit iz prejšnjega odstavka se ne šteje za ponovno
opravljanje strokovnega izpita. 
Kandidat za inšpektorja oziroma izterjevalca, ki izpita ni
opravil, sme le-tega ponovno opravljati le enkrat in sicer v roku, ki ga določi
izpitna komisija. Kandidat za inšpektorja oziroma izterjevalca, ki je uspešno
opravil pisni del izpita, na ustnem delu pa ni bil uspešen, pisnega dela ne
opravlja ponovno.
19. člen
(razglasitev izida strokovnega izpita)
Na podlagi ocene posameznih delov strokovnega izpita izpitna
komisija oceni, ali je kandidat izpit opravil ali izpita ni opravil. 
Izid strokovnega izpita razglasi predsednik izpitne komisije
ob navzočnosti članov izpitne komisije, zapisnikarja in kandidata takoj po
končanem celotnem izpitu.
20. člen
(potrdilo o strokovnem izpitu)
Kandidatu, ki je izpit opravil, se izda potrdilo o
opravljenem strokovnem izpitu. Potrdilo podpiše predsednik izpitne komisije in
generalni direktor DURS.
21. člen
(odstop)
Kandidat se lahko najkasneje osem dni pred izpitnim rokom
odjavi od opravljanja izpita z dopisom Izobraževalnemu centru. 
Če kandidat brez upravičenega razloga določenega dne ne
pristopi k opravljanju strokovnega izpita oziroma popravnega izpita ali če
odstopi, ko je že začel opravljati strokovni izpit, se šteje, da strokovnega
izpita ni opravil. 
O opravičenosti razlogov iz prejšnjega odstavka, kadar
kandidat ne pristopi k opravljanju strokovnega izpita, odloči vodja
Izobraževalnega centra na podlagi pisne obrazložitve kandidata, ki jo mora ta
posredovati v roku osem dni od dneva, določenega za opravljanje strokovnega
izpita. 
V primeru, da vodja Izobraževalnega centra odloči, da so
razlogi opravičeni, se šteje, da kandidat ni pristopil k opravljanju
strokovnega izpita. O svoji odločitvi vodja Izobraževalnega centra pisno
obvesti kandidata.
III. EVIDENCA O STROKOVNIH IZPITIH ZA DAVČNEGA INŠPEKTORJA IN
DAVČNEGA IZTERJEVALCA
22. člen
(zapisnik)
O poteku izpita se vodi zapisnik za vsakega kandidata
posebej. 
Zapisnik mora vsebovati osebno ime ter naslov kandidata,
davčni urad, kjer je kandidat zaposlen, sestavo komisije, datum preizkusa
znanja, vprašanja ustnega dela izpita, oceno pisnega dela, ocene posameznih
izpitnih področij na ustnem delu ter skupno oceno. Pisna naloga je priloga
zapisnika. Zapisnik podpišejo predsednik izpitne komisije, člani izpitne komisije
in zapisnikar.
23. člen
(zbirka dokumentov o kandidatu)
Izobraževalni center vodi za vsakega kandidata spis, ki
vsebuje prijavo k izpitu s prilogami, odločbo o opravljanju izpita, izpitno
nalogo, zapisnik iz 22. člena tega pravilnika in fotokopijo potrdila o
opravljenem izpitu.
24. člen
(plačilo za delo članov izpitne komisije)
Predsedniku in članom komisije ter zapisnikarju pripada
povračilo stroškov v zvezi z delom v komisiji ter plačilo za delo, če se izpiti
izvajajo izven rednega delovnega časa. 
Višina nagrade se izplača v skladu s predpisi, ki veljajo za
izvajanje strokovnih izpitov v državni upravi.
IV. PREHODNI IN KONČNA DOLOČBA
25. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vsebini in načinu opravljanja posebnega strokovnega izpita za davčnega
inšpektorja in izterjevalca v DURS (Uradni list RS, št. 76/98). 
Ne glede na prvi odstavek tega člena se šteje, da
izpolnjujejo pogoje glede posebnega izpita za inšpektorja in izterjevalca javni
uslužbenci, ki so posebni izpit opravili na podlagi Pravilnika o vsebini in
načinu opravljanja posebnega strokovnega izpita za davčnega inšpektorja in
izterjevalca v DURS (Uradni list RS, št. 76/98).
26. člen
(prehodna določba)
Kandidati, ki so se na izpit prijavili pred uveljavitvijo
tega pravilnika, opravljajo izpit na podlagi Pravilnika o vsebini in načinu
opravljanja posebnega strokovnega izpita za davčnega inšpektorja in
izterjevalca v DURS (Uradni list RS, št. 76/98).
27. člen
(uveljavitev)
Ta pravilnik začne veljati 1. januarja 2005.
Št. 964-43/2004
Ljubljana, dne 23. december 2004.
EVA 2004-1611-0259
dr. Andrej Bajuk l. r. 
Minister 
za finance