I. SPLOŠNE DOLOČBE
1. člen
Ta pravilnik določa zahteve za zagotavljanje varnosti in
zdravja pri delu s slikovnim zaslonom.
2. člen
Delovno mesto s slikovnim zaslonom ne sme povzročati
nevarnosti za poškodbo ali zdravstvenih okvar delavca.
Zahteve za zagotavljanje varnega in zdravega dela na delovnem
mestu s slikovnim zaslonom določa priloga, ki je sestavni del tega pravilnika.
3. člen
Pojmi, uporabljeni v tem pravilniku, imajo naslednji pomen:
a)    
”slikovni zaslon” je vsak računalniški alfanumerični ali grafični
zaslon, ne glede na uporabljeni način prikazovanja (v nadaljevanju: zaslon);
b)    
”delovno mesto z računalnikom” (v nadaljevanju: delovno mesto) je:
- 
zaslon z računalnikom, tipkovnico in/ali napravo za vnašanje in/ali
programsko opremo, ki predstavlja povezavo med delavcem in strojem,
- 
dodatna oprema (npr. zaslonski filter),
- 
zunanje enote vključno z disketnim in/ali drugim pogonom, telefonom,
modemom, tiskalnikom itd.,
- 
držalo za predloge,
- 
delovni stol,
- 
delovna miza ali delovna površina,
- 
okolje, ki ima neposredni vpliv na delovno mesto in
- 
delovne naloge delavca.
c)    
”delavec” je vsaka oseba, ki pri delu uporablja računalniško opremo z
zaslonom najmanj polovico polnega delovnega časa in je kot delavec opredeljena
v zakonu o varnosti in zdravju pri delu.
4. člen
Določbe tega pravilnika ne veljajo za:
a)    
voznikove kabine in kabine, iz katerih se krmilijo vozila ali stroji,
b)    
računalniške sisteme na prevoznih sredstvih,
c)    
računalniške sisteme, ki so namenjeni predvsem javni uporabi,
d)    
prenosne sisteme, ki niso namenjeni za redno delo na delovnem mestu,
e)    
računske stroje, blagajne in vsako opremo z majhnim zaslonom, ki
prikazuje podatke ali merilne rezultate in se uporablja kot pripomoček za
določene delovne operacije,
f)     
pisalne stroje običajne konstrukcije z majhnim zaslonom.
II. OBVEZNOSTI DELODAJALCA
5. člen
Delodajalec sprejme izjavo o varnosti za vsa delovna mesta,
pri izdelavi katere mora upoštevati predvsem tveganje za okvaro vida ter za
prekomerne fizične in psihične obremenitve.
Delodajalec mora na podlagi izjave o varnosti iz prejšnjega
odstavka tega člena izvesti ukrepe za odpravo nevarnosti za poškodbe ali
zdravstvene okvare, in pri tem upoštevati tudi dodatne in/ali skupne učinke
ugotovljenih nevarnosti in škodljivosti.
6. člen
Delodajalec mora zagotoviti, da delovna mesta ustrezajo
zahtevam, ki so navedene v prilogi, ki je sestavni del tega pravilnika.
7. člen
Delodajalec mora zagotoviti, da so delavci seznanjeni z vsemi
okoliščinami in zahtevami glede varnosti in zdravja pri delu na delovnem mestu,
še posebej z ukrepi, ki so bili izvedeni na podlagi 5., 6. in 8. člena tega
pravilnika.
Delodajalec mora zagotoviti, da je delavec usposobljen za
varno in zdravo delo na delovnem mestu, in sicer ob prvi razporeditvi na delo
na delovno mesto in pred izvedbo vsake spremembe, ki bi lahko vplivala na
varnost in zdravje na takem delovnem mestu.
8. člen
Delodajalec mora na podlagi ukrepov iz drugega odstavka 5.
člena tega pravilnika organizirati delo na delovnem mestu tako, da je delo
čimbolj raznoliko. Delodajalec mora zagotoviti med delom redne krajše in daljše
odmore, ki so sestavni del delovnih nalog na delovnem mestu. Način poteka
odmorov in korektivne vaje morajo biti strokovno ustrezne.
9. člen
Delodajalec mora delavcem ali njihovim predstavnikom
zagotoviti vse potrebne informacije o varnosti in zdravju pri delu na delovnem
mestu, vključno s pomenom in potekom odmorov in s poudarkom na specifičnih
nevarnostih pri tem delu.
Poleg seznanjanja delavcev iz prejšnjega odstavka se mora
delodajalec z delavci posvetovati o vseh pomembnih zadevah v zvezi z varnostjo
in zdravjem pri delu na delovnih mestih, na način in v obsegu, določenim z
zakonom.
10. člen
Delodajalec mora zagotoviti pri pooblaščenem zdravniku
zdravstveni pregled oči in vida delavcev v okviru preventivnih pregledov:
-       
pred začetkom dela na delovnem mestu,
-       
v časovnih intervalih, ki jih določi pooblaščeni zdravnik,
-       
na zahtevo delavca, če ta zazna težave, ki bi bile lahko posledica dela
z zaslonom.
Delavci imajo pravico do specialističnega pregleda oči in
vida, če se pri pregledu iz prejšnjega odstavka ugotovi, da je potreben.
Če se ob pregledu oči in vida ugotovi, da z uporabo običajnih
korekcijskih pripomočkov ni moč odpraviti težav z očmi in vidom, ki jih ima
delavec pri delu pri delu na delovnem mestu, mu je delodajalec dolžan
zagotoviti posebne korekcijske pripomočke.
Potrebna finančna sredstva za izvedbo ukrepov iz tega člena
pravilnika ne smejo bremeniti delavca.
III. PREHODNE IN KONČNE DOLOČBE
11. člen
Delovno mesto, ki se prvič uporablja ali spremeni po 31. 12.
2000, mora izpolnjevati zahteve za varnost in zdravje, ki jih določa ta
pravilnik.
12. člen
Delodajalec mora obstoječe delovno mesto, ki je v uporabi na
dan uveljavitve tega pravilnika, prilagoditi zahtevam, ki so določene s tem
pravilnikom, v roku dveh let od dneva njegove uveljavitve.
13. člen
Ta pravilnik začne veljati petnajsti dan po objavi v Uradnem
listu Republike Slovenje.
Št. 017-01-002/00
Ljubljana, dne 22. marca 2000.
Minister
za delo, družino in socialne zadeve
mag. Anton Rop l. r.

Priloga:
Zahteve, ki jih mora izpolnjevati delovno mesto iz 3. člena pravilnika