I. SPLOŠNE DOLOČBE
1. člen
(vsebina)
Ta uredba določa ukrep, upravičence,
pogoje, sredstva ter postopek dodelitve finančne pomoči za izvedbo Sporočila
Komisije – Začasni okvir Skupnosti za ukrepe državnih pomoči v podporo dostopu
do financiranja ob trenutni finančni in gospodarski krizi (UL C št. 83 z dne
7. 4. 2009, str. 1), zadnjič spremenjenega s Sporočilom Komisije o
spremembi Začasnega okvira Skupnosti za ukrepe državnih pomoči v podporo
dostopu do financiranja ob trenutni finančni in gospodarski krizi (UL C št. 303
z dne 15. 12. 2009, str. 6), (v nadaljnjem besedilu: Sporočilo
Komisije).
2. člen
(ukrep podpore)
Sredstva po tej uredbi se namenijo za ukrep
»Začasna shema omejene pomoči ob finančni in gospodarski krizi v kmetijstvu v
letu 2009«.
II. ZAČASNA SHEMA OMEJENE POMOČI OB FINANČNI IN GOSPODARSKI
KRIZI V KMETIJSTVU V LETU 2009
3. člen
(predmet podpore)
Predmet podpore je finančna pomoč za
lajšanje finančnih težav v kmetijskem gospodarstvu zaradi finančne in
gospodarske krize v kmetijstvu v letu 2009.
4. člen
(upravičenci in pogoji za pridobitev
sredstev)
Upravičenci so kmetijska gospodarstva, ki
izpolnjujejo naslednje pogoje:
1.    
da so po podatkih Zavoda za pokojninsko in
invalidsko zavarovanje na dan 30. junija 2010 imeli najmanj enega člana
obvezno ali prostovoljno pokojninsko in invalidsko zavarovanega iz naslova
opravljanja kmetijske dejavnosti;
2.    
da so oddali B ali D obrazec zbirne vloge za
leto 2009 (v nadaljnjem besedilu: ZV 2009) za uveljavljanje ukrepov kmetijske
politike;
3.    
da izguba na kmetijsko gospodarstvo v letu 2009
znaša najmanj 20 odstotkov, določenih v skladu s tretjim odstavkom 5. člena te
uredbe, in da višina izgube, določena v skladu s četrtim odstavkom 5. člena te
uredbe, ni manjša od 3.000 eurov;
4.    
da kmetijsko gospodarstvo, v skladu s točko
4.2.2 (c) Sporočila Komisije, na dan 1. julija 2008 ni bilo v težavah;
5.    
da se zoper nosilca kmetijskega gospodarstva na
dan 1. julij 2008 izvršba ni opravljala v skladu z Zakonom o izvršbi in
zavarovanju (Uradni list RS, št. 3/07 – uradno prečiščeno besedilo, 93/07,
37/08 – ZST-1, 45/08 – ZArbit, 28/09 in 51/10) za vrednost glavnice, ki presega
4424 evrov.
5. člen
(izračun izgube na kmetijsko gospodarstvo)
(1) Za kmetijske rastline in domače
živali iz Priloge I, II in III, ki so sestavni del te uredbe, se za posamezno
kmetijsko gospodarstvo izračuna skupna bruto dodana vrednost za leto 2009 (v
nadaljnjem besedilu: skupni BDV 2009) in skupna korigirana povprečna bruto
dodana vrednost za obdobje 2006–2008 (v nadaljnjem besedilu: skupni korigirani
povprečni BDV). Skupna bruto dodana vrednost pomeni seštevek posameznih bruto
dodanih vrednosti za kmetijske rastline in domače živali.
(2) Skupni korigirani povprečni BDV iz
prejšnjega odstavka pomeni bruto dodano vrednost (v nadaljnjem besedilu: BDV),
ki bi jo pri posamezni kmetijski rastlini oziroma domači živali dosegli v
primeru, če bi koeficient ekonomičnosti znašal ena, razen za hmelj, za katerega
se uporabi povprečna bruto dodana vrednost.
(3) Odstotek
izgube iz 3. točke prvega odstavka prejšnjega člena se za posamezno kmetijsko
gospodarstvo določi po naslednji formuli:
skupni
BDV 2009
Odstotek izgube = 100
– ------------------------------------------- x 100
skupni korigirani povprečni BDV
(4) Višina izgube iz 3. točke prvega
odstavka prejšnjega člena za posamezno kmetijsko gospodarstvo se določi tako,
da se od skupnega korigiranega povprečnega BDV odšteje skupni BDV 2009.
6. člen
(elementi izračuna izgube)
(1) Pri izračunu izgube za kmetijske
rastline se upošteva BDV iz Priloge I te uredbe, za hmelj pa iz Priloge II te
uredbe. BDV se pomnoži s površino posamezne kmetijske rastline iz D obrazca ZV
2009.
(2) Pri izračunu izgube za domače
živali se upošteva BDV iz Priloge III te uredbe. BDV se pomnoži s številom
posameznih domačih živali iz B obrazca ZV 2009.
(3) BDV iz Priloge I in III te uredbe
je povzeta iz kalkulacij Kmetijskega inštituta Slovenije (v nadaljnjem
besedilu: KIS). BDV iz Priloge II te uredbe je povzeta iz kalkulacij
Hmeljarskega inštituta Slovenije.
(4) BDV je izračunana kot razlika med
vrednostjo pridelave in stroški kupljenega materiala in storitev iz
elementarnih kalkulacij KIS in Hmeljarskega inštituta Slovenije.
(5) Ne glede na drugi odstavek tega
člena se število domačih živali iz B obrazca ZV 2009 za govedo, staro manj od
enega leta (teleta za zakol (bikci), teleta za zakol (teličke)), in za pujske
deli z dve.
(6) Pri številu živali posamezne
kategorije se upošteva »število vpisanih živali na dan 1. marca« ali
»povprečno število živali v turnusu« iz obrazca B oddane ZV 2009. Če sta
izpolnjeni obe rubriki obrazca B oddane ZV 2009, se upošteva višje število.
(7) BDV za domače živali, razen BDV
mleko in BDV drobnice, se korigira glede na število krmnih dni iz Priloge III
te uredbe. Korekcija pomeni BDV, ki bi jo pri posamezni domači živali dosegli v
primeru letne realizacije oziroma, kadar se v skladu s prejšnjim odstavkom
upošteva podatek o turnusu, pa realizacije na podlagi skupnega števila dni vseh
turnusov.
(8) Za kmetijska gospodarstva, ki so v
letu 2010 dobila pomoč za blažitev poslabšanja ekonomskega položaja pri prireji
prašičev in pri prireji mleka v skladu z Uredbo o finančni pomoči ob
nepredvidljivih dogodkih v kmetijstvu (Uradni list RS, št. 71/08, 34/09, 77/09,
25/10 in 72/10), se pri izračunu finančne pomoči število krav molznic in
prašičev, razen pujskov, ne upošteva, v skladu s četrtim odstavkom 7. člena te
uredbe.
7. člen
(finančne določbe)
(1) Za podporo za lajšanje finančnih
težav na kmetijskem gospodarstvu zaradi finančne in gospodarske krize v
kmetijstvu v letu 2009 se zagotovijo sredstva do višine 3.800.000 eurov.
(2) Sredstva se dodelijo upravičencu
iz 4. člena te uredbe kot pomoč v obliki nepovratnih sredstev. Finančna pomoč
okvirno znaša 13 odstotkov izračunane izgube na posamezno kmetijsko
gospodarstvo. Odstotek izračunane izgube se izračuna na podlagi upravičenih
zahtevkov iz drugega odstavka 8. člena te uredbe in sredstev iz prejšnjega
odstavka.
(3) Vsota finančne pomoči po tej
uredbi in pomoči de minimis, ki se odobri in izplača istemu upravičencu, ne sme
presegati 15.000 eurov v obdobju od 1. januarja 2008 do 31. decembra
2010, v skladu s točko 4.2.2 (g) Sporočila Komisije.
(4) Finančna pomoč po tej uredbi in
pomoč, ki spada v področje uporabe uredbe de minimis za enake upravičene
stroške, se ne sme kumulirati.
(5) Poleg finančne pomoči, dodeljene
po tej uredbi, se v zvezi z istimi upravičenimi stroški ne sme dodeliti še
druga državna pomoč, če bi takšno seštevanje povzročilo intenzivnost pomoči, ki
bi presegala intenzivnost, določeno za posebne okoliščine vsakega primera po
predpisih Evropske unije.
(6) Finančna pomoč po tej uredbi ni
izvozna pomoč ali pomoč, ki daje prednost domačim proizvodom pred uvoženimi, in
ni določena na podlagi cene ali količine proizvodov na trgu v smislu določb
Sporočila Komisije.
8. člen
(postopek za pridobitev sredstev)
(1) Ministrstvo za kmetijstvo,
gozdarstvo in prehrano (v nadaljnjem besedilu: Ministrstvo) posreduje Agenciji
Republike Slovenije za kmetijske trge in razvoj podeželja (v nadaljnjem
besedilu: Agencija) seznam vseh kmetijskih gospodarstev, ki izpolnjujejo pogoje
iz 1., 2. in 3. točke prvega odstavka 4. člena te uredbe.
(2) Agencija kmetijskim gospodarstvom
iz prejšnjega odstavka najkasneje do 20. oktobra 2010 pošlje predtiskan
obrazec »Finančna pomoč kmetijskim gospodarstvom ob trenutni finančni in
gospodarski krizi v kmetijstvu v letu 2009«. Ko upravičenec vrne na
Agencijo podpisan predtiskan obrazec, se le-ta šteje za zahtevek za finančno
pomoč ob trenutni finančni in gospodarski krizi v kmetijstvu v letu
2009. S podpisom predtiskanega obrazca upravičenec dovoljuje, da se smejo
podatki, navedeni na obrazcu B in D ZV 2009, uporabiti za namen iz te uredbe.
Obrazec »Finančna pomoč kmetijskim gospodarstvom ob trenutni finančni in
gospodarski krizi v kmetijstvu v letu 2009« se objavi na spletni strani
Agencije.
(3) K zahtevku je potrebno priložiti
izjavo nosilca kmetijskega gospodarstva o pomoči de minimis in finančni
pomoči po tej uredbi v skladu s 4.2.2 (g) točko Sporočila Komisije.
Izjava je sestavni del obrazca iz prejšnjega odstavka.
(4) Kontrolo
izpolnjevanja pogojev iz 4. in 5. točke 4. člena te uredbe za vse zahtevke iz
drugega odstavka tega člena izvede Agencija na podlagi podatkov, pridobljenih
iz informatiziranih vpisnikov sodišč in z dodatnim vpogledom v konkretne
izvršilne zadeve nosilca kmetijskega gospodarstva.
(5) Zahtevek mora nosilec kmetijskega
gospodarstva poslati na naslov: Agencija Republike Slovenije za kmetijske trge
in razvoj podeželja, Dunajska 160, 1000 Ljubljana, p.p. 189, s pripisom
»začasna shema pomoči« ali oddati osebno v sprejemni pisarni Agencije do
4. novembra 2010.
(6) Podatek o upravičenih zahtevkih,
ki izpolnjujejo tudi pogoja iz 4. in 5. točke 4. člena te uredbe, Agencija posreduje na Ministrstvo.
(7) Ministrstvo izvede dokončno
določitev zneska finančne pomoči za posamezno kmetijsko gospodarstvo v skladu s
to uredbo in seznam posreduje Agenciji.
(8) Predstojnik Agencije izda odločbe
o upravičenosti do finančne pomoči.
(9) Finančna pomoč po tej uredbi mora
biti izplačana najkasneje do 31. decembra 2010.
9. člen
(spremljanje in poročanje)
Ministrstvo mora upoštevati določila o
spremljanju in poročanju o izvajanju ukrepa po tej uredbi v obsegu in načinu,
kot je določen v prvem, tretjem in petem odstavku 6. točke Sporočila
Komisije.

Priloga I: BDV za posamezne kmetijske rastline
Priloga II: BDV za hmelj
Priloga III: BDV za posamezne domače živali

Uredba o začasni shemi omejene pomoči ob
finančni in gospodarski krizi v kmetijstvu v letu 2009 (Uradni list RS, št. 81/10)
vsebuje naslednji prehodni in končno določbo:
»III. PREHODNI IN KONČNA DOLOČBA
10. člen
(odobritev
sheme pomoči)
(1) Predstojnik Agencije izda odločbe
o upravičenosti do finančne pomoči do 15. decembra 2010, če je shema
pomoči s strani Evropske komisije odobrena.
(2) Minister za kmetijstvo, gozdarstvo
in prehrano objavi odobritev iz prejšnjega odstavka v Uradnem listu Republike
Slovenije.
11. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
začasni shemi omejene pomoči ob finančni in gospodarski krizi v kmetijstvu v
letu 2009 (Uradni list RS, št. 90/10) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(prehodna določba)
Predtiskan obrazec, ki ga je Agencija
poslala kmetijskim gospodarstvom v skladu z Uredbo o začasni shemi omejene
pomoči ob finančni in gospodarski krizi v kmetijstvu v letu 2009 (Uradni list
RS, št. 81/10) in ga le-ta do 4. novembra 2010 niso poslala na Agencijo, se
šteje za pravočasnega, če je bil poslan na naslov Agencija Republike Slovenije
za kmetijske trge in razvoj podeželja, Dunajska 160, 1000 Ljubljana, p.p. 189,
s pripisom »začasna shema pomoči« ali oddan osebno v sprejemni pisarni Agencije,
do 23. novembra 2010.
4. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.