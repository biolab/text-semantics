I. SPLOŠNE DOLOČBE
1. člen
Ta pravilnik ureja vsebino, obseg in način
izvedbe usposabljanja članov sveta javnih zavodov na področju kulture v
Republiki Sloveniji (v nadaljnjem besedilu: usposabljanje).
2. člen
(1) Član sveta javnega zavoda na
področju kulture v Republiki Sloveniji (v nadaljnjem besedilu: član sveta) se
mora vsako leto udeležiti programa usposabljanja. V izjemnih primerih, ko se
član sveta zaradi bolezni, težje poškodbe, starševskega varstva (porodniški
dopust), drugega neodložljivega dogodka, ki je članu sveta fizično onemogočil
prihod na usposabljanje, ali daljše odsotnosti ne more udeležiti usposabljanja
v tekočem letu, se šteje njegova neudeležba na usposabljanju v tekočem letu kot
upravičena odsotnost.
(2) Član sveta se mora udeležiti
prvega usposabljanja najpozneje v šestih mesecih od začetka mandata. V času
trajanja mandata člana sveta se mora član sveta udeležiti usposabljanj enkrat
letno.
3. člen
Usposabljanje izvaja ministrstvo, pristojno
za kulturo (v nadaljnjem besedilu: ministrstvo).
II. USPOSABLJANJE
1. Organizacija usposabljanja
4. člen
(1) Organizacijo usposabljanja
izvajajo pristojne službe ministrstva. Minister s sklepom določi vodjo
organizacije usposabljanja in druge neposredno odgovorne za organizacijo
usposabljanja ter njihove naloge.
(2) V izvedbo organizacije
usposabljanja se lahko vključijo tudi drugi izvajalci, če je to nujno zaradi
kakovosti organizacije. O vključitvi in izbiri drugih izvajalcev odloči
minister. Pri tem se upoštevajo predpisi, ki določajo postopke izbire.
5. člen
(1) Ministrstvo izvaja usposabljanje
najmanj dvakrat letno. Dan in kraj posameznega usposabljanja določi vodja
organizacije usposabljanja najpozneje dva meseca pred izvedbo posameznega
usposabljanja.
(2) Usposabljanje se lahko organizira
po področjih kulturnih dejavnosti.
(3) Informacije o usposabljanju,
prijavni obrazci, gradiva za usposabljanje in drugi podatki, povezani z
usposabljanjem, so objavljeni na spletni strani ministrstva.
6. člen
(1) Po končanem usposabljanju
ministrstvo članu sveta, ki se je udeležil usposabljanja, izda potrdilo o
udeležbi na usposabljanju.
(2) Evidenco izdanih potrdil o
udeležbi na usposabljanju vodi ministrstvo.
(3) Član sveta mora o udeležbi na
usposabljanju obvestiti javni zavod, v katerem je član sveta.
(4) Evidenco o udeležbi članov sveta
na usposabljanju oziroma o upravičeni odsotnosti člana sveta na usposabljanju
iz prvega odstavka 2. člena tega pravilnika vodi vsak javni zavod za člane
svojega sveta.
7. člen
Usposabljanje je za udeležence brezplačno.
Ministrstvo krije stroške neposrednega izvajanja usposabljanja. Ministrstvo ne
krije potnih in drugih stroškov udeležencev usposabljanja.
2. Vsebina in izvajalci programa
usposabljanja
8. člen
Program usposabljanja zajema naslednje
teme:
-       
upravljanje javnega zavoda na področju kulture ter pristojnosti in
odgovornosti sveta zavoda,
-       
zakonodaja na področju delovanja javnih zavodov na področju kulture s
poudarkom na aktualnih spremembah,
-       
financiranje delovanja javnih zavodov na področju kulture s poudarkom na
aktualnih spremembah,
-       
druge teme, ki neposredno vplivajo na delovanje javnih zavodov na
področju kulture.
9. člen
(1) Minister s sklepom določi
vsebinskega vodjo programa usposabljanja in izvajalce programa usposabljanja
oziroma nosilce posameznih tem v programu usposabljanja (v nadaljnjem besedilu:
izvajalec) izmed strokovnjakov, zaposlenih na ministrstvu in v organih v
sestavi, v Javnem skladu za kulturne dejavnosti ali v javnih zavodih na
področju kulture.
(2) V izvedbo programa usposabljanja
se lahko vključijo tudi drugi izvajalci, če je to nujno zaradi kakovosti
predstavitve posamezne teme. O vključitvi in izbiri drugih izvajalcev odloči
minister. Pri tem se upoštevajo predpisi, ki določajo postopke izbire.
10. člen
(1) Vsebinski vodja usposabljanja je
odgovoren za vsebinsko pripravo in izvedbo programa posameznega usposabljanja
ter koordinacijo izvajalcev.
(2) Vsebinski vodja usposabljanja mora
vodji organizacije usposabljanja najpozneje dvajset (20) dni pred izvedbo
posameznega usposabljanja sporočiti natančne naslove predstavitev posameznih
tem, izvajalce in trajanje posamezne predstavitve ter poslati gradiva, povezana
s predstavitvijo tem, ki so jih pripravili izvajalci.
(3) Izvajalec je odgovoren za pripravo
in izvedbo predstavitve teme, katere nosilec je, na posamezni izvedbi usposabljanja
ter za pripravo gradiva, povezanega s predstavitvijo teme, katere nosilec je.
(4) Izvajalec mora vsebinskemu vodji
usposabljanja pravočasno poslati vse informacije, vsebine in gradiva, ki so
potrebni za izvedbo posameznega usposabljanja.
3. Izvedba usposabljanja
11. člen
(1) Dan in kraj usposabljanja se
objavita najmanj dva meseca pred izvedbo posameznega usposabljanja na spletni
strani ministrstva.
(2) Član sveta se prijavi na
usposabljanje v roku, ki ga določi ministrstvo. Pri tem upošteva navodila za
prijavo na usposabljanje, navedena na spletni strani ministrstva.
(3) Po zaključenem roku za prijave na
usposabljanje ministrstvo vse prijavljene člane sveta obvesti o lokaciji, uri,
programu in poteku usposabljanja.
12. člen
Ministrstvo vodi seznam navzočnosti na
vsakem usposabljanju. Ta seznam je podlaga za izdajo potrdila o udeležbi na
usposabljanju.
III. PREHODNA IN KONČNA DOLOČBA
13. člen
Prvo usposabljanje se izvede najpozneje
šest mesecev po uveljavitvi tega pravilnika.
14. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 0070-8/20147/1
Ljubljana, dne 1. aprila 2014
EVA 2014-3340-0012
dr. Uroš Grilc l.r.
Minister za kulturo