1. člen
(vsebina)
Ta pravilnik določa pogoje za priznanje, vzdrževanje in
odvzem statusa črede, proste infekcioznega bovinega
rinotraheitisa/infekcioznega pustularnega vulvovaginitisa (v nadaljnjem besedilu:
IBR/IPV).
2. člen
(pomen izrazov)
Izraza, uporabljena v tem pravilniku, pomenita:
1.     
serološke preiskave za odkrivanje protiteles za bovini herpes virus tipa
1 (v nadaljnjem besedilu: BHV-1) so serološke preiskave, standardizirane na
podlagi močno pozitivnih, šibko pozitivnih in negativnih standardnih serumov v
skladu z zadnjo spletno izdajo diagnostičnega priročnika Mednarodne
organizacije za zdravje živali (diagnostični priročnik OIE, spletna izdaja) za
ugotavljanja okužbe z BHV-1;
2.     
veterinarska organizacija je veterinarska organizacija, ki ima v skladu
s predpisom, ki ureja mrežo javne veterinarske službe in izvajalcev nalog
odobrenih veterinarjev, podeljeno koncesijo za izvajanje dejavnosti javne
veterinarske službe, ki niso financirane iz proračuna Republike Slovenije, in
te dejavnosti lahko izvaja na celotnem ozemlju Republike Slovenije.
3. člen
(IBR/IPV)
(1) IBR/IPV je okužba z bovinim herpes virusom tipa 1 (v
nadaljnjem besedilu: BHV-1). Klinični znaki IBR/IPV so navedeni v prilogi, ki
je sestavni del tega pravilnika.
(2) Sum na okužbo z BHV-1 se postavi, če se ugotovijo
klinični znaki, značilni za to bolezen, oziroma so rezultati seroloških preiskav
za ugotavljanje okužbe z BHV-1 sumljivi ali pozitivni.
(3) Okužba z BHV-1 v čredi se potrdi, če je pri eni ali
več govedih v čredi dokazan virus BHV-1 ali protitelesa za celotni BHV-1.
4. člen
(priznanje statusa)
(1) Čreda je prosta IBR/IPV, če izpolnjuje naslednje
pogoje:
a)    
v čredi v zadnjih šestih mesecih ni bil zabeležen sum ali potrjena
okužba z BHV-1;
b)    
nobeno govedo v čredi ne kaže kliničnih znakov, značilnih za okužbo z
BHV1;
c)    
čreda mora biti na gospodarstvu, pašniku, sejmu, razstavi ali drugi
lokaciji, ne glede na lastništvo, ločena z naravnimi ali fizičnimi ovirami od
drugih gospodarstev, pašnikov ali drugih lokacij oziroma čred, ki imajo nižji
zdravstveni status glede IBR/IPV, tako da je onemogočen neposreden stik med
živalmi različnega zdravstvenega statusa;
č)    v čredo je vključeno le govedo iz čred, prostih IBR/IPV, oziroma
le necepljeno govedo, ki izhaja z gospodarstva, na katerem v zadnjih 12 mesecih
ni bil klinično ali patološko dokazan IBR/IPV, in ki je bilo pred vključitvijo
v čredo 30 dni v izolaciji; v tem času, vendar ne prej kot 21 dni po začetku
izolacije, pa je bila na živalih opravljena preiskava z negativnimi rezultati
za dokaz protiteles za celotni BHV-1;
d)    
nobeno govedo v čredi ni bilo v stiku z govedom, ki ne izhaja iz črede,
proste IBR/IPV, ali govedom z nižjim zdravstvenim statusom glede IBR/IPV;
e)    
za osemenjevanje se uporablja le seme bikov, ki izpolnjuje pogoje iz
Direktive Sveta z dne 14. junija 1988 o zahtevah za zdravstveno varstvo
živali, ki veljajo za promet med državami članicami Evropske skupnosti in za
uvoz globoko zamrznjenega semena domačih živali iz vrst govedi (UL L
št. 194 z dne 22. 7. 1988, str. 10), zadnjič spremenjene z Izvedbenim
sklepom Komisije z dne 20. septembra 2011 o spremembi Priloge D k
Direktivi Sveta 88/407/EGS glede trgovine znotraj Unije s semenom domačih
živali iz vrst govedi, odpremljenim iz osemenjevalnih središč za pridobivanje
in skladiščenje semena (UL L št. 247 z dne 24. 9. 2011, str. 22),
oziroma seme bikov, ki izhajajo iz črede, proste IBR/IPV ali bikov, ki so
dokazano prosti IBR/IPV;
f)     
za naravni pripust se uporabljajo le biki, ki izhajajo iz črede, proste
IBR/IPV, oziroma biki, ki so dokazano prosti IBR/IPV;
g)    
v čredi so bile opravljene preiskave z negativnimi rezultati v skladu z
enim od režimov nadzora iz točke 1.4 Priloge III Odločbe Komisije z dne
15. julija 2004 o izvajanju Direktive Sveta 64/432/EGS v zvezi z dodatnimi
jamstvi za trgovino z govedom med državami članicami Skupnosti v povezavi z
infekcioznim bovinim rinotraheitisom in v zvezi s potrditvijo programov za
izkoreninjenje, predloženih s strani nekaterih držav članic (UL L št. 249
z dne 23. 7. 2004, str. 20), zadnjič spremenjene z Izvedbenim sklepom
Komisije (EU) 2015/250 z dne 13. februarja 2015 o spremembi prilog I in II
k Odločbi 2004/558/ES v zvezi s statusom nemških zveznih dežel Saška, Saška –
Anhalt, Brandenburg, Berlin in Mecklenburg-Vorpommern kot prostih infekcioznega
bovinega rinotraheitisa (UL L št. 41 z dne 17. 2. 2015, str. 43), (v
nadaljnjem besedilu: Odločba 2004/558/ES).
(2) Imetnik živali poda vlogo za priznanje statusa
črede, proste IBR/IPV, na pristojni območni urad Uprave za varno hrano,
veterinarstvo in varstvo rastlin (v nadaljnjem besedilu: OU Uprave).
(3) Vloga iz prejšnjega odstavka mora vsebovati najmanj
naslednje podatke:
a)    
o imetniku živali: osebno ime oziroma firmo, naslov oziroma sedež, KMG –
MID in G-MID, na katerega se nanaša status;
b)    
datum vloge;
c)    
o gospodarstvu in čredi:
- 
opis gospodarstva (način reje, število objektov, vrste živali na
gospodarstvu, premiki živali z in na gospodarstvo, izolacije živali ipd.),
- 
število in kategorije živali v čredi, na katero se nanaša status
(celoten izpis iz centralnega registra govedi – VOLOS pridobi uradni
veterinar),
- 
opravljene preglede in preiskave (kopije zapisov v dnevniku
veterinarskih posegov) za zadnjih dvanajst mesecev,
- 
zdravstveno stanje črede (zapore gospodarstva – razlog, sumi na bolezen,
potrjeni primeri bolezni ipd.);
 
č)    potrdilo lečečega veterinarja veterinarske
organizacije o odsotnosti kliničnih znakov bolezni, ki ni starejše od sedmih
dni.
(4) Če čreda izpolnjuje pogoje iz prvega odstavka tega
člena, se imetniku izda odločba o priznanju statusa črede, proste IBR/IPV.
(5) Seznam čred, prostih IBR/IPV, se objavi na spletni
strani Uprave.
5. člen
(pridobitev statusa)
(1) Če čreda ne izpolnjuje pogojev za priznanje statusa
črede, proste IBR/IPV, oziroma je na podlagi kliničnih znakov ali
laboratorijskih preiskav podan sum na prisotnost IBR/IPV v čredi, imetnik
živali pa želi pridobiti status črede, proste IBR/IPV, mora:
a)    
o tem obvestiti veterinarja veterinarske organizacije, ki pripravi
program izkoreninjenja IBR/IPV iz 6. člena tega pravilnika, in
b)    
vložiti vlogo za priznanje statusa črede v postopku izkoreninjenja
IBR/IPV na pristojni OU Uprave.
(2) Vloga iz točke b) prejšnjega odstavka mora vsebovati
najmanj naslednje podatke:
a)    
o imetniku živali: osebno ime oziroma firmo, naslov oziroma sedež, KMG –
MID in G-MID, na katerega se nanaša program izkoreninjenja IBR/IPV;
b)    
datum vloge;
c)    
o gospodarstvu in čredi:
- 
opis gospodarstva (način reje, število objektov, vrste živali na
gospodarstvu, premiki živali z in na gospodarstvo, izolacije živali ipd.),
- 
število in kategorije živali v čredi, na katero se nanaša program
izkoreninjenja IBR/IPV (celoten izpis iz VOLOS pridobi uradni veterinar),
- 
zdravstveno stanje črede (zapore gospodarstva – razlog, sumi na bolezen,
potrjeni primeri bolezni ipd.),
- 
program izkoreninjenja IBR/IPV na gospodarstvu v skladu s 6. členom
tega pravilnika.
(3) Na podlagi vloge iz točke b) prvega odstavka tega
člena se imetniku izda odločba o priznanju statusa črede v postopku
izkoreninjenja IBR/IPV.
(4) Seznam čred v postopku izkoreninjenja IBR/IPV se
objavi na spletni strani Uprave.
(5) Ko so izvedeni ukrepi in opravljene preiskave z
negativnimi rezultati v skladu s programom izkoreninjenja IBR/IPV na
gospodarstvu in so izpolnjeni pogoji iz prvega odstavka prejšnjega člena,
imetnik živali poda vlogo za priznanje statusa črede, proste IBR/IPV, iz
prejšnjega člena.
(6) Če čreda izpolnjuje vse pogoje za pridobitev statusa
črede, proste IBR/IPV, se imetniku izda odločba o priznanju statusa črede,
proste IBR/IPV.
(7) Čreda, ki pridobi status črede, proste IBR/IPV, se
izbriše s seznama iz četrtega odstavka tega člena.
6. člen
(program izkoreninjenja IBR/IPV)
(1) Program izkoreninjenja IBR/IPV za posamezno
gospodarstvo pripravi veterinarska organizacija. Odgovorna oseba veterinarske
organizacije program potrdi s podpisom in žigom. Kopija programa mora biti na
voljo na gospodarstvu.
(2) Program mora vsebovati vsaj:
a)    
ukrepe za izkoreninjenje IBR/IPV (testiranje in izločanje, cepljenje …);
b)    
režim serološkega testiranja;
c)    
pogoje za vključitev novih živali na gospodarstvo.
7. člen
(vzdrževanje statusa)
(1) Za vzdrževanje statusa črede, proste IBR/IPV, morajo
še naprej biti izpolnjeni pogoji iz točk a) do f) prvega odstavka 4. člena
tega pravilnika in opravljene preiskave z negativnimi rezultati v skladu z enim
od režimov nadzora iz 2. točke Priloge III Odločbe 2004/558/ES.
(2) Poleg pogojev iz prejšnjega odstavka mora za
vzdrževanje statusa črede, proste IBR/IPV, imetnik živali zagotoviti, da
veterinar veterinarske organizacije vsaj enkrat letno opravi pregled izpolnjevanja
pogojev iz tega pravilnika na gospodarstvu. Veterinar veterinarske organizacije
o tem napiše zapisnik tako, da izpolni obrazec »Zapisnik o vzdrževanju
statusa«, ki je dostopen na spletni strani Uprave, in ga posreduje na OU
Uprave.
(3) Če se pri pregledu iz prejšnjega odstavka ugotovi,
da čreda ne izpolnjuje več pogojev za status črede, proste IBR/IPV, veterinar
veterinarske organizacije o tem nemudoma obvesti uradnega veterinarja, ki začne
s postopkom za odvzem statusa črede, proste IBR/IPV.
8. člen
(odvzem statusa)
(1) Če se ugotovi, da čreda ne izpolnjuje več pogojev za
status črede, proste IBR/IPV, se imetniku živali izda odločbo, s katero se odvzame
status črede, proste IBR/IPV.
(2) Čreda, ki ji je odvzet status črede, proste IBR/IPV,
se izbriše s seznama iz petega odstavka 4. člena tega pravilnika.
(3) Če želi imetnik živali ponovno pridobiti status
črede, proste IBR/IPV, mora izpolniti pogoje iz 5. člena tega pravilnika.
(4) Ne glede na določbo prejšnjega odstavka se za črede,
proste IBR/IPV, v katerih se v postopkih rednega letnega testiranja iz 2. točke
Priloge III Odločbe 2004/558/ES ugotovi pozitivna serološka reakcija na test za
protitelesa za BHV-1, uradni veterinar status začasno odvzame.
(5) Začasni odvzem statusa se označi v seznamu iz petega
odstavka 4. člena tega pravilnika, tako da se v rubriko »Opombe« vpiše:
»Začasni odvzem statusa«.
(6) Čredi se ponovno prizna status črede, proste
IBR/IPV, ko so bili na gospodarstvu izvedeni ukrepi in opravljene preiskave z
negativnimi rezultati v skladu s 4. točko Priloge III Odločbe 2004/558/ES.
9. člen
(odvzem vzorcev in preiskave)
(1) Vzorce za preiskave na IBR/IPV odvzame veterinarska organizacija
v skladu s predpisom, ki ureja informacijski sistem za spremljanje, nadzor in
poročanje o določenih boleznih živali (EPI).
(2) Preiskave na IBR/IPV opravi imenovani laboratorij v
skladu s predpisom, ki ureja bolezni živali.
(3) Vsi odvzemi vzorcev na IBR/IPV ter rezultati
preiskav na IBR/IPV se vnesejo v dnevnik veterinarskih posegov na gospodarstvu.
10. člen
(stroški)
Stroški vseh preiskav, ukrepov in pregledov po tem pravilniku
bremenijo imetnika živali.
11. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-184/2015
Ljubljana, dne 14. julija 2015
EVA 2015-2330-0086
Mag. Dejan Židan l.r.
minister
za kmetijstvo, gozdarstvo in prehrano

Priloga: Klinični
znaki bolezni IBR/IPV