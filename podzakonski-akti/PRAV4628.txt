1. člen
S tem pravilnikom se določa obrazec prijave
oziroma prošnje za dovolitev javnega shoda oziroma javne prireditve (v
nadaljnjem besedilu: shod ali prireditev), način prijave shoda oziroma
prireditve ter obrazec pooblastila uradne osebe pristojnega organa, ki na
shodih oziroma prireditvah nadzoruje izvrševanje ukrepov, določenih v
dovoljenju za shod oziroma prireditev (v nadaljnjem besedilu: uradna oseba) in
povračilo stroškov, ki so nastali policiji zaradi sodelovanja na prireditvi v
primerih iz 30. in 31. člena Zakona o javnih zbiranjih (Uradni list RS, št.
64/11 – uradno prečiščeno besedilo; v nadaljnjem besedilu: zakon).
2. člen
Prijavo shoda oziroma prireditve ter
prošnjo za dovolitev shoda oziroma prireditve se poda na obrazcu, ki je
sestavni del tega pravilnika in je objavljen skupaj z njim (PRILOGA 1).
Obrazec iz prejšnjega odstavka je v
slovenskem jeziku; na območju, kjer živita italijanska ali madžarska narodna
skupnost, pa tudi v italijanskem ali madžarskem jeziku.
3. člen
Upošteva se tudi prijavo oziroma prošnjo
organizatorja shoda oziroma prireditve, ki ni vložena na predpisanem obrazcu,
če po obliki in vsebini ter zaporedju podatkov ustreza predpisanemu obrazcu
(fotokopija obrazca, prepis obrazca, elektronski obrazec).
4. člen
Sestavni del prijave oziroma prošnje za
dovolitev shoda oziroma prireditve so tudi priloge, s katerimi organizator
podrobneje opisuje prireditveni prostor (v nadaljnjem besedilu: prizorišče),
datume in termine, program ali način varovanja shoda oziroma prireditve.
5. člen
Prijavo shoda oziroma prireditve na
policijski postaji oziroma policijskem oddelku lahko organizator poda osebno
ali po pošti, v policijski pisarni pa le osebno v času uradnih ur.
Šteje se, da je po pošti poslana prijava
pravočasna, če je na policijsko postajo ali policijski oddelek prispela v roku,
določenem v prvem odstavku 11. člena zakona o javnih zbiranjih.
6. člen
Prijavo shoda oziroma prireditve na
pristojni policijski postaji, policijskem oddelku ali policijski pisarni (v
nadaljnjem besedilu: pristojna policijska postaja) mora organizator podati v
dveh izvodih.
Minister, pristojen za notranje zadeve,
lahko določi, da pristojna policijska postaja sprejema prijave tudi v
elektronski obliki.
7. člen
Prejem prijave pristojna policijska postaja
potrdi v desnem zgornjem kotu obrazca prijave z navedbo datuma in ure prejema,
podpisom policista in svojim žigom.
Če so prijavi priložene priloge iz 4. člena
tega pravilnika, se pripnejo k obrazcu prijave in overijo z žigom pristojne
policijske postaje.
8. člen
Izvod prijave, na kateri je potrjen prejem,
se izroči organizatorju oziroma se mu jo pošlje po pošti.
9. člen
Osebno podane prijave shoda oziroma
prireditve, za katero je potrebno dovoljenje, pristojna policijska postaja ne
sprejme, temveč organizatorja napoti k pristojnemu organu.
Če je prijavo shoda oziroma prireditve iz
prejšnjega odstavka organizator poslal po pošti, jo pristojna policijska
postaja nemudoma pošlje pristojnemu organu in o tem obvesti organizatorja.
Za posredovanje prijave pristojnemu organu
po prejšnjem odstavku je dovoljena uporaba vseh tehničnih sredstev za hitro
posredovanje sporočil.
10. člen
Uradna oseba pristojnega organa, ki na
shodih oziroma prireditvah nadzoruje izvrševanje ukrepov, določenih v
dovoljenju za shod oziroma prireditev, se izkazuje s pooblastilom za izvajanje
nadzora. Obrazec pooblastila je sestavni del tega pravilnika in je objavljen
skupaj z njim (PRILOGA 2).
Uradni osebi, ki izvaja nadzor iz
prejšnjega odstavka na območju, kjer živita avtohtoni italijanska ali madžarska
narodna skupnost, se izda pooblastilo na obrazcu, na katerem je besedilo tudi v
italijanskem ali madžarskem jeziku.
11. člen
Evidenco o izdanih pooblastilih vodi
pristojni organ, skupno evidenco pa ministrstvo, pristojno za notranje zadeve.
12. člen
Pooblastilo se izda upravnemu delavcu, ki
je pooblaščen za vodenje postopkov oziroma odločanje v upravnih stvareh na
področju javnih zbiranj, vendar največ dvema v pristojnem organu.
13. člen
Veljavnost pooblastila preneha z dnem:
1.    
prenehanja delovnega razmerja imetnika;
2.    
razporeditve imetnika na drugo delovno mesto;
3.    
odvzema pooblastila.
Imetnik je dolžan pooblastilo, ki mu je
prenehala veljavnost, vrniti predstojniku.
14. člen
Izdano pooblastilo se zamenja:
1.    
če ga imetnik izgubi ali mu je odtujeno ali če je pooblastilo uničeno;
2.    
če je poškodovano;
3.    
če je imetnik spremenil osebno ime.
15. člen
Če uradna oseba izdano pooblastilo izgubi
oziroma ji je odtujeno, je dolžna o tem takoj obvestiti predstojnika.
Razlog za zamenjavo pooblastila iz
prejšnjega člena oziroma podatek o vrnjenem pooblastilu se zabeleži v evidenci
izdanih pooblastil. Vrnjeno pooblastilo se uniči.
15.a
Kadar so izpolnjeni pogoji iz 30. člena
zakona za pomoč pri vzdrževanju reda ali preprečevanju ogrožanja javnega reda
na prireditvi, policija v soglasju z organizatorjem na ustni obravnavi pred
pristojnim organom določi potrebno število policistov, če gre za prireditev, za
katero si mora organizator pridobiti dovoljenje. Za prireditev, za katero je
potrebna prijava, se sodelovanje policije določi v soglasju z organizatorjem na
policijski postaji, kjer je podana prijava za prireditev, ob prejemu prijave.
Število policistov, njihova opremljenost in
organizacijska struktura se določi na podlagi ocene ogroženosti iz policijskega
načrta varovanja prireditve.
V primeru iz 31. člena zakona potrebno
število policistov za pomoč pri vzdrževanju reda ali preprečevanju ogrožanja javnega
reda določi policija.
15.b
Pomoč policije se, kadar so izpolnjeni
pogoji iz 30. in 31. člena zakona, zagotovi za:
-      
prireditev na javni cesti, če predstavlja
izredno uporabo ceste, in če se prireditveni prostor glede na program
prireditve spreminja po cestni trasi ter spremstvo na začetku ali na koncu kolone
ali vzdrževanje reda na cesti;
-      
športno prireditev, za katero imata organizator
ali policija utemeljene podatke ali informacije (tudi preko svetovnega spleta ali
t.i. socialnih omrežij) o možnih kršitvah reda ali ogrožanju javnega reda ali
obstajajo podatki, da je na istovrstnih prireditvah v obdobju zadnjih treh let
že prihajalo do kršitev reda ali ogrožanja javnega reda;
-      
druge prireditve, če policija na podlagi
utemeljenih podatkov ali informacij oceni, da je treba zagotoviti navzočnost policistov
na prireditvi.
15.c
Kot stroški policije iz 35. člena zakona se
zaračunajo opravljene ure dela policistov na prireditvenem prostoru, prevoženi kilometri
s službenimi vozili in uporaba varnostnih ograj ob smiselni uporabi veljavnega
cenika storitev in blaga lastne dejavnosti ministrstva, pristojnega za notranje
zadeve, ter veljavnimi osnovami za izdelavo kalkulacij – stroškovnikom.

Priloga 1: Prijava oziroma prošnja za dovolitev shoda
oziroma javne prireditve
Priloga 2: Pooblastilo

Pravilnik za izvajanje zakona o javnih zbiranjih (Uradni
list RS, št. 117/02)
vsebuje naslednjo končno določbo:
»16. člen
Ta pravilnik začne veljati 6. januarja
2003.«.

Pravilnik o spremembah Pravilnika za izvajanje Zakona o
javnih zbiranjih (Uradni list RS, št. 6/06)
vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika za izvajanje Zakona o javnih zbiranjih (Uradni list RS, št. 48/10)
vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvah Pravilnika za
izvajanje Zakona o javnih zbiranjih (Uradni list RS, št. 85/12) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.