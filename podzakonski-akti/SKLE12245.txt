I.
Državni zbor ugotavlja, da zakonodajnega referenduma o Zakonu
o zagotavljanju sredstev za investicije v Slovenski vojski v letih 2021 do 2026
(ZZSISV26, EPA 1240-VIII) ni dopustno razpisati, ker gre za zakon iz prve
alineje drugega odstavka 90. člena Ustave Republike Slovenije (Uradni list
RS, št. 33/91-I, 42/97, 66/00, 24/03, 69/04, 68/06, 47/13 in 75/16).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor Republike Slovenije (v nadaljnjem besedilu:
Državni zbor) je na 48. izredni seji 20. 11. 2020 sprejel Zakon o
zagotavljanju sredstev za investicije v Slovenski vojski v letih 2021 do 2026
(ZZSISV26, EPA 1240-VIII; v nadaljnjem besedilu: ZZSISV26).
Vlada Republike Slovenije (v nadaljnjem besedilu: Vlada) je
23. 10. 2020 Državnemu zboru v skladu s prvim odstavkom 21.a člena Zakona
o referendumu in o ljudski iniciativi (Uradni list RS, št. 26/07 – uradno
prečiščeno besedilo, 6/18 – odl. US in 52/20; v nadaljnjem besedilu: ZRLI)
predlagala sprejetje Sklepa o nedopustnosti razpisa zakonodajnega referenduma o
Zakonu o zagotavljanju sredstev za investicije v Slovenski vojski v letih 2021
do 2026.
Prva alineja drugega odstavka 90. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13 in 75/16; v nadaljnjem besedilu: Ustava) določa, da referenduma ni
dopustno razpisati o zakonih o nujnih ukrepih za zagotovitev obrambe države,
varnosti ali odprave posledic naravnih nesreč, saj bi odložitev sprejema takih
zakonov in zlasti njihova zavrnitev na referendumu pomenila resno oviro za
delovanje države oziroma za izvrševanje njenih temeljnih funkcij. V skladu z
določbo prvega odstavka 21.a člena ZRLI Državni zbor na predlog Vlade sprejme
sklep, s katerim ugotovi, da referenduma ni dopustno razpisati, ker gre za
zakon o nujnih ukrepih za zagotovitev obrambe države, varnosti ali odprave
posledic naravnih nesreč, takoj po preteku sedmih dni od sprejetja zakona. Če
Državni svet Republike Slovenije (v nadaljnjem besedilu: Državni svet) odloči,
da glede zakona ne bo zahteval, da Državni zbor pred razglasitvijo zakona o
njem še enkrat odloča, Državni zbor sprejme sklep takoj po prejemu obvestila o
takšni odločitvi Državnega sveta. Sklep mora vsebovati razloge, zaradi katerih
referenduma ni dopustno razpisati.
Državni zbor uvodoma pojasnjuje, da zakoni, glede katerih
drugi odstavek 90. člena Ustave izključuje dopustnost referenduma,
varujejo pomembne ustavne dobrine, kot so obramba države, varnost ali odprava
posledic naravnih nesreč. Glede na cilje, ki jih ti zakoni zasledujejo, je
treba dopustiti možnost, da se dvomi o ustavnosti referendumskega odločanja čim
prej razrešijo, in s tem omogočiti čim hitrejše končanje zakonodajnega postopka
v širšem pomenu. Nadalje navaja, da je v Poročilu o pripravi Predloga ustavnega
zakona o spremembah 90., 97. in 99. člena Ustave Republike Slovenije, EPA
620-VII (št. 001-02/12-16/) z dne 29. 3. 2012 Ustavna komisija
Državnega zbora zapisala, da sta obramba in varnost države »pomembni sestavini
pravnega reda«, prav tako je obramba nedvomno ena temeljnih funkcij države.
Razlog za nedopustnost referenduma o zakonih s takšno vsebino sta nujnost in
neodložljivost njihovega sprejema oziroma njihove uveljavitve. Pri nujnem
ukrepanju mora biti delovanje učinkovito in hitro, kar pa bi razpis in izvedba
referenduma preprečevala. Upoštevati je namreč treba, da bi po predlagani
zasnovi zakonodajnega referenduma od vložitve pobude skupine volivcev za razpis
referenduma do sprejete referendumske odločitve preteklo več mesecev. Iz tega
sledi, da bi, če bi bil zakon, ki ga opredeljuje prva alineja drugega odstavka
90. člena Ustave, na referendumu zavrnjen, to pomenilo resno oviro za
sprejemanje nadaljnjih nujnih ukrepov, potrebnih za zagotavljanje in krepitev
obrambe in varnosti, to pa bi pomenilo resno oviro za delovanje države oziroma
za izvrševanje njenih temeljnih funkcij.
ZZSISV26, glede katerega je Vlada v skladu z drugim odstavkom
90. člena Ustave in 21.a členom ZRLI Državnemu zboru predlagala sprejetje
sklepa o ugotovitvi nedopustnosti zakonodajnega referenduma, zasleduje cilje,
ki omogočajo investicijsko načrtovanje in realizacijo nakupov novih sredstev in
opreme, ki bodo pomembno prispevali k razvoju, bojni moči in odvračalni drži
Slovenske vojske. Nakup novih sredstev in opreme je torej primarno naložba v
razvoj in povečanje pripravljenosti Slovenske vojske za zmožnost opravljanja
njenih zakonsko določenih nalog skladno s 3. in 37. členom Zakona o
obrambi (Uradni list RS, št. 103/04 – uradno prečiščeno besedilo in 95/15;
v nadaljnjem besedilu: ZObr), sekundarno pa bodo ta sredstva in oprema služila
tudi mirnodobnemu sodelovanju Slovenske vojske z drugimi državnimi organi
skladno s 37. členom ZObr ter 23. in 24. členom Zakona o službi v
Slovenski vojski (Uradni list RS, št. 68/07 in 58/08 – ZSPJS-I). Z
razvojem verodostojnih nacionalnih obrambnih zmogljivosti bo Republika Slovenija
prispevala k uresničevanju sprejetih mednarodnih obveznosti v okviru
zavezništva na podlagi Severnoatlantske pogodbe (Uradni list RS – MP,
št. 5/04). Ob tem velja poudariti, da naveden zakon poleg oborožitvenih
sistemov med drugim vključuje tudi investicije v komunikacijski in
informacijski sistem ter kibernetsko obrambo ter infrastrukturo. Dosedanja rast
investicijskih sredstev za potrebe Slovenske vojske ni zagotavljala potrebnega
razvojnega preskoka in modernizacije Slovenske vojske, ki bi omogočala
vzpostavitev nujnih zmogljivosti, opredeljenih v dolgoročnih razvojnih
programih Slovenske vojske, ki jih je sprejel Državni zbor, in sprejetih
obveznosti Republike Slovenije v okviru zavezništva. Odsotnost potrebnih
razvojnih sredstev pa se kaže v stanju Slovenske vojske, ki je od leta 2013
ocenjena z nezadostno oceno za delovanje v krizi ali vojni. Strateški pregled
obrambe 2016 je izpostavil zastoj v razvoju obrambnega sistema Republike
Slovenije, ki ne dosega potrebne ravni sposobnosti za spoprijemanje s prihodnjimi
grožnjami in tveganji nacionalne varnosti, ne zmore uresničiti vseh dodeljenih
ciljev in nalog ter vzpostaviti vseh nujnih obrambnih zmogljivosti države.
V zvezi z zagotavljanjem varnosti na območju Republike
Slovenije se Državni zbor sklicuje na Resolucijo o strategiji nacionalne
varnosti Republike Slovenije (Uradni list RS, št. 59/19), ki je temeljni
razvojno-usmerjevalni dokument na področju nacionalne varnosti glede vojaške
ogroženosti države in pomeni tudi vsebinsko podlago za normativno delovanje
Državnega zbora. Navedena resolucija podaja oceno, da se po desetletjih
popuščanja napetosti v mednarodnem varnostnem okolju te v njem znova
povečujejo. Sodobno mednarodno varnostno okolje se naglo in v temeljih
spreminja ter poslabšuje.
Zaradi negativnih posledic procesov globalizacije in odzivov
nanje je postalo bolj povezano, kompleksno in negotovo. Prihaja do dolgoročnih
sprememb v ravnovesju gospodarskih in vojaških sil. Ključni dejavniki so multipolarnost,
širok nabor groženj in akterjev ogrožanja z okrepljeno vlogo nedržavnih
akterjev, nestabilnost neposredne soseščine, na globalni ravni erozija
demokratičnih vrednot in človekovih pravic, mednarodne pravne ureditve in
multilateralizma, uveljavljanje enostranskih interesov ter omejena sposobnost
odzivanja s strani mednarodne globalne skupnosti. S tem se otežuje doseganje
kompromisov in naslavljanje globalnih tveganj. Pojavljajo se nove oblike
groženj, ki jih omogočajo hiter tehnološki napredek in globalizacijski učinki.
Na nacionalno varnost Republike Slovenije tako vplivajo tudi nekatere sodobne
grožnje, tudi če se te ne pojavljajo neposredno na ozemlju Republike Slovenije
ali v njeni neposredni bližini.
Iz navedenega izhaja, da so ukrepi, sprejeti za zagotavljanje
varnosti, lahko tudi tisti, ki ne naslavljajo že ogroženega stanja nacionalne
varnosti, temveč tudi stanje, ki bi do slednjega lahko pripeljalo, med katere
pa nedvomno sodi podhranjenost Slovenske vojske, tako kadrovsko kot tudi materialno.
Višji obseg proračunskih finančnih sredstev za obrambo, zlasti v delu,
namenjenem investicijam v razvoj Slovenske vojske, je torej nujen za
vzpostavitev ključnih vojaških zmogljivosti, opredeljenih v dolgoročnih
razvojnih programih Slovenske vojske in sprejetih obveznostih Republike
Slovenije v okviru zavezništva.
ZZSISV26 po mnenju Državnega zbora pomeni nujen ukrep, s
katerim bo omogočena vzpostavitev nujnih obrambnih zmogljivosti države, s tem
pa tudi takojšnje in učinkovito obvladovanje varnostnih situacij, povezanih z
zagotavljanjem varnosti na celotnem ozemlju Republike Slovenije. Hkrati pa
sprejem zakona omogoča izpolnjevanje obveznosti, ki jih je Republika Slovenija
prevzela s podpisom Severnoatlantske pogodbe, kar je prav tako ključnega pomena
za zagotavljanje vojaške obrambe države, ki jo skladno s 3. členom ZObr
obrambne sile izvajajo samostojno ali v zavezništvu na podlagi mednarodnih
pogodb.
Državni zbor ponovno poudarja, da je obrambni resor v času
finančne in gospodarske krize nesorazmerno delil usodo stabilizacije javnih
financ v Republiki Sloveniji. Po letu 2010, ko so obrambni izdatki dosegli 1,61
% BDP, se je obrambni proračun bistveno zmanjšal in v letu 2015 so obrambni
izdatki predstavljali le še 0,93 % BDP. Delež investicijskih sredstev, namenjen
opremljanju in modernizaciji Slovenske vojske, se je po letu 2010 bistveno
zniževal in dosegel dno leta 2014, ko je bilo za investicije namenjenih le 1,34
% finančnega načrta Slovenske vojske oziroma nominalno 3.554.848 evrov. V
naslednjih letih se je delež investicij začel počasi povečevati in je leta 2019
znašal 9,56 % finančnega načrta Slovenske vojske oziroma 39.580.164 evrov.
Dosedanja rast investicijskih sredstev za potrebe Slovenske vojske tako ne
zagotavlja potrebnega razvojnega preskoka in modernizacije Slovenske vojske, ki
bi omogočala vzpostavitev zmogljivosti, opredeljenih v dolgoročnih razvojnih
programih Slovenske vojske in sprejetih obveznosti Republike Slovenije v okviru
zavezništva.
Odsotnost potrebnih razvojnih sredstev se odraža v stanju
Slovenske vojske, ki je od leta 2013 ocenjena z nezadostno oceno za delovanja v
krizi ali vojni. Strateški pregled obrambe 2016 je izpostavil zastoj v razvoju
obrambnega sistema Republike Slovenije, ki ne dosega potrebne ravni sposobnosti
za spoprijemanje s prihodnjimi grožnjami in tveganji nacionalne varnosti, ne
zmore uresničiti vseh dodeljenih ciljev in nalog ter vzpostaviti vseh nujnih
obrambnih zmogljivosti države. Glede na bistveno spremenjeno mednarodno
varnostno okolje Strateški pregled obrambe poziva k sprejetju konkretnih
ukrepov za preseganje ugotovljenega stanja, saj Slovenska vojska ne dosega
potrebne ravni pripravljenosti in sposobnosti za delovanje v celotnem spektru
vojaških operacij. Strateški pregled obrambe ugotavlja, da Republika Slovenija
potrebuje Slovensko vojsko, ki bo sposobna obraniti državo, sodelovati pri
zagotavljanju varnosti države in državljanov ter pri zagotavljanju ali
vzpostavljanju miru v svetu. Nacionalne ugotovitve potrjujejo tudi zavezniški
pregledi stanja zmogljivosti, ki Slovensko vojsko ocenjujejo kot nezmožno
delovanja v zahtevnejšem spektru operacij. Ob pregledu zmogljivosti Republike
Slovenije z zavezništvom Nata in uresničevanja zavez Republike Slovenije, ki je
del širšega procesa obrambnega načrtovanja, je januarja 2020 ekspertna skupina
zavezništva opozorila, da je nezadovoljivo stanje pripravljenosti Slovenske
vojske posledica dolgotrajne finančne podhranjenosti Slovenske vojske, saj
Republika Slovenija med zaveznicami namenja enega najmanjših deležev BDP za
obrambo. Ob tem so se zaradi spremenjenih varnostnih razmer v neposredni
bližini Nata vse države članice na Vrhu Nata 2014 z Valižansko zavezo zavezale,
da bodo: (1) zaustavile trend padanja obrambnih izdatkov, (2) stremele k
realnemu povečanju obrambnih izdatkov z rastjo BDP, (3) stremele k temu, da se
pomaknejo k smernici 2 % BDP za obrambo v naslednjih desetih letih in (4)
stremele k povečanju obrambnih izdatkov za glavno opremo ter raziskave in
razvoj, s ciljem, da temu namenijo najmanj 20 % letnih obrambnih izdatkov v
naslednjih desetih letih. Bistvo zaveze je, da se z rastjo BDP povečujejo tudi
obrambni izdatki, s trendom približevanja k 2 % BDP.
ZZSISV26 tako predstavlja nujni ukrep, za vzpostavitev
celovitih obrambnih zmogljivosti države. S tem bo omogočeno tudi takojšnje in
učinkovito obvladovanje drugih izjemnih varnostnih situacij, povezanih z
obrambo v države, še posebej v primeru dodatnega zaostrovanja migrantske krize
ter z njo povezanega delovanja organiziranega kriminala in terorizma ter v
primeru morebitnega pojava in širjenja nalezljivih bolezni. Hkrati pa se s
sredstvi, ki naj bi jih zagotavljal zakon, poleg nacionalnih zmogljivosti
omogoča tudi izpolnjevanje mednarodno sprejetih zavez in prevzemanje pravičnega
deleža bremena, kar krepi varnost in stabilnost evropskega prostora, v katerega
je umeščena Republika Slovenij, utrjuje njen ugled kot verodostojne članice
Nata in Evropske unije ter njeno širšo mednarodno verodostojnost pri
izpolnjevanju dogovorjenih obveznosti.
Iz navedenega Državni zbor ugotavlja, da se ZZSISV26 nanaša
na vsebino, glede katere v skladu s prvo alinejo drugega odstavka
90. člena Ustave Republike Slovenije razpis zakonodajnega referenduma ni
dopusten, ker zadevni zakon predstavlja zakon o nujnih ukrepih za zagotovitev
obrambe v smislu prve alineje drugega odstavka 90. člena Ustave.
Št. 411-01/20-61/34
Ljubljana, dne 27. novembra 2020
EPA 1240-VIII
Državni zbor
Republike Slovenije
Igor Zorčič
predsednik