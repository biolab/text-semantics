I. SPLOŠNA DOLOČBA
1. člen
(vsebina)
Ta pravilnik določa merila in metodologijo za vrednotenje
materialnih stroškov za izvedbo programa osnovne šole in programov osnovne šole
s prilagojenim programom (v nadaljnjem besedilu: šola), ki se financirajo iz
sredstev državnega proračuna, in sicer za nadomestila stroškov delavcem v
skladu s kolektivno pogodbo (dnevnice, potnine, nočnine), nabavo učil in učnih
pripomočkov, opredeljenih kot drobni inventar, strokovno literaturo in potrošni
material za pripravo in izvedbo pouka, stroške obveznih ekskurzij, storitve
zunanjih izvajalcev, telekomunikacijske stroške, stroške plačilnega prometa,
stroške za nadaljnje izobraževanje in usposabljanje strokovnih in drugih
delavcev, stroške zdravniških pregledov delavcev (v nadaljnjem besedilu:
programsko odvisni stroški) in za oskrbo otrok in mladostnikov s posebnimi
potrebami v skladu z odločbo o usmeritvi.
II. VREDNOTENJE MATERIALNIH STROŠKOV
2. člen
(kriteriji in merila)
(1) Materialni stroški se vrednotijo po naslednjih
kriterijih: oddelki, skupine oziroma učenci.
(2) Merilo za vrednotenje materialnih stroškov je
število točk posameznega kriterija.
3. člen
(točkovanje programsko odvisnih stroškov)
Za posamezni program oziroma dejavnost se določi naslednje število
točk:
1.     
Izvedba programa osnovne šole:
- 
269 točk na oddelek;
- 
8,5 točk na učenca;
2.     
Vzgojno-izobraževalno delo v bolnišničnih oddelkih:
- 
180 točk na oddelek;
3.     
Izvedba prilagojenega programa osnovne šole z nižjim izobrazbenim
standardom:
- 
296 točk na oddelek;
- 
8,9 točk na učenca;
4.     
Vzgojna skupina v domu za učence:
- 
691 točk na vzgojno skupino za programsko odvisne in fiksne stroške;
5.     
Izvedba posebnega programa vzgoje in izobraževanja:
- 
391 točk na oddelek;
- 
8,9 točk na učenca;
6.     
Mobilna služba:
- 
164 točk na oddelek.
4. člen
(oskrba otrok in mladostnikov s posebnimi potrebami v skladu
z odločbo o usmeritvi)
(1) Za stroške oskrbe za učence, ki so nameščeni v
domove za učence s posebnimi potrebami, se šolam, ki izvajajo vzgojni program
domov za učence s posebnimi potrebami, za oskrbni dan priznajo sredstva v
višini 1,75 točke za učenca, če učenec v domu za učence prejme vse glavne
obroke. Če učenec prejme le enega od glavnih obrokov (zajtrk, kosilo ali
večerja), se domu za učence za ta dan priznajo sredstva v višini 1 točke.
(2) Za kritje stroškov razširjene oskrbe se šolam, ki
izvajajo vzgojni program domov za učence s posebnimi potrebami, priznajo
sredstva v višini 3,5 točke na učenca mesečno, če je učenec v skupini prisoten
6 ali več dni v mesecu.
(3) Sredstva za kritje stroškov oskrbe in razširjene
oskrbe se nakazujejo po dejanski realizaciji na podlagi zahtevkov.
5. člen
(izobraževanje učencev Romov)
Za izobraževanje učencev Romov pripada šoli za programsko odvisne
stroške dodatnih 13,9 točk na učenca Roma.
5.a člen
(dodatek za telekomunikacijske stroške)
Za matično šolo in vsako podružnico, ki nima brezplačnega
širokopasovnega dostopa do interneta, se šoli za telekomunikacijske stroške
prizna dodatnih 183 točk.
6. člen
(določitev vrednosti točke)
(1) Vrednost točke in dinamiko nakazil za posamezno
proračunsko leto določi minister, pristojen za izobraževanje (v nadaljnjem
besedilu: minister), s sklepom, ki ga izda najkasneje do konca januarja
tekočega proračunskega leta. Vrednost točke se objavi na spletni strani
ministrstva, pristojnega za izobraževanje (v nadaljnjem besedilu: ministrstvo).
(2) Zaradi proračunskih zmožnosti, spremembe programa dela
ministrstva ali iz drugih utemeljenih razlogov se lahko vrednost točke v
proračunskem letu spremeni.
(3) Če šole ni ustanovila mestna občina, se za
vrednotenje materialnih stroškov iz 3. člena tega pravilnika vrednost točke pomnoži
s faktorjem 1,03 in se zaokroži na cent natančno.
III. DOLOČITEV OBSEGA MATERIALNIH STROŠKOV ZA ŠOLO
7. člen
(način določitve obsega sredstev)
(1) Letni obseg sredstev za materialne stroške za
posamezno šolo se določi za proračunsko leto najkasneje do 31. januarja,
pri čemer se upošteva stanje števila učencev in oddelkov na dan
15. septembra šolskega leta, ki se začne pred pričetkom proračunskega
leta. Končni izračun letnega obsega sredstev za materialne stroške se pripravi
najkasneje do 30. oktobra proračunskega leta, pri čemer se za obdobje od
1. septembra do 31. decembra proračunskega leta upošteva število učencev
in oddelkov na dan 15. septembra šolskega leta, ki se je začelo v
proračunskem letu. Za določitev letnega obsega sredstev na podlagi 5.a člena
tega pravilnika za tekoče proračunsko leto se upoštevajo podatki na dan 31.
decembra preteklega proračunskega leta, ki jih pristojna služba ministrstva
pridobi pri javnem zavodu Akademska in raziskovalna mreža Slovenije.
(2) Ne glede na prejšnji odstavek se lahko sredstva na
podlagi tega pravilnika določijo za obdobje, ki je krajše od proračunskega
leta, in sicer zaradi programskih ali statusno-pravnih sprememb šole ali iz
drugih utemeljenih razlogov.
(3) Ne glede na prvi odstavek tega člena se lahko posamezni
šoli dodelijo dodatna sredstva, če zaradi okoliščin, ki so posledica višje
sile, letni obseg sredstev za materialne stroške v tekočem proračunskem letu ne
zadostuje za namene iz 1. člena tega pravilnika.
(4) Sredstva iz prejšnjega odstavka se šoli zagotovijo na
podlagi obrazložene vloge. O utemeljenosti vloge odloči ministrstvo, pri čemer
mora šola zagotoviti ministrstvu vpogled v podatke, ki jih potrebuje za
ugotovitev utemeljenosti vloge.

Pravilnik o merilih in metodologiji za
določanje obsega sredstev za materialne stroške za izvedbo programa osnovne
šole in programov osnovne šole s prilagojenim programom (Uradni list RS, št. 41/17) vsebuje naslednjo končno določbo:
»IV. KONČNA DOLOČBA
8. člen
(uveljavitev pravilnika)
Ta pravilnik začne veljati 1. januarja 2018.«.

Pravilnik o spremembah Pravilnika o merilih in
metodologiji za določanje obsega sredstev za materialne stroške za izvedbo
programa osnovne šole in programov osnovne šole s prilagojenim programom
(Uradni list RS, št. 47/18) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 1. septembra 2018.«.

Pravilnik o spremembi in dopolnitvi Pravilnika
o merilih in metodologiji za določanje obsega sredstev za materialne stroške za
izvedbo programa osnovne šole in programov osnovne šole s prilagojenim
programom (Uradni list RS, št. 145/21) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvah Pravilnika o merilih
in metodologiji za določanje obsega sredstev za materialne stroške za izvedbo
programa osnovne šole in programov osnovne šole s prilagojenim programom
(Uradni list RS, št. 60/22) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(začetek financiranja v skladu z novim 5.a členom
pravilnika)
Dodatek za telekomunikacijske stroške v skladu z novim 5.a
členom pravilnika se prvič določi za proračunsko leto 2022, pri čemer se upoštevajo
podatki Akademske in raziskovalne mreže Slovenije na dan 1. aprila 2022.
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.