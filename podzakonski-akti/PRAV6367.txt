I. SPLOŠNE DOLOČBE
1. člen
Ta pravilnik določa obliko
raziskovalno-razvojnega usposabljanja in podiplomskega študija ter način
vključevanja mladih raziskovalcev v gospodarske organizacije, pogoje za
vključitev v usposabljanje, postopek za izbor prijav, financiranje ter način
spremljanja usposabljanja (v nadaljnjem besedilu: usposabljanje).
Postopek obravnavanja prijav poteka skladno
s predpisi, ki urejajo dodeljevanje sredstev državnih pomoči, subvencij,
posojil in drugih oblik sofinanciranja, razen če je s tem pravilnikom drugače
določeno. (črtan)
2. člen
Javna agencija za raziskovalno dejavnost
Republike Slovenije (v nadaljnjem besedilu: agencija) in Ministrstvo za visoko
šolstvo, znanost in tehnologijo (v nadaljnjem besedilu: financerja) skupaj
financirata usposabljanje mladih raziskovalcev iz gospodarstva z namenom, da se
vzpostavijo in širijo raziskovalno-razvojne skupine pri pravnih osebah, ki se
ukvarjajo z gospodarsko dejavnostjo.
Agencija je pooblaščena za sprejem sklepa o
višini subvencije za usposabljanje mladih raziskovalcev in vodenje celotnega
postopka.
3. člen
Sredstva za usposabljanje mladih
raziskovalcev iz državnega proračuna se dodelijo na podlagi javnega razpisa.
4. člen
V tem pravilniku uporabljeni izrazi,
zapisani v slovnični obliki moškega spola, so uporabljeni kot nevtralni za
moške in ženske.
5. člen
Na javni razpis prijavi kandidate pravna
oseba, ki se ukvarja z gospodarsko dejavnostjo skladno z veljavnim zakonom, ki
ureja gospodarske družbe, tehnološki center ali regionalna razvojna agencija (v
nadaljnjem besedilu: prijavitelj). Prijavitelj mora biti vpisan v evidenco
izvajalcev raziskovalne in razvojne dejavnosti, ki jo vodi agencija.
Prijavitelj iz prvega odstavka tega člena
lahko prijavi na javni razpis kandidata za mladega raziskovalca (v nadaljnjem
besedilu: kandidat), samo če izpolnjuje naslednje pogoje:
-       
je državljan Republike Slovenije;
-       
je tuj državljan, ki ima pravico do izobraževanja pod enakimi pogoji kot
državljan Republike Slovenije;
-       
ima najmanj univerzitetno izobrazbo;
-       
ima povprečno študijsko oceno vseh izpitov in vaj (brez diplome) na
dodiplomskem študiju najmanj 8,00; če je kandidat že vpisan na podiplomski
študij ali ima zaključen magisterij povprečna ocena dodiplomskega študija ni
pomembna;
-       
je star do vključno 30 let (upošteva se letnica rojstva); če je kandidat
brez finančne podpore financerjev že opravil študijski program za pridobitev
magisterija, pa je starost kandidata lahko 32 let.
Če je kandidat izkoristil porodniški
oziroma starševski dopust – pri čemer se za enega otroka upošteva 1 leto – se
starostna meja dvigne nad 30 let, za čas dejansko izrabljenega dopusta. Enako
velja za daljšo dokumentirano (v skupnem trajanju nad 6 mesecev) bolezensko
odsotnost kandidata.
Kandidati, ki so že bili financirani v
programu mladih raziskovalcev, pa so pogodbo predčasno prekinili ali programa
usposabljanja niso izpolnili v pogodbenem roku, ne morejo kandidirati na
razpis.
6. člen
Sredstva za usposabljanje se dodelijo za
določen čas, in sicer za doktorat znanosti do največ štiri leta in šest
mesecev.
Mladi raziskovalec, ki se usposablja za
pridobitev doktorata znanosti, lahko usposabljanje zaključi s pridobitvijo
magisterija. Financerja v tem primeru financirata usposabljanje mladega
raziskovalca do največ dve leti in šest mesecev, vendar po tem, mladi
raziskovalec nima več pravice do nadaljnjega financiranja.
Financerja skrajšata dobo financiranja,
navedeno v prvem odstavku tega člena, za eno leto, če je kandidat že vpisan v
drugi letnik podiplomskega študija oziroma za dve leti, če je že zaključil
drugi letnik ali če ima že zaključen magisterij.
7. člen
Financerja pooblastita javna uslužbenca, ki
sta pri financerjih zadolžena za mlade raziskovalce iz gospodarstva (v
nadaljnjem besedilu: uradna oseba) za opravljanje nadzora nad porabo dodeljenih
sredstev.
8. člen
Financerja skupaj imenujeta komisijo za
ocenjevanje mladih raziskovalcev iz gospodarstva (v nadaljnjem besedilu:
komisija), ki predstavlja strokovno posvetovalno in ekspertno telo obeh financerjev.
Komisija ima osem članov in je sestavljena
tako, da so enakovredno zastopani predstavniki znanstvenih področij in
gospodarstva. Agencija imenuje štiri člane komisije z naravoslovno-
matematičnega, tehniškega, biotehniškega in družboslovnega področja,
Ministrstvo za visoko šolstvo, znanost in tehnologijo, pa štiri člane.
Predsednik in člani komisije so imenovani za dobo štirih let, tako da se pri
prvem imenovanju za štiri člane komisije določi mandat dveh let, za ostale pa
štiri leta. Najmanj štirje člani komisije sedanjega sestava, ostanejo zaradi
kontinuitete, še naprej člani komisije.
Komisija pripravi predlog smernic za javni
razpis za financiranje mladih raziskovalcev iz 5. člena tega pravilnika ter
sodeluje pri vsebinskih in metodoloških vprašanjih vezanih na financiranje
mladih raziskovalcev.
Delo komisije določa poslovnik, ki ga
sprejme komisija po predhodnem soglasju financerjev.
II. JAVNI RAZPIS
9. člen
Financerja objavita javni razpis za
financiranje usposabljanja mladih raziskovalcev (v nadaljnjem besedilu: razpis)
enkrat letno v Uradnem listu RS, praviloma do 31. marca tekočega leta.
10. člen
Razpis mora vsebovati:
1.     
celotno ime in naslov obeh financerjev;
2.     
pravno podlago za izvedbo razpisa;
3.     
predmet razpisa;
4.     
pogoje za kandidiranje na razpisu;
5.     
merila za ocenjevanje prijav iz 19., 20., 21., 22. in 23. člena tega
pravilnika;
6.     
orientacijsko vrednost sredstev za izvedbo programa v tekočem letu;
7.     
obliko, rok in način oddaje prijav;
8.     
datum odpiranja prijav;
9.     
rok, v katerem bo prijavitelj obveščen o izbiri in financiranju;
10.  
kraj, čas in osebo pri kateri lahko zainteresirani dvignejo razpisno
dokumentacijo.
Sestavine razpisa s celotno razpisno
dokumentacijo iz prejšnjega odstavka so dostopne tudi na spletni strani
agencije.
11. člen
Prijava na razpis se vloži neposredno pri
agenciji ali po pošti in na predpisanem obrazcu.
Za pravočasno vloženo se šteje prijava, ki
je prispela na agencijo, ne glede na vrsto prenosa pošiljke, najkasneje zadnji
dan razpisnega roka in do ure, določene z razpisom.
Odpirajo se samo v roku dostavljene,
pravilno izpolnjene in označene kuverte, ki vsebujejo prijave, in sicer v
vrstnem redu, v katerem so bile vložene.
Nepravočasno prispele in nepravilno
opremljene prijave, financerja zavržeta s sklepom in prijave vrneta
prijavitelju.
12. člen
Prijavitelj mora predložiti k prijavi na
razpis:
-       
okvirni program raziskovalnega usposabljanja mladega raziskovalca na
razvojno-raziskovalnih projektih prijavitelja;
-       
seznam opravljenih raziskovalno-razvojnih projektov prijavitelja v
zadnjih petih letih;
-       
pregled projektov raziskovalne skupine prijavitelja v izvajanju,
relevantnih za program usposabljanja kandidata in za razvoj prijavitelja;
-       
razvojni program organizacije;
-       
dokazilo o državljanstvu;
-       
dokazilo o izobrazbi (diplomo) oziroma izjavo, da bo kandidat diplomiral
do vključno 15. septembra s tem, da mora biti diploma predložena agenciji
najkasneje do 16. septembra tekočega leta;
-       
dokazilo o povprečni oceni dodiplomskega študija oziroma potrdilo o
vpisu na podiplomski študij s seznamom opravljenih izpitov ali potrdilo o
magisteriju;
-       
pisno izjavo prijavitelja, da bo kandidata v času usposabljanja
razbremenil delovnih dolžnosti, ki niso v funkciji raziskovalno-razvojnega dela
in podiplomskega študija;
-       
pisno izjavo kandidata, da se lahko osebni podatki, navedeni v prijavi,
uporabijo za evidence oziroma sezname, določene s tem pravilnikom.
13. člen
Okvirni program raziskovalnega
usposabljanja kandidata za mladega raziskovalca je sestavljen iz raziskovalnega
in študijskega programa.
Raziskovalni program obsega:
-       
izhodišče raziskovalne naloge mladega raziskovalca in njeno umestitev v
raziskovalno razvojni projekt prijavitelja;
-       
delovno hipotezo in metode dela;
-       
cilje raziskave in predvidene rezultate.
Študijski program mora biti časovno
opredeljen.
Program podpišejo raziskovalni mentor,
vodja raziskovalne skupine, poslovodni organ prijavitelja in kandidat.
14. člen
V seznamu raziskovalno-razvojnih projektov
mora biti označen projekt, na katerem dela mentor in bo tja vključen tudi mladi
raziskovalec. Seznam projektov podpiše tudi vodja raziskovalne skupine.
15. člen
Uradna oseba označi na vsakem prejetem
prijavnem obrazcu zaporedno številko in datum prejema prijave na razpis. Kopijo
potrjenega obrazca o prijavi kandidata se vrne prijavitelju v 15 dneh od
odpiranja prijav.
Odpiranje prijav vodi komisija za odpiranje
prijav, ki jo imenuje direktor agencije. Komisija za odpiranje prijav vodi
zapisnik o odpiranju prijav, ki vsebuje predvsem:
1.     
naslov, prostor in čas odpiranja prijav;
2.     
predmet razpisa;
3.     
imena navzočih predstavnikov komisije za odpiranje prijav;
4.     
ime oziroma naziv prijaviteljev prijav po vrstnem redu odpiranja prijav;
5.     
ugotovitve o popolnosti prijav;
6.     
navedbo tistih prijaviteljev, ki niso dostavili popolne prijave.
Na odpiranju komisija za odpiranje prijav
ugotavlja popolnost prijav glede na to ali so bili predloženi vsi zahtevani
dokumenti (formalna popolnost prijav).
Zapisnik podpišejo predsednik in člani
komisije za odpiranje prijav.
16. člen
Če je prijava pomanjkljiva, komisija za
odpiranje prijav o tem pisno obvesti prijavitelja in ga pozove, da jo v roku 8
dni dopolni.
Nepopolne prijave, ki jih prijavitelj v
roku iz prejšnjega odstavka ne dopolni, se zavržejo. Predložena dokumentacija
se vrne prijavitelju.
17. člen
V postopku izbora so upoštevane samo prijave,
ki so pravočasno oddane v razpisnem roku in imajo vse elemente, zahtevane z
razpisno dokumentacijo.
III. OCENJEVANJE
18. člen
Pravočasne in popolne prijave pošlje uradna
oseba komisiji. Vsaki prijavi priloži obrazec ocenjevalnega lista in priloge,
ki so njegov sestavni del, in sicer: kvantitativno analizo uspešnosti
raziskovalne skupine, prikaz uspešnosti usposabljanja mladih raziskovalcev pri
posameznem mentorju in reference mentorja.
Komisija ocenjuje:
-       
ustreznost mentorja;
-       
ustreznost raziskovalne skupine;
-       
ustreznost kandidata;
-       
program usposabljanja;
-       
ustreznost prijavitelja.
Komisija pripravi oceno za vsako prijavo
posebej, nato pa še predlog prioritetne liste vseh prijav, ki jih je
ocenjevala.
19. člen
Ustreznost mentorja se oceni z vidika
mednarodnih znanstvenih referenc in njegove uspešnosti pri prenosu znanja in
dosedanjem usposabljanju mladih raziskovalcev.
Mentor mora:
-       
imeti doktorat znanosti;
-       
izpolnjevati pogoje za vodjo temeljnega raziskovalnega projekta ali
imeti najmanj en podeljen patent v zadnjih desetih letih;
-       
biti v delovnem razmerju v raziskovalni skupini prijavitelja; če mentor
ni v delovnem razmerju pri prijavitelju, to ni izključitveni pogoj, se pa
upošteva pri določitvi prioritetne liste mladih raziskovalcev;
-       
sodelovati v raziskovalnem programu ali vsaj enem raziskovalno-razvojnem
projektu, ki ga sofinancirata financerja in dokazati uspešno sodelovanje z
uporabniki v zadnjih petih letih.
Mentor ne more usposabljati več kot tri mlade
raziskovalce hkrati (upoštevajo se tudi mladi raziskovalci, ki jim status
miruje oziroma tisti, ki jim je pogodba iztekla, niso pa še uspešno zaključili
programa).
Mentor se mora zavezati, da bo mlademu
raziskovalcu na razpolago najmanj dve uri tedensko za usmerjanje in pomoč pri
njegovem raziskovalnem delu.
20. člen
Ustreznost raziskovalne skupine
prijavitelja, kjer bo usposabljanje potekalo se oceni na podlagi:
-       
znanstvene odličnosti raziskovalne skupine (glede na kazalce znanstvene
uspešnosti) inovativnosti in njenega pomena za razvoj področja;
-       
povezanosti raziskovalne skupine z uporabniki;
-       
rezultatov raziskovalne skupine pri dosedanjem usposabljanju mladih
raziskovalcev;
-       
ocene kadrovskih potreb in razvojnih možnosti področja.
21. člen
Ustreznost kandidata se oceni z vidika
uspešnosti dodiplomskega oziroma podiplomskega študija, starosti kandidata,
prejetih nagradah in priznanjih in morebitnih raziskovalnih rezultatov.
22. člen
Program usposabljanja se oceni z vidika
zahtevnosti programa, njegove zasnove in relevance pomembne za gospodarstvo.
23. člen
Ustreznost prijavitelja se oceni na
podlagi:
-       
raziskovalno-razvojne usmeritve prijavitelja;
-       
razvojnih možnosti in kadrovskih potreb;
-       
njegove bonitete (pozitivnega poslovanja).
IV. ODLOČANJE
24. člen
Dokončno listo za financiranje
raziskovalnega usposabljanja in podiplomskega študija mladih raziskovalcev iz
gospodarstva sprejmeta oba financerja s sklepom. Na strani agencije je to
upravni odbor agencije, na strani Ministrstva za visoko šolstvo, znanost in
tehnologijo, pa minister. V obrazložitvi sklepa se navedejo razlogi za sprejeto
odločitev.
25. člen
Agencija v roku, ki je naveden v objavi
javnega razpisa, obvesti vse prijavitelje o sprejetih kandidatih na mesta
mladih raziskovalcev.
Obvestilo vsebuje podatke o:
-       
upravičencu do financiranja;
-       
mentorju in področju usposabljanja;
-       
cenovni kategoriji;
-       
začetku in predvidenem trajanju usposabljanja;
-       
šifri raziskovalne skupine.
Prijavitelje, katerih prijave niso bile
izbrane, se obvesti o odločitvi s sklepom. V obvestilu se navedejo razlogi za
sprejeto odločitev.
26. člen
Prijavitelj ima v 8 dneh od prejema sklepa,
pravico vložiti pritožbo. Prijavitelj mora v pritožbi natančno opredeliti
razloge, zaradi katerih vlaga pritožbo. Predmet pritožbe ne morejo biti pogoji
in merila za ocenjevanje.
Financerja imenujeta komisijo, ki pripravi
predlog sklepa o rešitvi pritožb. Direktor agencije pošlje predlog sklepa
upravnemu odboru agencije in Ministrstvu za visoko šolstvo, znanost in
tehnologijo v sprejem.
Financerja odločita o pritožbah v roku 30
dni od dneva prejema pritožbe. V obrazložitvi sklepa se navedejo razlogi za
sprejeto odločitev. Odločitev je dokončna.
Vložena pritožba ne zadrži podpisa pogodb z
izbranimi prijavitelji.
Po sprejetem sklepu o rešitvi pritožb
agencija objavi sprejeto listo mladih raziskovalcev na spletni strani agencije.
V. IZVAJANJE FINANCIRANJA
27. člen
Financerja skleneta s prijaviteljem
programa usposabljanja mladega raziskovalca (v nadaljnjem besedilu: izvajalec)
pogodbo o financiranju usposabljanja mladega raziskovalca, v kateri pogodbeni
stranki določita medsebojne pravice in obveznosti. S pogodbo se lahko določi,
da izvajalec krije določene stroške pri usposabljanju mladega raziskovalca.
Izvajalec lahko v okviru danih možnosti in izpolnjevanju vseh pogojev izbere
datum začetka financiranja.
Izvajalec mora vrniti podpisano pogodbo
najkasneje v 15 dneh od prejema le-te. Pogodbi je dolžan priložiti pogodbo o
zaposlitvi mladega raziskovalca in potrdilo o vpisu na podiplomski študij.
Slednje ne velja za mlade raziskovalce z opravljenim magisterijem.
28. člen
Če uradna oseba ugotovi, da je treba katero
od sestavin pogodbene dokumentacije dopolniti, obvesti izvajalca o
pomanjkljivostih pogodbene dokumentacije in ga pozove, da jih odpravi.
Če izvajalec v 15 dneh po prejemu obvestila
ne dopolni pogodbene dokumentacije, financerja odstopita od sklenitve pogodbe
in o tem najkasneje v 8 dneh obvestita izvajalca.
VI. KRAJŠE OBLIKE USPOSABLJANJA MLADIH RAZISKOVALCEV V TUJINI
29. člen
Mladim raziskovalcem, katerih usposabljanje
financerja že financirata, se omogoči krajše usposabljanje v tujini v obliki
študijskih projektov na tujih univerzah oziroma raziskovalnih inštitutih ali
izvedbe eksperimentalnega dela doktorata, v prid kakovostnejšega usposabljanja
in podiplomskega študija doma, in sicer do največ enega leta in pol. Izvajalec
opiše potek usposabljanja mladega raziskovalca v tujini, v letnem poročilu.
V času krajšega usposabljanja v tujini je
izvajalec upravičen do polnega obroka sredstev, ki jih financerja namenjata za
usposabljanje mladih raziskovalcev, tudi v primeru, da je mladi raziskovalec,
za čas bivanja v tujini, pridobil tujo štipendijo.
Zaradi krajšega usposabljanja v tujini se
pogodbeni rok za izvedbo programa ne podaljša, zagovor doktorata pa mora biti
opravljen v Republiki Sloveniji.
VII. SPREMLJANJE USPOSABLJANJA MLADIH RAZISKOVALCEV
30. člen
Izvajalec mora poročati o usposabljanju
mladega raziskovalca v roku, ki je naveden v pogodbi in v ta namen poslati
agenciji letno oziroma zaključno poročilo v skladu z Navodilom za pripravo
letnega in zaključnega poročila o usposabljanju mladega raziskovalca, ki ga
agencija objavi na spletni strani. Agencija o zadevah, navedenih v tem
odstavku, sproti obvesti Ministrstvo za visoko šolstvo, znanost in tehnologijo.
Izvajalec mora, doktorsko disertacijo
mladega raziskovalca objaviti v elektronski obliki na SICRISU.
Finančni obračun ob zaključku usposabljanja
mora biti poslan agenciji najkasneje v roku enega meseca od izplačila zadnjega
obroka.
Če poročilo in finančni obračun nista
posredovana do roka, določenega v pogodbi, lahko financerja za čas zamude ne
izplačata tekočega mesečnega obroka sredstev po pogodbi.
Mladi raziskovalec mora v Republiki
Sloveniji sprejeti pridobljeni izobrazbi ustrezno zaposlitev za enak čas kot je
trajalo financiranje usposabljanja. V nasprotnem primeru mora vrniti 5%
izplačanih sredstev. V primeru, da je mlademu raziskovalcu, takoj po zagovoru
doktorata, odobren podoktorski projekt v tujini, se obveznost iz prvega stavka
tega odstavka prestavi za čas odobrenega podoktorskega projekta.
Obveznosti mladega raziskovalca iz
prejšnjega odstavka se podrobneje uredijo v pogodbi iz 27. člena tega
pravilnika.
31. člen
Izvajalec je najkasneje do desetega v
mesecu dolžan sporočiti agenciji spremembe v zvezi z usposabljanjem mladega
raziskovalca, ki se nanašajo na spremembo oziroma prekinitev zaposlitve, ter na
upravičeno odsotnost nad 30 dni skupaj, kot je porodniški dopust ali daljša
bolezenska odsotnost, za katere izvajalec pridobi javno finančna sredstva.
V primeru prekinitve oziroma spremembe
zaposlitve, se izplačevanje sredstev v celoti prekine. Za čas upravičene
odsotnosti pa financerja prekineta financiranje in podaljšata program
usposabljanja za čas mirovanja pogodbenih obveznosti.
32. člen
Izvajalec lahko predlaga zamenjavo mentorja
le v primeru zamenjave delovnega razmerja mentorja, upokojitve ali smrti
mentorja.
Mentor mora izpolnjevati pogoje iz 19. člena
tega pravilnika.
33. člen
Sredstva financerjev se smejo uporabljati
le za namene in v razmerjih kot to izhaja iz tega pravilnika, pogodbe in
Navodila o porabi sredstev za usposabljanje mladih raziskovalcev.
Izvajalec je dolžan omogočiti financerjema
vpogled v porabo sredstev, ki jih prejema na podlagi pogodbe.
V pogodbi se navedeta odgovorni osebi za
skrbnika pogodbenih določil. Skrbnik pogodbe, ki je določen s strani
Ministrstva za visoko šolstvo, znanost in tehnologijo, je odgovoren za izvedbo
plačil in nadzor nad porabo sredstev, ki jih zagotavlja ministrstvo.
34. člen
V primeru neizpolnjevanja pogodbenih
obveznosti je izvajalec dolžan o tem takoj poročati financerjema. Financerja
lahko začasno ustavita ali prekineta financiranje oziroma odstopita od pogodbe.
Prekinitev usposabljanja na zahtevo
izvajalca ali na željo mladega raziskovalca, v prvih šestih mesecih
financiranja nima finančnih posledic za podpisnika pogodbe, razen, če
financerja ugotovita nenamensko porabo sredstev.
Odgovornost izvajalca v primeru prekinitve
usposabljanja po preteku 6 mesecev financiranja se opredeli v pogodbi o
financiranju usposabljanja mladega raziskovalca.
Če financerja odstopita od pogodbe zaradi
nenamenske porabe sredstev, je izvajalec dolžan izplačana sredstva vrniti, v
realni vrednosti, v roku, ki ga določita financerja.
Če namen in cilj programa usposabljanja
(zagovor doktorata) nista dosežena v pogodbenem roku oziroma roku podaljšanem
za 6 mesecev brez zagotovila finančnih sredstev financerjev, sta izvajalec in
mladi raziskovalec dolžna vrniti 5% izplačanih sredstev.
35. člen
Če mladi raziskovalec uspešno zaključi
usposabljanje (zagovor doktorata) pred iztekom pogodbenega roka, se mu za čas,
ki preostane do izteka pogodbe, lahko podeli nagrada, ki predstavlja 30% višine
sredstev, ki jih financerja namenjata za bruto plačo (brez prispevkov) mladega
raziskovalca, za vsak predčasno končani mesec usposabljanja, vendar največ za
dvanajst mesecev.
Raziskovalni skupini organizacije, kjer je
potekalo usposabljanje mladega raziskovalca, ki je program usposabljanja
predčasno zaključil, se uspeh upošteva pri novih nastavitvah mladih
raziskovalcev.

Pravilnik o usposabljanju in financiranju
mladih raziskovalcev v gospodarstvu (Uradni list RS, št. 12.05) vsebuje naslednje prehodne in
končne določbe:
»VIII. PREHODNE IN KONČNE DOLOČBE
36. člen
Za mlade raziskovalce, ki so bili sprejeti
na usposabljanje pred uveljavitvijo tega pravilnika, se financiranje
usposabljanja izpelje v skladu s pravili, ki so veljali ob sklenitvi pogodbe.
V primeru, da mladi raziskovalec opravi
magistrsko usposabljanje z zagovorom magisterija do izteka pogodbenega roka (v
dveh letih in šestih mesecih), ima možnost takojšne obravnave prijave za
nadaljevanje usposabljanja do doktorata, vendar je doba financiranja za
nadaljevanje usposabljanja do doktorata največ dve leti.
Če mladi raziskovalec, ki mu je bilo
odobreno magistrsko usposabljanje, pred iztekom pogodbenega roka pridobi sklep
senata za direktni prehod na doktorski študij, je njegova skupna doba
financiranja največ štiri leta in šest mesecev.
37. člen
Pogoj iz prvega odstavka 5. člena tega
pravilnika, da mora biti prijavitelj vpisan v evidenco izvajalcev raziskovalne
in razvojne dejavnosti, ki jo vodi agencija, se začne uporabljati z razpisom v
letu 2006.
38. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o usposabljanju in financiranju mladih raziskovalcev v gospodarstvu
(Uradni list RS, št. 49/05) spreminja 36. člen pravilnika
tako, da se glasi:
»36. člen
Za mlade raziskovalce, ki so bili sprejeti
na usposabljanje pred uveljavitvijo tega pravilnika, se financiranje
usposabljanja izpelje v skladu s pravili, ki so veljali ob sklenitvi pogodbe,
razen določil 29. člena, petega odstavka 30. člena, prvega odstavka 31. člena,
32. člena ter petega odstavka 34. člena.
V primeru, da mladi raziskovalec opravi
magistrsko usposabljanje z zagovorom magisterija do izteka pogodbenega roka (v
dveh letih in šestih mesecih), ima možnost takojšne obravnave prijave za
nadaljevanje usposabljanja do doktorata, vendar je doba financiranja za nadaljevanje
usposabljanja do doktorata največ dve leti.
Če mladi raziskovalec, ki mu je bilo
odobreno magistrsko usposabljanje, pred iztekom pogodbenega roka pridobi sklep
senata za direktni prehod na doktorski študij, je njegova skupna doba
financiranja največ štiri leta in šest mesecev.«;
ter vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.