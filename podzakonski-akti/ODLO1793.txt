I
Javni gospodarski zavod Pohorje Mirna, proizvodnja opreme za
protipožarno zaščito in namakanje, ulivanje in kovanje barvnih kovin ter
kmetijska proizvodnja, Slovenska vas 14, 8232 Šentrupert, matična št.
5273170000, davčna številka: SI63672537 (v nadaljnjem besedilu: Javni
gospodarski zavod Pohorje Mirna), preneha poslovati po postopku redne
likvidacije. Kmetijska dejavnost Javnega gospodarskega zavoda Pohorje Mirna se
prenese na Javni gospodarski zavod Kozjak, Vošnjakova ulica 16, 2000 Maribor (v
nadaljnjem besedilu: Javni gospodarski zavod Kozjak).
II
Osnovna sredstva, ki so bila v bilanci stanja namenjena opravljanju
kmetijske dejavnosti Javnega gospodarskega zavoda Pohorje Mirna, se prenesejo
na Javni gospodarski zavod Kozjak. 
Javni gospodarski zavod Pohorje Mirna mora v skladu z računovodskimi
predpisi pripraviti letno poročilo po stanju na zadnji dan pred uveljavitvijo
tega odloka. Letno poročilo bo med drugim podlaga za prenos osnovnih sredstev
na Javni gospodarski zavod Kozjak.
III
Javne uslužbence, ki na dan uveljavitve tega odloka v skladu
s sistemizacijo in sklenjenimi pogodbami o zaposlitvi opravljajo kmetijsko
dejavnost Javnega gospodarskega zavoda Pohorje Mirna, prevzame Javni
gospodarski zavod Kozjak. 
Javnim uslužbencem, ki na dan uveljavitve tega odloka v
skladu s sistemizacijo in sklenjenimi pogodbami o zaposlitvi ne opravljajo
kmetijske dejavnosti Javnega gospodarskega zavoda Pohorje Mirna ter so na dan
uveljavitve tega odloka v rednem delovnem razmerju pri Javnem gospodarskem
zavodu Pohorje Mirna, delovno razmerje preneha v skladu z Zakonom o delovnih
razmerjih (Uradni list RS, št. 21/13 in 78/13 – popr.).
IV
Vse obveznosti, ki so nastale iz opravljanja dejavnosti Javnega
gospodarskega zavoda Pohorje Mirna, se poplačajo iz proračuna Republike
Slovenije.
V
Z dnem uveljavitve tega odloka preneha mandat vsem organom
Javnega gospodarskega zavoda Pohorje Mirna.
VI
Po likvidaciji preostanek premoženja, razen osnovnih sredstev,
namenjenih opravljanju kmetijske dejavnosti javnega gospodarskega zavoda,
prevzame ustanovitelj.
VII
Z uveljavitvijo tega odloka preneha veljati Odlok o
preoblikovanju gospodarske enote »Proizvodno podjetje Pohorje Mirna, p. o.« v
»Javni gospodarski zavod Pohorje Mirna, proizvodnja opreme za protipožarno
zaščito in namakanje, ulivanje in kovanje barvnih kovin ter kmetijska
proizvodnja« (Uradni list RS, št. 60/01 in 112/13).
VIII
Ta odlok začne veljati naslednji dan po objavi v Uradnem listu
Republike Slovenije.
Št. 00720-9/2014
Ljubljana, dne 17. julija 2014
EVA 2014-2030-0029
Vlada Republike Slovenije
mag. Alenka Bratušek l.r.
Predsednica