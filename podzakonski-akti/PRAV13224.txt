I. SPLOŠNA DOLOČBA
1. člen
(namen)
Ta pravilnik določa merila o določitvi javnoveljavnih
študijskih programov, ki dajejo kompetence za strokovno izobraženega delavca v
športu.
II. MERILA
2. člen
(javnoveljavni študijski programi)
(1) Javnoveljavni študijski program daje kompetence za
strokovno izobraženega delavca v športu, če diplomantom oziroma diplomantkam (v
nadaljnjem besedilu: diplomantom) zagotavlja znanja s področja procesa športne
vadbe na področju enega ali več športnih programov iz prvega odstavka
6. člena Zakon o športu (Uradni list RS, št. 29/17).
(2) Vsebine, ki omogočajo pridobitev znanja s področja
procesa športne vadbe iz prejšnjega odstavka so:
1.     
antropološko-kineziološki temelji športa,
2.     
psihosocialne značilnosti posameznih starostnih skupin in spolov v
povezavi s športom oziroma gibalno dejavnostjo,
3.     
zdravstveni vidiki telesne obremenitve in fiziološki vidiki telesne
obremenitve,
4.     
osnovne biomehanskih vidikov telesne obremenitve in biomehanskih
značilnosti posameznih športnih panog,
5.     
zdravstvenih vidiki gibanja in športa,
6.     
problematika prostega časa v povezavi s športom,
7.     
biološki razvoj otroka, telesne, gibalne in zdravstvene značilnosti
otrok ter mladine, ter biološko stanja odraslih, starostnikov in posebnih
skupin ljudi,
8.     
principi gibalnega učenja,
9.     
osnove dela z osebami s posebnimi potrebami,
10.  
načrtovanje športno-vzgojnega procesa,
11.  
didaktika posameznih športih panog,
12.  
organizacija izvedbe športnih, rekreacijskih, programov za zdravje in
zunajšolskih športnih programov,
13.  
načrtovanje procesa športne vadbe,
14.  
metodika posameznih športih panog,
15.  
vodenje športne vadbe,
16.  
pedagoški, etični in moralni standardi pri procesu športne vadbe za
različne skupine ljudi,
17.  
učinki športne vadbe na posameznika glede na pripravljenost, starost in
posebne potrebe,
18.  
načini vadbe z namenom ohranjanja oziroma izboljšanja zdravja ter
splošne telesne zmogljivosti,
19.  
razvoj gibalnih sposobnosti posameznika,
20.  
vplivi specifičnih gibalnih spretnosti z namenom izboljšanja vsakdanjih
telesnih aktivnosti, ki pogojujejo gibanje (šport, igra, delo, vsakodnevna
opravila),
21.  
delovanje človekovega organizma v gibanju v interakciji z življenjskim
in delovnim okoljem ter posledice interakcije okolja in človeka,
22.  
preventivno delovanje, oblikovanje in vodenje programov gibalnih oziroma
športnih aktivnosti, gibalne terapije in promocije aktivnega življenjskega
sloga kot dejavnika kakovosti življenja,
23.  
vplivi neposrednega delovnega in bivalnega okolja na adaptacijo
človeškega organizma,
24.  
posledice delovanja človeka pod vplivom gibalne oziroma športne
aktivnosti, specifičnih poklicnih dejavnosti in delovanjem v ekstremnih
okoljih,
25.  
principi varne vadbe,
26.  
diagnostični postopki na strokovnem področju športa,
27.  
analiza učinkov športne vadbe na različne skupine ljudi in
28.  
osnove statistike, informatike in metodoloških postopkov vezanih na
šport in znanost v športu.
(3) Javnoveljavni višješolski študijski program daje
kompetence za strokovno izobraženega delavca v športu, če v najmanj 70
odstotnem deležu študijskega programa, z ovrednotenjem študijskih obveznosti po
Evropskem prenosnem kreditnem sistemu (v nadaljnjem besedilu: ECTS), omogoča
diplomantu pridobitev znanja iz vsebin 1. do 25. točke prejšnjega odstavka.
(4) Javnoveljavni študijski program prve oziroma druge
stopnje daje kompetence za strokovno izobraženega delavca v športu, če v
najmanj 70 odstotnem deležu študijskega programa, z ovrednotenjem študijskih
obveznosti po ECTS, omogoča diplomantu pridobitev znanja iz vsebin navedenih v
drugem odstavku tega člena.
III. POSTOPEK
3. člen
(postopek uvrstitve javnoveljavnih študijskih programov na
seznam)
(1) Izvajalci javnoveljavnih študijskih programov, ki
izvajajo programe v skladu z merili iz tretjega ali četrtega odstavka
prejšnjega člena, lahko pri ministrstvu, pristojnem za šport (v nadaljnjem
besedilu: ministrstvo), podajo predlog za uvrstitev programa na seznam
javnoveljavnih študijskih programov, ki dajejo kompetence za strokovno
izobraženega delavca v športu.
(2) Ministrstvo po prejemu predloga iz prejšnjega
odstavka, pridobi podatke o vsebini javnoveljavnih študijskih programov, potrebne
za ugotovitev kompetenc, iz javnih evidenc oziroma pri organih, pristojnih za
odločanje o javni veljavnosti študijskih programov.
(3) Če ministrstvo ugotovi, da javnoveljavni študijski
program izpolnjuje merila iz tretjega oziroma četrtega odstavka prejšnjega
člena, ga uvrsti na seznam javnoveljavnih študijskih programov, ki dajejo
kompetence za strokovno izobraženega delavca v športu.
(4) Ministrstvo lahko pridobi mnenje Strokovnega sveta
Republike Slovenije za šport ali je posamezen javnoveljavni študijski program v
skladu z merili iz tretjega oziroma četrtega odstavka prejšnjega člena.
4. člen
(objava seznama)
Seznam javnoveljavnih študijskih programov, ki dajejo
kompetence za strokovno izobraženega delavca v športu v skladu z merili iz 2.
člena tega pravilnika in njihovih izvajalcev, se objavi na spletni strani
ministrstva.
IV. PREHODNA IN KONČNA DOLOČBA
5. člen
(pretekli programi)
Minister na podlagi meril iz tretjega oziroma četrtega
odstavka 2. člena tega pravilnika in po predhodnem soglasju Strokovnega sveta
Republike Slovenije za šport določi, kateri javnoveljavni študijski programi,
ki se ne izvajajo več, dajejo pa najmanj izobrazbo, pridobljeno po študijskem
programu višjega strokovnega izobraževanja oziroma študijskem programu prve
oziroma druge stopnje, oziroma izobrazbo, ki ustreza ravni izobrazbe,
pridobljene po študijskem programu višjega strokovnega izobraževanja oziroma po
študijskem programu prve oziroma druge stopnje, v skladu z zakonom, ki ureja
višje strokovno izobraževanje oziroma zakonom, ki ureja visoko šolstvo, dajejo
kompetence za strokovno izobraženega delavca v športu, in jih uvrsti na seznam
iz prejšnjega člena.
6. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-65/2017
Ljubljana, dne 6. oktobra 2017
EVA 2017-3330-0059
dr. Maja Makovec Brenčič
l.r.
Ministrica
za izobraževanje, znanost in šport