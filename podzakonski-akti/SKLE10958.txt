1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010,
str. 12; v nadaljevanju Uredba (EU) št. 1093/2010) dne 16. oktobra
2015 objavil Smernice o uporabi poenostavljenih obveznosti na podlagi člena
4(5) Direktive 2014/59/EU (v nadaljevanju: smernice), ki so objavljene na
njegovi spletni strani.
(2) Smernice iz prvega odstavka tega člena podrobneje
določajo merila za odločitev pristojnega organa in organa za reševanje glede
ustreznosti uporabe poenostavljenih obveznosti pri pripravi načrtov sanacije in
načrtov reševanja za posamezno institucijo. Smernice za ta namen opredeljujejo
nabor obveznih kazalnikov, na podlagi katerih se oceni vpliv morebitnega
propada institucije na delovanje finančnih trgov, poslovanje drugih institucij,
pogoje financiranja in širše gospodarstvo. Smernice v prilogi opredeljujejo
tudi nabor neobveznih kazalnikov, ki se lahko uporabijo, če pristojni organi in
organi za reševanje ocenijo, da so smiselni in pomembni za določeno
institucijo.
(3) Smernice so naslovljene na:
-       
pristojne organe, kakor so opredeljeni v točki (i) drugega odstavka 4. člena Uredbe (EU)
št. 1093/2010, in
-       
organe za reševanje, kakor so opredeljeni v točki (iv) drugega odstavka
4. člena Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za Banko Slovenije, kadar:
1.     
v skladu z ZBan-2 v vlogi pristojnega organa izvaja pristojnosti in
naloge nadzora iz poglavja 6.7.1. ZBan-2;
2.     
v skladu z ZRPPB izvaja naloge in pristojnosti organa za reševanje iz
poglavja 2.2.4 ZRPPB.
(2) Banka Slovenije bo pri opravljanju nalog in
pristojnosti nadzora v zvezi z uporabo poenostavljenih obveznosti pri pripravi
načrtov sanacije v skladu z ZBan-2 v celoti upoštevala določbe smernic v delu,
v katerem se nanašajo na izvajanje nalog in pooblastil pristojnega organa.
(3) Banka Slovenije bo pri opravljanju nalog in
pristojnosti organa za reševanje v zvezi z uporabo poenostavljenih obveznosti
pri pripravi načrtov reševanja v skladu z ZRPPB v celoti upoštevala določbe
smernic v delu, v katerem se nanašajo na izvajanje nalog in pooblastil organa
za reševanje.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne
22. novembra 2016
Boštjan Jazbec l.r.
Predsednik
Sveta Banke Slovenije