1. člen
S tem odlokom se zaradi zajezitve in obvladovanja nalezljive
bolezni COVID-19 določajo pogoji za izvajanje športne dejavnosti za športnike,
izvajanje športnih tekmovanj in izvajanje javnoveljavnih programov usposabljanj
za strokovno delo v športu.
2. člen
(1) Proces športne vadbe v skladu s prvim odstavkom 46. člena
ZŠpo-1 je dovoljen vsem športnikom, kot jih določa ZŠpo-1. Proces športne vadbe
se lahko izvaja na ali v športnih objektih in površinah za šport v naravi.
Dovoljeno je tudi dopolnilno strokovno delo v skladu s 1. točko 2. člena
ZŠpo-1.
(2) Proces športne vadbe iz prejšnjega odstavka je dovoljen
tudi vsem udeležencem v programih iz 1., 3., 7., 8. in 9. točke prvega odstavka
6. člena ZŠpo-1.
3. člen
(1) Izvajanje športnih tekmovanj je dovoljeno do vključno
državne ravni, v športnih panogah, ki imajo evidentiran uradni tekmovalni
sistem v skladu z ZŠpo-1.
(2) Prisotnost gledalcev na športnih tekmovanjih ni
dovoljena. Organizator športnega tekmovanja mora zagotoviti, da so v prostoru
le osebe, ki so nujno potrebne za izvedbo tekmovanja (tekmovalci, sodniki,
trenerji, zdravstveno osebje, nujno spremljajoče osebje, kot na primer
zapisnikar, računalničar).
(3) Za nadzor nad izvedbo športnih tekmovanj morajo
nacionalne panožne športne zveze imenovati odgovorne osebe in njihove kontaktne
podatke posredovati ministrstvu, pristojnemu za šport.
4. člen
Dovoli se izvajanje javnoveljavnih programov usposabljanj za
strokovno delo v športu, ki so vpisani v razvid iz petega odstavka 76. člena
ZŠpo-1 in licenčnih seminarjev nacionalnih panožnih športnih zvez.
5. člen
Športniki, strokovni delavci v športu, izvajalci in
udeleženci usposabljanj za strokovno delo v športu ter licenčnih seminarjev
nacionalnih panožnih športnih zvez morajo upoštevati vsa navodila ministrstva,
pristojnega za zdravje, in Nacionalnega inštituta za javno zdravje za
preprečevanje okužbe z virusom SARS-CoV-2, ki so objavljena na spletni strani
ministrstva, pristojnega za zdravje (https://www.nijz.si/sl/sproscanje-ukrepov-covid-19).
6. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih 14 dni in ob upoštevanju strokovnih razlogov odloči,
da se ti ukrepi še naprej uporabljajo, ali pa ukrepe spremeni oziroma odpravi
ter o tem obvesti Državni zbor in javnost.
KONČNI DOLOČBI
7. člen
Z dnem uveljavitve tega odloka preneha veljati Odlok o
začasnih pogojih za izvajanje športne dejavnosti (Uradni list RS, št. 63/20),
Odlok o spremembah in dopolnitvah Odloka o začasnih pogojih za izvajanje
športne dejavnosti (Uradni list RS, št. 67/20) pa preneha veljati 23. maja
2020.
8. člen
Ta odlok začne veljati 18. maja 2020.
Št. 00727-7/2020
Ljubljana, dne 15. maja 2020
EVA 2020-3330-0028
Vlada Republike Slovenije
Janez Janša
predsednik