1. člen
(vsebina)
Ta uredba določa način priprave kadrovskih načrtov posrednih uporabnikov
proračuna in metodologijo spremljanja njihovega izvajanja za leti 2018 in 2019.
2. člen
(priprava kadrovskega načrta)
(1) Kadrovske načrte posrednih proračunskih uporabnikov države
in občin pripravijo predstojniki.
(2) Posredni uporabniki proračuna države in občin ob
sprejetju programa dela in finančnega načrta sprejmejo tudi kadrovski načrt kot
prilogo finančnega načrta, ki mora biti usklajen s finančnim načrtom in ga je
mogoče uresničiti v obsegu sredstev za stroške dela v finančnem načrtu.
(3) Posredni uporabnik proračuna države in občin
pripravi kadrovski načrt tako, da število zaposlenih prikaže po virih
financiranja v skladu z drugim odstavkom 3. člena te uredbe.
(4) Posredni uporabniki proračuna države in občin
pripravijo kadrovski načrt za leti 2018 in 2019 tako, da se:
-       
določi dovoljeno število zaposlenih, ki se financirajo iz 1., 2., 3. in
4. točke drugega odstavka 3. člena te uredbe, pri čemer njihovo število ne sme
presegati dovoljenega števila zaposlenih iz teh virov, kot je določeno v
kadrovskih načrtih za leto 2017;
-       
oceni število zaposlenih, ki se financirajo iz 5., 6., 7., 8., 9. in 10.
točke drugega odstavka 3. člena te uredbe.
(5) Ne glede na prvo alinejo prejšnjega odstavka se
zaradi izjemnih oziroma utemeljenih razlogov v kadrovskem načrtu posrednega
uporabnika proračuna države in tistega posrednega uporabnika občinskih
proračunov, ki se pretežno financira iz državnega proračuna ali sredstev Zavoda
za zdravstveno zavarovanje Slovenije (v nadaljnjem besedilu: ZZZS), lahko
določi večje dovoljeno število zaposlenih, vendar le v okviru zagotovljenih
sredstev za stroške dela.
(6) Ne glede na četrti odstavek tega člena se dovoljeno
število zaposlenih v letu 2019 lahko poveča tudi v kadrovskem načrtu posrednega
uporabnika proračuna, če gre za zaposlitev oseb, ki opravljajo delo pri
zunanjem izvajalcu dejavnosti, ki je prevzel dejavnost oziroma storitev, ki je
trajne narave, od posrednega uporabnika proračuna in je pogodba o prevzemu
dejavnosti še veljavna.
3. člen
(vsebina kadrovskega načrta)
(1) Kadrovski načrt ima tabelarni del in obrazložitev
ter se pripravi tako, da vsebuje vse elemente, določene v prilogi 1, ki je
sestavni del te uredbe.
(2) V tabelarnem delu kadrovskega načrta se navedejo število
zaposlenih 1. januarja tekočega leta in načrtovano število zaposlenih
1. januarja naslednjega leta, skupno število zaposlenih po vseh virih
financiranja, skupno število zaposlenih po virih financiranja iz 1., 2., 3. in
4. točke tega odstavka ter skupno število zaposlenih iz 5., 6., 7., 8., 9. in
10. točke tega odstavka. Število zaposlenih iz tega odstavka se prikaže po
naslednjih virih financiranja:
1.     
državni proračun;
2.     
proračun občin;
3.     
ZZZS in Zavod za pokojninsko in invalidsko zavarovanje Slovenije;
4.     
druga javna sredstva za opravljanje javne službe (na primer takse,
pristojbine, koncesnine, RTV-prispevek);
5.     
sredstva od prodaje blaga in storitev na trgu;
6.     
nejavna sredstva za opravljanje javne službe in sredstva prejetih
donacij;
7.     
sredstva Evropske unije ali drugih mednarodnih virov skupaj s sredstvi
sofinanciranja iz državnega proračuna;
8.     
sredstva ZZZS za zdravnike sekundarije, zdravnike in doktorje dentalne
medicine specializante, zdravstvene delavce pripravnike, zdravstvene sodelavce
pripravnike; sredstva raziskovalnih projektov in programov ter sredstva za
projekte in programe, namenjene internacionalizaciji ter kakovosti
izobraževanja in znanosti (namenska sredstva);
9.     
sredstva iz sistema javnih del;
10.  
sredstva za zaposlene na podlagi Zakona o ukrepih za odpravo posledic
žleda med 30. januarjem in 10. februarjem 2014 (Uradni list RS, št.
17/14 in 14/15 – ZUUJFO) ne glede na vir, iz katerega se financirajo njihove
plače.
(3) Načrtovano število zaposlenih iz prejšnjega odstavka
obsega:
-       
dovoljeno število zaposlenih, katerih plače se financirajo iz virov,
določenih v 1., 2., 3. in 4. točki prejšnjega odstavka;
-       
oceno predvidenega števila zaposlenih, ki se financirajo iz virov,
določenih v 5., 6., 7., 8., 9. in 10. točki prejšnjega odstavka.
(4) Pri pripravi kadrovskih načrtov se upošteva
metodologija spremljanja uresničevanja kadrovskih načrtov iz 4. člena te
uredbe.
4. člen
(spremljanje uresničevanja kadrovskih načrtov)
(1) V uresničevanje kadrovskih načrtov spadajo:
1.     
zaposleni za nedoločen čas, od katerih se zaposleni s krajšim delovnim
časom preračunajo na število zaposlenih za polni delovni čas, razen zaposlenih,
ki delajo krajši delovni čas na podlagi predpisov, ki urejajo pokojninsko in
invalidsko zavarovanje, starševsko varstvo ter zdravstveno varstvo in zdravstveno
zavarovanje;
2.     
zaposleni za določen čas, od katerih se zaposleni s krajšim delovnim
časom preračunajo na število zaposlenih za polni delovni čas, razen zaposlenih,
ki delajo krajši delovni čas na podlagi predpisov, ki urejajo pokojninsko in
invalidsko zavarovanje, starševsko varstvo ter zdravstveno varstvo in
zdravstveno zavarovanje;
3.     
delovna mesta zaposlenih, napotenih v mednarodne civilne misije,
mednarodne organizacije, druge organizacije in organe Evropske unije.
(2) Število zaposlenih iz 1. in 2. točke prejšnjega
odstavka se na polni delovni čas izračuna tako, da se delovni čas več
zaposlenih, ki delajo krajši delovni čas, sešteva do polnega delovnega časa.
(3) Če se posamezni zaposleni financirajo iz različnih
virov financiranja, se v uresničitvi kadrovskih načrtov njihova zaposlitev
prikaže v deležih.
(4) V uresničevanje kadrovskih načrtov ne spadajo:
1.     
zaposleni za nedoločen čas za popolnitev do polnega delovnega časa
zaposlenega, ki dela krajši delovni čas od polnega na podlagi predpisov o
pokojninskem in invalidskem zavarovanju;
2.     
zaposleni za določen čas, ki nadomeščajo začasno odsotne zaposlene in se
sredstva za njihova nadomestila plač ne zagotavljajo iz sredstev uporabnika
proračuna za čas:
a)   
odsotnosti na podlagi predpisov, ki urejajo starševsko varstvo,
b)   
bolniške odsotnosti, daljše od 30 delovnih dni.
(5) Posredni uporabniki proračuna spremljajo
uresničevanje kadrovskega načrta glede na dovoljeno in ocenjeno število
zaposlenih iz tretjega odstavka prejšnjega člena ter najpozneje do 18. dne v
mesecu poročajo o stanju števila zaposlenih na dan 1. januarja,
1. aprila, 1. julija in 1. oktobra v Informacijski sistem za
posredovanje in analizo podatkov o plačah, drugih izplačilih in številu
zaposlenih v javnem sektorju (ISPAP), ki je vzpostavljen pri Agenciji Republike
Slovenije za javnopravne evidence in storitve (AJPES).

Priloga:
Kadrovski načrt

Uredba o načinu priprave kadrovskih načrtov
posrednih uporabnikov proračuna in metodologiji spremljanja njihovega izvajanja
za leti 2018 in 2019 (Uradni list RS, št. 3/18) vsebuje naslednjo končno določbo:
»5. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.«.

Uredba o dopolnitvi Uredbe o načinu priprave
kadrovskih načrtov posrednih uporabnikov proračuna in metodologiji spremljanja
njihovega izvajanja za leti 2018 in 2019 (Uradni list RS, št. 7/19) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.