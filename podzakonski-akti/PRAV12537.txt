1. člen
(področje urejanja in pristojnosti)
Ta pravilnik določa zahteve in postopke za poročanje in
obvladovanje hudih neželenih dogodkov in hudih neželenih reakcij pri ravnanju s
človeškimi organi, namenjenimi za presaditev v človeško telo (v nadaljnjem
besedilu: organi), ki jih morajo upoštevati organizacije za pridobivanje in
presaditev organov v skladu z Direktivo 2010/53/EU Evropskega parlamenta in
Sveta z dne 7. julija 2010 o standardih kakovosti in varnosti človeških
organov, namenjenih za presaditev (UL L št. 207 z dne 6. 8. 2010, str. 14)
in njenim popravkom (UL L št. 243 z dne 16. 9. 2010, str. 68) (v
nadaljnjem besedilu: Direktiva 2010/53/EU), ter izmenjavo organov v skladu z
Izvedbeno direktivo Komisije 2012/25/EU z dne 9. oktobra 2012 o postopkih
za pošiljanje informacij pri izmenjavi človeških organov za presaditev med
državami članicami (UL L št. 275 z dne 10. 10. 2012, str. 27; v
nadaljnjem besedilu: Direktiva 2012/25/EU).
2. člen
(pomen izrazov)
Poleg izrazov, ki se uporabljajo v Zakonu o pridobivanju in
presaditvi delov človeškega telesa zaradi zdravljenja (Uradni list RS, št.
56/15; v nadaljnjem besedilu: zakon), se v tem pravilniku uporabljata še
naslednja izraza:
-       
"organovigilanca" je sistem organiziranih postopkov nadzora v
zvezi z ugotavljanjem, poročanjem in raziskovanjem o hudih neželenih dogodkih
(v nadaljnjem besedilu: HND) in hudih neželenih reakcijah (v nadaljnjem
besedilu: HNR) pri darovalcih, prejemnikih organov, zdravstvenih delavcih in
zdravstvenih sodelavcih ter njihovo epidemiološko spremljanje, 
-       
"tretje osebe" so pravne ali fizične osebe, ki donorskemu in
transplantacijskemu centru zagotavljajo blago in storitve, ki lahko vplivajo na
varnost in kakovost organov.
3. člen
(sistem poročanja in obvladovanja HND in HNR)
(1) Slovenija-transplant zagotovi sistem za
ugotavljanje, poročanje in raziskovanje o HND, ki lahko vplivajo na kakovost in
varnost organov ter lahko nastanejo pri odvzemu, testiranju, določanju
značilnosti organov, konzerviranju in prevozu organov ter ugotavljanju o HNR
med presaditvijo ali po njej.
(2) Slovenija-transplant določi operativni postopek (v
nadaljnjem besedilu: OP) za obvladovanje HND in HNR.
(3) O vsakem primeru HND in HNR se poroča
Slovenija-transplant.
(4) Imenovano osebje Slovenija-transplant, donorskega in
transplantacijskega centra mora biti v nujnih primerih za prejem in
posredovanje podatkov iz 20., 33., 34. in 35. člena zakona dosegljivo 24 ur na
dan, sedem dni na teden.
4. člen
(udeleženci v sistemu organovigilance)
(1) Udeleženci v sistemu organovigilance so:
-       
Slovenija-transplant,
-       
donorski centri,
-       
transplantacijski centri,
-       
darovalci organov (živi in umrli),
-       
prejemniki organov oziroma pacienti,
-       
zdravstveni delavci in zdravstveni sodelavci,
-       
bolnišnični transplantacijski koordinator in centralni transplantacijski
koordinator,
-       
tretje osebe,
-       
osebe, ki so bile umrlemu blizu,
-       
evropska organizacija za izmenjavo organov, s katero je sklenjena
pogodba,
-       
druge evropske organizacije, s katerimi so sklenjeni sporazumi,
-       
pristojni ali pooblaščeni organi držav članic Evropske unije,
-       
tretje države, s katerimi je vzpostavljeno vzajemno sodelovanje pri
izmenjavi organov,
-       
ostali (Svetovna zdravstvena organizacija, Evropska komisija, združenja,
pravne in fizične osebe, ki so pri svojem delu v stiku z organi).
(2) Udeleženci v sistemu organovigilance medsebojno
sodelujejo in uporabljajo tudi druge vire podatkov, ki so potrebni za izvajanje
sistema organovigilance.
5. člen
(naloge udeležencev v sistemu organovigilance)
(1) Donorski in transplantacijski centri:
-       
poročajo o HND in HNR ali sumu na HNR, kadar lahko vplivajo na kakovost
in varnost organa oziroma lahko obstaja tveganje za zdravje vključenih oseb v
postopku pridobivanja, presaditve in po presaditvi,
-       
imajo vzpostavljen OP, ki ga določi Slovenija-transplant,
-       
pripravijo začetno in zaključno poročilo o HND in HNR,
-       
vzpostavijo preventivne in popravne ukrepe, ki so bili določeni med
preiskavo o HND in HNR,
-       
pripravijo oceno vpliva HND in HNR na zdravje,
-       
določijo odgovorne osebe v sistemu upravljanja HND in HNR.
(2) Slovenija-transplant:
-       
pripravi prvo poročilo iz 9. člena tega pravilnika,
-       
odloči o ustreznem odzivu na HND in HNR, skladno s OP,
-       
pripravi končno poročilo iz 10. člena tega pravilnika.
6. člen
(HND in HNR)
(1) Osebe, pri katerih se lahko pojavi HND ali HNR, so:
-       
živ darovalec,
-       
prejemnik organa.
(2) HND predstavlja:
-       
vsako odstopanje od operativnih postopkov v času od darovanja do
presaditve, ki lahko povzroči poslabšanje kakovosti in varnosti organov
(neupravičeno tveganje), če je bila vsaj pri enem pacientu izvedena
transplantacija ali če je bila pri pacientu izvedena anestezija, tudi, če do
presaditve organa ni prišlo,
-       
okužba ali dokazano pozitivno serološko stanje pri darovalcu, če je bil
presajen vsaj en pridobljen organ,
-       
dokazano maligno obolenje pri darovalcu, če je bil presajen vsaj en
darovani organ,
-       
odkritje potencialno prenosljive bolezni pri darovalcu, če je bil
presajen vsaj en darovani organ.
(3) Pri živem darovalcu HNR predstavlja:
-       
smrt kot posledica darovanja,
-       
pojav hudega zapleta, ki nastane v procesu darovanja,
-       
izguba organa pred končno izvedbo transplantacij,
-       
drugi pojavi, ki vsebujejo značilnosti HNR in se pojavijo v postopku
darovanja.
(4) Pri prejemniku organa HNR predstavlja:
-       
nenaden pojav hude imunološke reakcije zaradi neusklajenosti ali
neujemanja,
-       
nenaden pojav okužbe ali serološke konverzije, kadar obstoji možnost
prenosa z darovalca na prejemnika,
-       
nenaden pojav okužbe ali serološke konverzije pri prejemniku, katerega
izvor je v procesu darovanja,
-       
dokazano maligno obolenje, kjer obstoji možnost prenosa z darovalca na
prejemnika,
-       
obolenja zaradi prenosa z darovalca na prejemnika (virusna, bakterijska,
itd.), ki niso bila znana med presaditvijo,
-       
zapoznel ali neuspešen sprejem organa pri prejemniku ali zavrnitev
organa,
-       
toksični učinki organov ali materialov, ki prihajajo v stik z organi,
-       
sum na prenos genetske bolezni,
-       
drugi pojavi, ki vsebujejo značilnosti HNR in se pojavijo pri prejemniku
v postopku presaditve.
7. člen
(začetno poročilo)
(1) O HND ali HNR lahko živ darovalec, prejemnik,
zdravstveni delavci, zdravstveni sodelavci in tretje osebe obvestijo:
-       
izbranega osebnega zdravnika,
-       
zdravnika, ki je sodeloval pri odvzemu ali presaditvi organa ali
-       
drugega zdravstvenega delavca ali zdravstvenega sodelavca.
(2) Oseba iz prve in tretje alineje prejšnjega odstavka
obvestilo posreduje pristojnemu donorskemu ali transplantacijskemu centru.
(3) V primeru HND ali HNR pri živem darovalcu ali
prejemniku donorski in transplantacijski center pripravita začetno poročilo, ki
ga posredujeta Slovenija-transplant.
(4) Začetno poročilo donorskega ali transplantacijskega
centra vsebuje naslednje podatke:
-       
center, ki poroča,
-       
o kontaktni osebi v donorskem ali transplantacijskem centru (telefon,
e-pošta in telefaks, če je na voljo),
-       
datum in ura poročila,
-       
nacionalno identifikacijsko številko darovalca,
-       
nacionalno identifikacijsko številko prejemnika v primeru HND ali HNR
pri prejemniku,
-       
prejeti organ ter datum in ura presaditve v primeru HND ali HNR pri
prejemniku,
-       
datum in čas pojava HND ali HNR,
-       
datum in čas ugotovitve HND ali HNR,
-       
vrsta, opis in vzrok HND ali HNR,
-       
ocena o HND in HNR,
-       
takojšnji ali predlagani ukrepi,
-       
identifikacija vzrokov, ki se dajo preprečiti v okviru postopka.
(5) Pri živih darovalcih in prejemnikih oceno o HND ali
HNR določijo transplantacijski in donorski centri. Ocena je sestavni del
začetnega poročila. Oceno o HND ali HNR je treba ponoviti ob zaključku
preiskave o HND ali HNR in jo vključiti v zaključno poročilo ter vse spremembe
sporočiti Slovenija-transplant.
(6) Za oceno HND ali HNR se uporabljajo strokovno
potrjena orodja, določena z OP.
8. člen
(zaključno poročilo)
(1) Po končani preiskavi o HND in HNR donorski in
transplantacijski centri pripravijo zaključno poročilo.
(2) Zaključno poročilo donorskega ali
transplantacijskega centra vsebuje naslednje podatke:
-       
center, ki poroča,
-       
o kontaktni osebi v donorskem ali transplantacijskem centru (telefon,
e-pošta in telefaks, če je na voljo),
-       
datum in ura začetnega in zaključnega poročila,
-       
nacionalno identifikacijsko številko darovalca,
-       
nacionalno identifikacijsko številko prejemnika v primeru HND ali HNR
pri prejemniku,
-       
opis primera,
-       
rezultati preiskave in končne ugotovitve,
-       
sprejeti preventivni in popravni ukrepi,
-       
ponovna ocena HND ali HNR.
9. člen
(prvo poročilo)
(1) Slovenija-transplant pripravi prvo poročilo na
podlagi začetnega poročila donorskega ali transplantacijskega centra.
(2) Prvo poročilo vsebuje podatke iz 1. točke 35. člena
zakona.
(3) Kadar je Slovenija-transplant obveščen o HND ali HNR
za organ, prejet iz druge države članice Evropske unije, posreduje prvo
poročilo pristojnemu ali pooblaščenemu organu države članice izvora.
(4) Kadar je Slovenija-transplant obveščen o HND ali HNR
za darovani organ, ki je bil poslan tudi v druge države članice Evropske unije,
posreduje prvo poročilo pristojnim ali pooblaščenim organom vseh držav članic
prejemnic.
(5) Če so po poslanem prvem poročilu iz prvega odstavka tega
člena na voljo dodatni podatki, se ti takoj posredujejo državam članicam iz
tretjega in četrtega odstavka tega člena.
10. člen
(končno poročilo)
(1) Slovenija-transplant pripravi končno poročilo na
podlagi zaključnega poročila, ki ga posreduje donorski ali transplantacijski center.
(2) Slovenija-transplant v treh mesecih po prvem
poročilu z prejšnjega člena, posreduje pristojnim ali pooblaščenim organom vseh
držav članic prejemnic ali držav članic izvora, končno poročilo. Končno
poročilo vsebuje podatke iz 4. točke 35. člena zakona.
11. člen
(zbiranje podatkov)
Slovenija-transplant vključi podatke o HND ali HNR v skupno
letno poročilo, ki ga objavi na spletni strani Slovenija-transplant.
12. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-55/2015/24
Ljubljana, dne 22. septembra 2015
EVA 2015-2711-0025
Milojka Kolar Celarc l.r.
Ministrica
za zdravje