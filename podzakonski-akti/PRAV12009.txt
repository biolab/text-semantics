1. člen
(vsebina)
Ta pravilnik ureja način vlaganja prijav za
registracijo znamke in modela v elektronski obliki oziroma po elektronski poti
prek informacijskega sistema za elektronsko vlaganje (v nadaljnjem besedilu: sistem
za e-vlaganje), ki ga upravlja Urad Republike Slovenije za intelektualno
lastnino (v nadaljnjem besedilu: urad).
2. člen
(izrazi)
Izrazi, uporabljeni v tem pravilniku, imajo
naslednji pomen:
1.     
»časovni žig« in »varni časovni žig« sta časovna žiga v skladu z
zakonom, ki ureja elektronsko poslovanje in elektronski podpis;
2.     
»kvalificirano potrdilo« je kvalificirano potrdilo v skladu z zakonom,
ki ureja elektronsko poslovanje in elektronski podpis;
3.     
»elektronska vloga« (v nadaljnjem besedilu: e-vloga) je elektronski
dokument z vsebino vloge stranke in elektronskimi prilogami k vlogi, poslan
prek sistema za e-vlaganje;
4.     
»elektronska priloga« (v nadaljnjem besedilu: priloga) je v elektronsko
obliko pretvorjena pisna listina, ki se priloži e- vlogi;
5.     
»elektronsko opravilo« (v nadaljnjem besedilu: e-opravilo) je
elektronska vložitev e-vloge;
6.     
»uporabniki sistema za e-vlaganje« (v nadaljnjem besedilu: uporabniki)
so osebe, ki v skladu z zakonom, ki ureja industrijsko lastnino, in tem
pravilnikom opravljajo e-opravila.
3. člen
(uporaba sistema za e-vlaganje)
(1) Uporabnik e-vlogo vloži na enega
od naslednjih dveh načinov:
1.     
podpisano s kvalificiranim potrdilom;
2.     
lastnoročno podpisan natisnjen izpis e-vloge, izdelan preko sistema za
e-vlaganje, poslan na urad po pošti.
(2) Če uporabnik preko sistema za
e-vlaganje odda vlogo, ki ni podpisana s kvalificiranim potrdilom, mora v petih
delovnih dneh od oddaje uradu po pošti posredovati lastnoročno podpisan izpis
e-vloge, izdelan preko sistema za e-vlaganje.
4. člen
(pomoč uporabnikom)
Urad pogoje tehnične in vsebinske pomoči
določa s splošnimi pogoji uporabe sistema za e-vlaganje, s katerim se uporabnik
seznani pred vložitvijo e-vloge.
5. člen
(vložitev e-vloge prek sistema za
e-vlaganje)
(1) Uporabnik vloži e-vlogo tako, da:
1.     
v sistemu za e-vlaganje izbere ustrezno e-opravilo in v zaslonski
obrazec vnese zahtevane podatke;
2.     
priloge sestavi v eni izmed oblik, določenih v 6. členu tega pravilnika;
3.     
priloge priloži e-vlogi;
4.     
e-vlogo podpiše na način iz prvega odstavka 3. člena tega pravilnika;
5.     
e-vlogo odda tako, da izbere funkcionalnost za oddajo e-vloge in potrdi
oddajo.
(2) Sistem za e-vlaganje zagotovi, da:
1.     
se vsaka oddana e-vloga opremi s časovnim žigom časa oddaje e-vloge;
2.     
se uporabniku prikaže potrdilo o oddaji e-vloge;
3.     
se uporabniku omogoči izpis potrdila o oddaji e-vloge in prenos potrdila
na njegov računalnik;
4.     
se uporabniku na e-naslov, ki ga mora navesti v enem od korakov
izpolnjevanja e-vloge, pošlje obvestilo o uspešno oddani e-vlogi.
(3) Za e-vlogo se šteje, da je
vložena, ko jo prek sistema za e-vlaganje prejme strežnik.
6. člen
(priloge k e-vlogi)
K e-vlogi so lahko priložene priloge v
formatih in velikostih, ki jih sprejema urad in so objavljeni na spletni strani
urada.

Pravilnik o elektronskem vlaganju prijav v
postopkih registracije znamk in modelov (Uradni list RS, št. 3/15) vsebuje naslednjo končno določbo:
»7. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o
elektronskem vlaganju prijav v postopkih registracije znamk in modelov (Uradni
list RS, št. 89/20) vsebuje naslednjo končno določbo:
»KONČNA DOLOČBA
2. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.