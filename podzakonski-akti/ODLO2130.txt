1. člen
S tem odlokom se zaradi preprečitve ponovnih izbruhov bolezni
COVID-19 začasno omeji oziroma prepove zbiranje ljudi v Republiki Sloveniji,
razen če odlok Vlade Republike Slovenije določa drugače.
2. člen
(1) Začasno je prepovedano zbiranje ljudi, če:
-       
se zbira več kot deset ljudi ali
-       
je zbiranje ljudi prepovedano z drugimi odloki Vlade Republike
Slovenije.
(2) Ne glede na prejšnji odstavek je zbiranje dovoljeno, če
se zbira več kot deset ljudi, vendar največ do 50 ljudi, in sklicatelj, ki
organizira zbiranje, vodi seznam prisotnih ljudi. 
(3) Nacionalni inštitut za javno zdravje (v nadaljnjem
besedilu: NIJZ) lahko za potrebe spremljanja, preprečevanja in obvladovanja
bolezni COVID-19 ter izvajanja posebnih ukrepov iz 10. člena Zakona o
nalezljivih boleznih (Uradni list RS, št. 33/06 – uradno prečiščeno besedilo in
49/20 – ZIUZEOP) v zvezi s 3. in 4. členom Zakona o zbirkah podatkov s področja
zdravstvenega varstva (Uradni list RS, št. 65/00, 47/15 in 31/18) od
udeležencev zbiranja pridobi ime in priimek ter naslov stalnega prebivališča.
(4) Osebne podatke iz prejšnjega odstavka na zahtevo NIJZ v
obliki seznama posreduje sklicatelj, ki organizira zbiranje. Seznam, ki ga mora
sklicatelj obvezno voditi, poleg osebnih podatkov iz prejšnjega odstavka
vsebuje še kraj zbiranja (kraj, ulico in hišno številko, kontaktno številko
telefona ter podatek o tem, ali gre za zaprt ali odprt prostor) ter čas
zbiranja (datum in čas začetka in konca zbiranja). Če NIJZ v enem mesecu od
dneva izvedbe zbiranja zahteve ne pošlje, sklicatelj seznam uniči.
(5) Ne glede na prvi in drugi odstavek tega člena je zbiranje
prepovedano, če ni mogoče zagotoviti minimalne varnostne razdalje med ljudmi v
skladu s sprejetimi navodili NIJZ, ki so objavljena na spletnih straneh NIJZ.
3. člen
(1) Zbiranje ljudi na organiziranih javnih prireditvah
se ne glede na prejšnji člen dovoli do števila 500 udeležencev (brez
nastopajočih) in le pod pogojem, da se lahko zagotovi minimalni stik med ljudmi
v skladu s sprejetimi navodili NIJZ, ki so objavljena na spletnih straneh NIJZ.
(2) Organizator prireditve iz prejšnjega odstavka ob
prijavi prireditve poleg zakonsko predpisane dokumentacije predloži tudi
pozitivno mnenje NIJZ za tako prireditev. Tudi kadar prijava prireditve na
podlagi zakona, ki ureja javna zbiranja, ni potrebna, se na podlagi zakona, ki ureja
nalezljive bolezni, in tega odloka za čas trajanja splošne omejitve oziroma
prepovedi zbiranja ljudi v Republiki Sloveniji zahteva prijava prireditve na
podlagi zakona, ki ureja javna zbiranja.
4. člen
Pri zbiranju ljudi iz tega odloka je zaradi preprečevanja
okužbe z virusom SARS-CoV-2 treba smiselno upoštevati vsa higienska priporočila
NIJZ, ki so objavljena na spletnih straneh NIJZ.
5. člen
Pri organiziranem zbiranju ljudi je za zagotovitev in
spoštovanje ukrepov iz 3. člena tega odloka odgovoren organizator.
6. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih sedem dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.
7. člen
(1) Globe za kršitve tega odloka se izrekajo v skladu z
zakonom, ki ureja nalezljive bolezni. Izvajanje tega odloka poleg pristojnih
inšpekcijskih služb nadzoruje tudi Policija v okviru svojih pristojnosti.
(2) Če pri opravljanju svojih nalog vpoklican pripadnik
Civilne zaščite naleti na kršitve iz tega odloka, ki jih ne more preprečiti
oziroma prekiniti z opozorilom, o kršitvi nemudoma obvesti najbližjo postajo
Policije.

Odlok o začasni splošni omejitvi oziroma
prepovedi zbiranja ljudi v Republiki Sloveniji (Uradni list RS, št. 92/20) vsebuje naslednji končni določbi:
»KONČNI DOLOČBI
8. člen
Z dnem uveljavitve tega odloka preneha veljati Odlok o začasni
splošni omejitvi zbiranja ljudi na javnih krajih in mestih v Republiki
Sloveniji (Uradni list RS, št. 69/20, 78/20 in 85/20).
9. člen
Ta odlok začne veljati 30. junija 2020.«.

Odlok o spremembah in dopolnitvi Odloka o
začasni splošni omejitvi oziroma prepovedi zbiranja ljudi v Republiki Sloveniji
(Uradni list RS, št. 96/20) vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.