I. SPLOŠNE DOLOČBE
1. člen
Ta pravilnik določa način usposabljanja in enote, v katerih
se izvaja usposabljanje vojaških obveznikov, ki se med vojaškim rokom
usposabljajo za opravljanje nalog v rezervnem sestavu ONZ (v nadaljnjem
besedilu: ONZ).
2. člen
Organizacijska enota Ministrstva za notranje zadeve,
pristojna za usposabljanje v ONZ, sestavi na podlagi potreb posameznih uprav za
notranje zadeve in drugih organizacijskih enot ONZ seznam potreb po popolnitvi
enot organov za notranje zadeve. Predloži ga organizacijski enoti Ministrstva
za obrambo, pristojni za izdelavo letnega načrta nabora.
3. člen
Vojaški obvezniki se v ONZ usposabljajo v dveh delih: 
-    
temeljno usposabljanje v učnih centrih ONZ traja tri mesece, 
-    
usposabljanje v enotah ONZ traja štiri mesece. Program usposabljanja
določi minister za notranje zadeve.
4. člen
Med usposabljanjem ONZ se za vojaškega obveznika uporablja
naziv pomožni policist.
5. člen
Pomožni policist nosi uniformo pripadnikov rezervnega sestava
ONZ (v nadaljnjem besedilu: uniforma). 
Na levem rokavu uniforme je prišit simbol Ministrstva za
notranje zadeve, na desnem rokavu pa simbol policije. 
V višini levega žepa je priponka z napisom »POMOŽNI
POLICIST«. Pomožni policist ima naslednjo označbo: 10 mm širok našitek, modre
barve, prišit vodoravno, 20 mm od zunanjega roba naramke. 
Pomočni policist je med temeljnim usposabljanjem dolžan
nositi uniformo v Učnem centru ONZ. Izven njega pa samo pri opravljanju
dejavnosti, pri katerih organizirano deluje Učni center ONZ, in kadar to
izrecno dovoli poveljnik Učnega centra oziroma njegov namestnik. 
Med usposabljanjem v enotah ONZ je pomožni policist dolžan
prihajati in odhajati na usposabljanje v uniformi.
6. člen
Pomožni policist ni pooblaščena uradna oseba. Med
usposabljanjem sodeluje pri izvajanju nalog s pooblaščenimi uradnimi osebami
Ministrstva za notranje zadeve, izključno pod njihovim nadzorom.
II. TEMELJNO USPOSABLJANJE
7. člen
Temeljno usposabljanje poteka v Učnem centru ONZ, ki je v
Izobraževalnem centru ONZ. Izobraževalni center ONZ skrbi za namestitev in
oskrbo pomočnih policistov v Učnem centru ONZ in izvede temeljno usposabljanje.
8. člen
Po opravljenem tedenskem usposabljanju ima pomožni policist
prost konec tedna, razen če poveljnik Učnega centra ONZ ne ukaže drugače.
9. člen
Pomožni policist slovesno priseže v skladu z 49. členom
Zakona o obrambi in zaščiti (Uradni list RS, št. 15/91). Prisega je ustna in
pisna. Poveljnik Učnega centra ONZ določi dan, prostor, čas in način izvedbe
slovesnosti ob prisegi.
10. člen
Organizacija dela in bivanje v Učnem centru ONZ poteka po
hišnem redu, ki ga izda poveljnik Učnega centra ONZ.
11. člen
Po izpolnitvi programa in zaključku trimesečnega temeljnega
usposabljanja v Učnem centru ONZ se opravi preizkus znanj, pridobljenih med
usposabljanjem. 
Preizkus znanj se opravi pred posebno komisijo, ki jo imenuje
minister za notranje zadeve na predlog poveljnika Uprave policije. Kriterij za
uspešno opravljen preizkus znanj je poleg ocene samega preizkusa tudi ocena
celotnega temeljnega usposabljanja.
12. člen
Pomožnim policistom, ki ne opravijo uspešno preizkusa znanj
iz prejšnjega člena, se usposabljanje v ONZ preneha. O prenehanju odloča
Ministrstvo za notranje zadeve, ki pomožnega policista pošlje na odslužitev
vojaškega roka v vojaške enota in zavode.
III. USPOSABLJANJE V ENOTAH ORGANOV ZA NOTRANJE ZADEVE
13. člen
Enote ONZ, v katerih se opravlja drugi del usposabljanja
pomožnih policistov, so praviloma enota policije, ki so najbližje kraju
stalnega prebivališča pomožnega policista. Glede na izkazane potrebe lahko
Uprava policije v dogovoru z drugimi organizacijskimi enotami Ministrstva za
notranje zadeve odredi, da pomožni policist opravlja drugi del usposabljanja v
katerikoli drugi organizacijski enoti Ministrstva za notranje zadeve. 
Predstojniki enot ONZ, v katerih poteka drugi del
usposabljanja, skrbijo za njegovo strokovno izvajanje in določijo pooblaščene
uradne osebe, pod nadzorom katerih bodo pomožni policisti izvajali
usposabljanje.
14. člen
V enotah ONZ iz prejšnjega člena opravljanja pomožni policist
usposabljanje po razporedu. 
Po opravljenem rednem dnevnem usposabljanju odhaja pomožni
policist domov, kjer je praviloma nastanjen. 
Če zapusti naslov stalnega prebivališča, je o tem dolžan
obvestiti komandirja postaje policije oziroma predstojnika organizacijske enote
ONZ, v kateri se usposablja.
15. člen
Pomožni policist je dolžan upoštevati hišni red policijske
postaje oziroma druge organizacijske enote ONZ, v kateri se usposablja.
16. člen
Zadnji dan celotnega v ONZ poteka v Učnem centru ONZ,
namenjen je zaključni slovesnosti.
IV. ZDRAVSTVENO VARSTVO IN NEZGODNO ZAVAROVANJE POMOŽNIH
POLICISTOV
17. člen
Med usposabljanjem v ONZ imajo pomožni policisti zagotovljeno
zdravstveno varstvo in nezgodno zavarovanje kot drugi vojaški obvezniki. 
Zdravstveno varstvo in nezgodno zavarovanje pomožnih
policistov podrobneje določajo predpisi republiškega upravnega organa,
pristojnega za obrambne zadeve.
V. POHVALE IN NAGRADE
18. člen
Pohvale in nagrade se izrekajo posameznemu pomožnemu policistu
ali skupini pomožnih policistov, ki pri usposabljanju s svojim delom, vedenjem
in sodelovanjem v organiziranih dejavnostih doseže nadpovprečne uspehe oziroma
prispeva k ugledu pomožnega policista in ONZ.
19. člen
Pri izbiri pohval in nagrad se upoštevajo: 
-    
nadpovprečni dosežki pri temeljnem usposabljanju; 
-    
nadpovprečni dosežki pri usposabljanju v enotah ONZ; 
-    
drugi dosežki, s katerimi pomožni policist izstopa pozitivno pred
ostalimi pomožnimi policisti. 
Pohvale in nagrade se praviloma izrekajo po načelu
postopnosti.
20. člen
Pohvale in nagrade, ki se izrekajo posameznim pomožnim
policistom, so: 
-    
ustna pohvala, 
-    
pisna pohvala poveljnika Učnega centra ONZ ali načelnika uprave za
notranje zadeve, 
-    
nagrada poveljnika Učnega centra organov za notranje zadeve ali
načelnika uprave za notranje zadeve.
21. člen
Ustno pohvalo se pomožnemu policistu izreče za dosežen uspeh
oziroma izkazano prizadevnost pri izvajanju programa usposabljanja ali
izvenprogramskem delu praviloma na delovnem sestanku učne enote ali enote ONZ.
22. člen
Pisno pohvalo poveljnika Učnega centra ONZ se podeli
pomožnemu policistu, ki je izkazal nadpovprečno uspešnost ali prizadevnost pri
izvajanju usposabljanja v Učnem centru ONZ oziroma izvenprogramski dejavnosti
Učnega centra ali pri razvijanju humanih odnosov med pomožnimi policisti. 
Praviloma se ta pohvala daje ob zaključku temeljnega dela
usposabljanja v Učnem centru ONZ pred učno enoto.
23. člen
Pisno pohvalo načelnika uprave za notranje zadeve se podeli
pomožnemu policistu, ki je nadpovprečno uspešen na določenih področjih
usposabljanja v enotah ONZ. 
Izroči se mu jo pred enoto ONZ, kjer je dosegel uspeh.
24. člen
Nagrado poveljnika Učnega centra ONZ lahko prejme pomožni
policist ob zaključku temeljnega usposabljanja, če je dosegel nadpovprečen
uspeh in se je vzorno vedel. Prejme jo lahko tudi pomožni policist, ki je bil
aktiven v dejavnostih Učnega centra ONZ ali izven njega in s tem pomembno
prispeval k uveljavitvi Učnega centra ONZ v javnosti. Izroči se jo na zaključni
slovesnosti.
25. člen
Nagrado načelnika uprave za notranje zadeve lahko prejme
pomožni policist med usposabljanjem v enotah ONZ, če je dosegel nadpovprečni
uspeh in se je vzorno vedel. Prejme jo lahko tudi pomožni policist, ki je bil
aktiven v dejavnostih enote ONZ ali izven nje in s tem pomembno prispeval k
uveljavljanju lika pomožnega policista. Izroči se jo na delovnem sestanku enote
ONZ ob zaključnem usposabljanju.
VI. DISCIPLINSKI UKREPI
26. člen
Pomožni policist mora usposabljanje v ONZ opravljati
prizadevno, vestno in odgovorno in se pri tem ravnati po ukazih in navodilih
predpostavljenih oseb. 
Za kršitev discipline odgovarja pomožni policist tudi, če
moti red in disciplino v enoti, kjer se usposablja, ali če med usposabljanjem s
svojim vedenjem ali ravnanjem škoduje ugledu ONZ.
27. člen
Disciplinski ukrepi se izrekajo posameznim pomožnim
policistom za lažje in hujše kršitve discipline in dolžnosti pri usposabljanju.
28. člen
Lažje kršitve discipline in dolžnosti pri usposabljanju so: 
-    
nepravočasno prihajanje na usposabljanje in predčasno odhajanje iz
usposabljanja ter neupravičena odsotnost iz usposabljanja do dveh dni, 
-    
opustitev obvestila o razlogih za odsotnosti iz usposabljanja, 
-    
nepravilno oziroma malomarno nošenje uniforme in osebna neurejenost, 
-    
nedostojno, žaljivo ali drugače neprimerno obnašanje do drugih oseb. 
Za kršitve iz prejšnjega odstavka se lahko izreče opomin ali
javni opomin.
29. člen
Hujše kršitve discipline in dolžnosti pri usposabljanju so: 
-    
ponavljanje lažjih kršitev discipline in dolžnosti pri usposabljanju, 
-    
neopravičen izostanek iz usposabljanja več kot 2 dni, 
-    
zloraba odsotnosti iz usposabljanja zaradi bolezni, 
-    
prihajanje na usposabljanje v vinjenem stanju ali uživanje alkohola ali
drugih narkotičnih sredstev med usposabljanjem, 
-    
povzročitev večje materialne škode, če je povzročena namenoma ali iz
hude malomarnosti, 
-    
odklonitev del oziroma dejavnosti, ki so določena s programom
usposabljanja in hišnim redom UC ONZ oziroma enoti ONZ, v kateri se pomožni
policist usposablja, 
-    
kršitev Pravilnika o določanju zaupnih podatkov in o varovanju zaupnih
in osebnih podatkov (Uradni list RS, št. 8/ 93), 
-    
kršitev 6. člena tega pravilnika. Za kršitve iz prejšnjega odstavka se
lahko izreče prenehanje služenja vojaškega roka v ONZ.
30. člen
Opomin ali javni opomin izreče na predlog vodje učne enote
ali vodje mentorjev v enoti ONZ, v kateri se pomožni policist usposablja,
poveljnik učnega centra ONZ oziroma načelnik enote ONZ, v kateri se pomožni
policist usposabljanja, oziroma njegovi namestniki.
31. člen
O prenehanju služenja vojaškega roka v ONZ odloča
organizacijska enota Ministrstva za notranje zadeve, pristojna za usposabljanje
v ONZ, na podlagi obrazloženega pisnega predloga poveljnika Učnega centra ONZ
ali načelnika uprave za notranje zadeve, v kateri je pomožni policist na
usposabljanju.
VII. KONČNA DOLOČBA
32. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0101-5-sl. 117/91
Ljubljana, dne 13. maja 1993.
Ivan Bizjak l. r. 
Minister 
za notranje zadeve