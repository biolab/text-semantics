1. člen
(vsebina)
Ta pravilnik določa sklepanje sporazumov z imenovanimi
klasifikacijskimi zavodi za opravljanje tehničnega nadzora, pregledov in
izdajanje spričeval v skladu z Direktivo 2009/15/ES Evropskega Parlamenta in
Sveta z dne 23. aprila 2009 o skupnih pravilih in standardih za organizacije,
pooblaščene za tehnični nadzor in pregled ladij, ter za ustrezne ukrepe
pomorskih uprav (prenovitev) (UL L št. 131 z dne 28. 5. 2009, str. 47), zadnjič
spremenjeno z Izvedbeno direktivo Komisije 2014/111/EU z dne 17. decembra
2014 o spremembi Direktive 2009/15/ES v zvezi z določenimi kodeksi in
povezanimi spremembami določenih konvencij in protokolov, ki jih je sprejela
Mednarodna pomorska organizacija (IMO) (UL L št. 366 z dne 20. 12.
2014, str. 83).
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
a)    
»ladja« pomeni ladjo v skladu z mednarodnimi konvencijami; 
b)    
»tehnični nadzor in pregled« pomeni tehnični nadzor in pregled ladij, ki
je obvezen na podlagi mednarodnih konvencij; 
c)    
»mednarodne konvencije« pomenijo Mednarodno konvencijo o varstvu
človeškega življenja na morju (SOLAS), 1974, z izjemo poglavja XI-2 njene
priloge, Mednarodno konvencijo o tovornih črtah (LL), 1966, in Mednarodno
konvencijo o preprečevanju onesnaževanja morja z ladij (MARPOL), 1973/78,
skupaj s protokoli in spremembami konvencij ter pripadajočimi obveznimi kodeksi
v najnovejši različici, razen točk 16.1, 18.1 in 19 dela 2 Kodeksa o
izvajanju instrumentov IMO ter oddelkov 1.1, 1.3, 3.9.3.1, 3.9.3.2 in 3.9.3.3
dela 2 Kodeksa IMO o priznanih organizacijah; 
č)    »klasifikacijski zavod« pomeni organizacijo, vključno s subjekti
pod njenim nadzorom, ki jo Komisija Evropske unije prizna v skladu z Uredbo
(ES) št. 391/2009 Evropskega Parlamenta in Sveta z dne 23. aprila 2009 o
skupnih pravilih in standardih za organizacije za tehnični nadzor in pregled
ladij (prenovitev) (UL L št. 131 z dne 28. 5. 2009, str. 11; v nadaljnjem
besedilu: Uredba 391/2009/ES) in je v imenu Republike Slovenije imenovana za
opravljanje tehničnega nadzora, pregledov in izdajanje spričeval, razen če ni s
tem pravilnikom drugače določeno; 
d)    
»statutarno spričevalo« pomeni ladijsko listino, ki jo izda
klasifikacijski zavod v skladu z mednarodnimi konvencijami; 
e)    
»klasifikacijsko spričevalo« pomeni ladijsko listino, ki jo izda
klasifikacijski zavod in potrjuje konstrukcijo in mehansko primernost ladje za
določeno uporabo ali storitev v skladu s pravili in predpisi, ki jih ta zavod
opredeli in objavi.
3. člen
(sporazum)
Klasifikacijski zavod in Republika Slovenija skleneta
sporazum, s katerim se podrobneje določi izvajanje tehničnega nadzora,
pregledov in izdajanje spričeval, naloge in odgovornosti klasifikacijskega
zavoda. Sporazum vključuje najmanj: 
a)    
določbe Dodatka II Resolucije IMO A.739(18) o navodilih za pooblaščanje
organizacij, ki delujejo v imenu države, pri čemer se upoštevajo priloga,
dodatki in priponke k IMO MSC/Okrožnici 710 in MEPC/Okrožnici 307 o vzorčnem
sporazumu za pooblaščanje priznanih organizacij, ki delujejo v imenu države; 
b)    
določbe o odškodninski odgovornosti, ki določajo, da v primeru, če
sodišče ugotovi, da je Republika Slovenija odgovorna za škodo, ki jo je
povzročil klasifikacijski zavod, njegovi zaposleni ali drugi, ki delujejo v
imenu klasifikacijskega zavoda, ali če je taka odgovornost ugotovljena v
arbitražnem postopku, Republika Slovenija lahko od klasifikacijskega zavoda
zahteva povrnitev izplačane denarne odškodnine v obsegu, ki jo je po ugotovitvi
sodišča povzročil klasifikacijski zavod, in sicer za: 
- 
premoženjsko škodo (navadna škoda in izgubljeni dobiček) ali
premoženjsko in nepremoženjsko škodo zaradi smrti, telesne poškodbe ali
prizadetega zdravja, ki je bila povzročena naklepno ali iz hude malomarnosti, v
celoti; 
- 
premoženjsko in nepremoženjsko škodo zaradi smrti, telesne poškodbe ali
prizadetega zdravja, ki je bila povzročena iz malomarnosti, se znesek lahko
omeji, vendar ne na manj kot na štiri milijone EUR; 
- 
premoženjsko škodo (navadna škoda in izgubljeni dobiček), ki je bila
povzročena iz malomarnosti, se znesek lahko omeji, vendar ne na manj kot na dva
milijona EUR; 
c)    
določbe o redni presoji nalog, ki jih klasifikacijski zavod prevzema v
imenu Republike Slovenije, v skladu s 5. členom tega pravilnika; 
č)    možnost naključnega in podrobnega inšpekcijskega nadzora ladij,
ki ga izvaja pomorska inšpekcija; 
d)    
določbe o sporočanju bistvenih podatkov klasifikacijskega zavoda o
ladjevju, spremembah, začasnih odvzemih in preklicih klasifikacijskega
spričevala, v skladu z Uredbo 391/2009/ES.
4. člen
(odvzem pooblastila)
Če ministrstvo, pristojno za pomorstvo (v nadaljnjem
besedilu: ministrstvo), ugotovi, da klasifikacijski zavod ne izpolnjuje več
pogojev za opravljanje tehničnega nadzora, pregledov in izdajanja spričeval, se
mu pooblastilo začasno odvzame in takoj obvesti Komisijo Evropske unije ter
države članice Evropske unije o svoji odločitvi in navede utemeljene razloge
zanjo.
5. člen
(presoja delovanja klasifikacijskega zavoda)
Ministrstvo ali neodvisno zunanje telo, ki ga pooblasti
ministrstvo, presoja delovanje klasifikacijskega zavoda najmanj vsaki dve leti.
Ministrstvo pošlje državam članicam Evropske unije in Komisiji poročilo o
rezultatih presoje najpozneje do 31. marca v letu, ki sledi letu, za katero
poročilo velja.
6. člen
(poročila pomorske inšpekcije)
(1) Pomorska inšpekcija mora poročati Komisiji Evropske unije
in državam članicam Evropske unije ter obvestiti državo zastave, ki jo to
zadeva, o odkritju vsakega statutarnega spričevala, ki ga je izdal
klasifikacijski zavod, ki deluje v imenu te države zastave, ladji, ki ne
izpolnjuje pogojev iz mednarodnih konvencij, ali o katerih koli
pomanjkljivostih ladje, ki ima veljavno klasifikacijsko spričevalo, v zvezi s
pogoji, na katere se to spričevalo nanaša. 
(2) Poročanje iz prejšnjega odstavka se omeji samo na tiste
ladje, ki predstavljajo resno nevarnost za varnost in okolje ali kažejo znake
posebno malomarnega ravnanja klasifikacijskega zavoda. O poročilu se v trenutku
začetnega inšpekcijskega nadzora obvesti klasifikacijski zavod, ki je spričevalo
izdal, da lahko takoj sprejme ustrezne ukrepe.

Pravilnik o klasifikacijskih zavodih (Uradni
list RS, št. 43/11) vsebuje naslednjo prehodno in
končni določbi:
»7. člen
(prehodna določba)
(1) Klasifikacijski zavodi, ki so bili pooblaščeni pred
uveljavitvijo tega pravilnika, ostanejo pooblaščeni. 
(2) Sporazum, sklenjen med Republiko Slovenijo in
pooblaščenim klasifikacijskim zavodom pred uveljavitvijo tega pravilnika,
ostane v veljavi, če je v skladu s tem pravilnikom. Če sporazum ni v skladu s
tem pravilnikom, je potrebno skleniti nov sporazum v roku enega leta po začetku
veljavnosti tega pravilnika. 
(3) Listine, ki so jih pooblaščeni klasifikacijski zavodi
izdali pred uveljavitvijo tega pravilnika, ostanejo v veljavi do izteka njihove
veljavnosti.
8. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o klasifikacijskih zavodih (Uradni list RS, št. 31/05).
9. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi in dopolnitvah
Pravilnika o klasifikacijskih zavodih (Uradni list RS, št. 55/15) vsebuje naslednjo končno določbo:
»3. člen
Ta pravilnik začne veljati 1. januarja 2016.«.