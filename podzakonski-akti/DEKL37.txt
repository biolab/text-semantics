V vsebinskem in časovnem okviru, ki ga določajo četrt
stoletja samostojne, neodvisne in demokratične države, desetletnica članstva v
Evropski uniji in Organizaciji severnoatlantske pogodbe (NATO) ter obletnica
padca Berlinskega zidu, sprejetja Helsinške sklepne listine o varnosti in
sodelovanju v Evropi, ustanovitve Organizacije združenih narodov, konca druge
svetovne vojne in začetka prve svetovne vojne, 
-       
upoštevajoč spremembe v mednarodni skupnosti, ki so nastale v času po
Deklaraciji o zunanji politiki Republike Slovenje (Uradni list RS,
št. 108/99), zlasti pa nove regionalne in globalne izzive na začetku 21. stoletja,
-       
upoštevajoč nacionalni interes Republike Slovenije, ki je v njeni
suverenosti, varnosti državljank in državljanov, varovanju in uveljavitvi
ustavnih vrednot in nacionalne kulture, trajnostnem razvoju, gospodarski in
splošni blaginji državljank in državljanov, varovanju in krepitvi vladavine
prava in spoštovanja človekovih pravic, varovanju in krepitvi parlamentarne
demokracije in tržnega gospodarstva, varovanju pravic avtohtone italijanske in
madžarske narodne skupnosti, skrbi za avtohtone slovenske narodne manjšine v
sosednjih državah, skrbi za Slovence po svetu ter v ohranitvi in razvoju
skupnega slovenskega kulturnega prostora, 
-       
upoštevajoč, da so se državljanke in državljani Republike Slovenije z
veliko večino odločili za članstvo v Evropski uniji, ki za Republiko Slovenijo
predstavlja temeljni vrednostni in politični okvir za zagotavljanje blaginje in
temeljnih pravic, ter članstvo v NATO, ki predstavlja temeljni okvir za
zagotavljanje nacionalne varnosti,
-       
skladno s ključnimi nacionalnimi strateškimi dokumenti, zlasti glede
nacionalne varnosti in razvoja Slovenije,
-       
upoštevajoč odnose Republike Slovenije z drugimi subjekti mednarodnega
prava ter njeno delovanje v različnih oblikah sodelovanja v mednarodni
skupnosti na globalni in regionalni ravni, s čimer tvorno prispeva k razvoju
mednarodne skupnosti, utemeljenem na miru in varnosti, mirnem reševanju sporov,
suvereni enakosti držav, spoštovanju temeljnih človekovih pravic in svoboščin
ter človekovega dostojanstva, spoštovanju mednarodnega prava, na zagotavljanju
človekove varnosti, mednarodne pravičnosti in solidarnosti, na uveljavljanju
načel dobrega upravljanja ter k doseganju ciljev trajnostnega razvoja na
globalni ravni,
Državni zbor
sprejema Deklaracijo o zunanji politiki Republike Slovenije.
I. VREDNOTE, PRAVNI TEMELJI IN GEOPOLITIČNI POLOŽAJ
Zunanja politika Republike Slovenije temelji na vrednotah
slovenske osamosvojitve in državnosti, Ustavi Republike Slovenije, vrednotah
Evropske unije ter načelih Ustanovne listine Organizacije združenih narodov.
Položaj in delovanje Republike Slovenije v mednarodnem okolju
temelji na Ustavi Republike Slovenije, Temeljni ustavni listini o samostojnosti
in neodvisnosti Republike Slovenije, Zakonu o zunanjih zadevah in drugih
notranjepravnih aktih ter mednarodnem pravu, ki zavezuje Republiko Slovenijo.
Republika Slovenija je srednjeevropska in sredozemska država,
v središču alpsko-jadransko-podonavskega prostora ter na stičišču Zahodne
Evrope in Zahodnega Balkana. Republika Slovenija je pomorska država.
II. CILJI ZUNANJE POLITIKE REPUBLIKE SLOVENIJE
Cilji zunanje politike Republike Slovenije so:
-       
varnost Republike Slovenije: mir, varnost in politična stabilnost v
sosedstvu in Evropi ter širše v svetu;
-       
blaginja Republike Slovenije, njenih državljank in državljanov;
-       
urejeni dvostranski odnosi: dobrososedski odnosi ter poglobljeni odnosi
s partnerji v Evropski uniji in drugimi ključnimi političnimi in gospodarskimi
partnerji;
-       
ugled in prepoznavnost Republike Slovenije kot uspešne članice Evropske
unije;
-       
umestitev Republike Slovenije v jedro poglobljene in razširjene Evropske
unije z močno skupno zunanjo in varnostno politiko, ki je sposobna uveljavljati
interese članic kot ena ključnih globalnih igralk;
-       
okrepljen multilateralni sistem, ki temelji na učinkoviti Organizaciji
združenih narodov, suvereni enakosti držav, kolektivni varnosti, mirnem
reševanju sporov, samoodločbi narodov, visokih standardih človekovih pravic,
močni vlogi mednarodnega prava, okrepljenem mednarodnem razvojnem sodelovanju,
humanitarni pomoči in trajnostnem razvoju;
-       
prepoznavnost slovenske kulturne, znanstvene in izobraževalne odličnosti
v mednarodnem prostoru, ohranitev in razvoj slovenskih manjšin v sosednjih
državah ter slovenskih skupnosti v svetu, uveljavitev slovenskega jezika v
zamejstvu, Evropski uniji in svetu.
III. PREDNOSTNA PODROČJA IN OBMOČJA ZUNANJE POLITIKE
REPUBLIKE SLOVENIJE
V okviru navedenih ciljev je izvajanje zunanje politike
Republike Slovenije osredotočeno na naslednja prednostna področja in območja:
-       
krepitev političnih in gospodarskih vezi na državni in regionalni ravni
v alpsko-jadransko-podonavskem prostoru, z državami Srednje Evrope in na ravni
srednjeevropskih povezav;
-       
podpora krepitvi trgovinske menjave in močni navzočnosti slovenskih
podjetij na trgih držav Evropske unije in tujih trgih, rasti neposrednih tujih
naložb, internacionalizaciji slovenskih podjetij in spodbujanju zagonskih
podjetij, podpora uveljavitvi slovenskega znanja na tujem in pretoku znanja,
podpora kulturni, znanstveni, izobraževalni, turistični in siceršnji
prepoznavnosti ter ugledu Republike Slovenije;
-       
uveljavljanje interesov Republike Slovenije kot dejavne članice v jedru
Evropske unije, podpora vključitvi Republike Slovenije v vseevropska prometna
in energetska omrežja, upoštevajoč njeno središčno in prehodno geografsko lego,
uveljavitev Kopra kot vodilnega severnojadranskega oziroma srednjeevropskega
pristanišča v povezavi s prometnim koridorjem Baltik–Jadran;
-       
celovita uresničitev Sporazuma o vprašanjih nasledstva in rešitev
odprtih nasledstvenih vprašanj;
-       
nadgradnja slovenske prisotnosti na Zahodnem Balkanu, dejavna podpora
širitvi Evropske unije in Nata ob izpolnjevanju pogojev, zlasti vladavine
prava;
-       
krepitev vidnosti in vloge Republike Slovenije v NATO kot temeljnem
okviru nacionalne in evropske varnosti, krepitev čezatlantskega sodelovanja na
podlagi skupnih vrednot in vzajemnih interesov, boj proti terorizmu in
ekstremizmom, vključno z odpravljanjem okoliščin, ki ustvarjajo plodna tla za
ekstremizem;
-       
skrb za položaj in razvoj avtohtonih slovenskih narodnih skupnosti v
Avstriji, na Hrvaškem, v Italiji in na Madžarskem, vsestranska povezanost
Slovencev po svetu z Republiko Slovenijo;
-       
konzularna dejavnost, ki ščiti slovenske državljanke in državljane v
tujini ter podpira mednarodno gospodarsko, kulturno, znanstveno in
izobraževalno sodelovanje, sodelovanje s Slovenci po svetu, varne migracije in
boj proti trgovini z ljudmi;
-       
dejavno zavzemanje za pravice otrok, žensk, narodnih manjšin ter najbolj
ranljivih skupin, vključno z uveljavljanjem načela odgovornosti zaščititi,
krepitev medkulturnega dialoga in spoštovanja različnosti, soočanje z izzivi
staranja prebivalstva;
-       
področje podnebnih sprememb, s poudarkom na trajnosti vodnih virov in
gozdnega bogastva ter biotski in geografski raznovrstnosti.
IV. IZVAJANJE ZUNANJE POLITIKE REPUBLIKE SLOVENIJE IN
URESNIČEVANJE DEKLARACIJE
Za uspešno izvajanje te deklaracije so ključni naslednji
elementi zunanje politike Republike Slovenije:
-       
osrednja vloga Ministrstva za zunanje zadeve pri usklajevanju vseh
mednarodnih dejavnosti in vseh deležnikov na področju mednarodnih odnosov
Republike Slovenije ter povezovanje teh dejavnosti v skladno, verodostojno in
celostno zunanjo politiko; dejavno in usklajeno sodelovanje vseh ministrstev v
Svetu Evropske unije ter drugih mednarodnih in regionalnih organizacijah,
nosilna vloga Državnega zbora pri oblikovanju stališč do vseh zunanjepolitičnih
vprašanj, povezovalna vloga Ministrstva za zunanje zadeve pri oblikovanju in
izvajanju gospodarske diplomacije;
-       
krepitev kulture zunanje politike, za katero so značilni državniško
usmerjena zunanja politika, kontinuiteta načel in vrednot v zunanji politiki,
iskanje širokega političnega in družbenega soglasja glede temeljnih
zunanjepolitičnih usmeritev, pri ključnih odločitvah in pomembnejših
mednarodnih kandidaturah ter enotno zastopanje nacionalnega interesa pri
nastopu nosilcev državnih funkcij oziroma deležnikov zunanje politike v tujini;
-       
dolgoročno stabilna zagotovitev ustreznih proračunskih sredstev za
izvajanje zunanje politike;
-       
čim širša prisotnost Republike Slovenije v tujini in mednarodnih organizacijah,
skladno s političnimi in gospodarskimi interesi, krepitev diplomatske
prisotnosti tujih držav in prisotnosti mednarodnih organizacij v Republiki
Sloveniji;
-       
sodobna, učinkovita, profesionalna in ustrezno opremljena diplomacija
ter skrb za njeno obnavljanje in razvoj.
Načini in sredstva za doseganje konkretnih ciljev po
posameznih prednostnih področjih, ki jih opredeljuje ta deklaracija, bodo
podrobneje opredeljeni v strateškem dokumentu o zunanji politiki Republike
Slovenije, ki ga na podlagi te deklaracije sprejme Vlada Republike Slovenije.
Na podlagi tega dokumenta bo pripravljen izvedbeni načrt Ministrstva za zunanje
zadeve.
Minister za zunanje zadeve bo v imenu Vlade Republike
Slovenije letno predstavil Državnemu zboru oceno o razvoju mednarodnih odnosov
in položaju Republike Slovenije v mednarodni skupnosti glede na cilje in
prednostne naloge te deklaracije in strateškega dokumenta iz prejšnjega
odstavka. Na tej podlagi bo Državni zbor za Vlado Republike Slovenije in
Ministrstvo za zunanje zadeve oblikoval stališča oziroma usmeritve.
Vlada Republike Slovenije bo pri izvajanju te deklaracije in
strateškega dokumenta dejavno in sistematično sodelovala s slovenskimi
političnimi, gospodarskimi in drugimi pravnimi subjekti, civilno družbo,
nevladnimi organizacijami ter zainteresirano strokovno in širšo javnostjo.
Št. 007-01/15-16/12
Ljubljana, dne 10. julija 2015
EPA 532-VII
Državni zbor
Republike Slovenije
dr. Milan Brglez l.r.
Predsednik