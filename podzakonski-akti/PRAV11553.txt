1. člen
(vsebina pravilnika)
Ta pravilnik določa način vračila
trošarine, carinski organ, ki je pristojen za vračilo, obrazec zahtevka za
vračilo (v nadaljnjem besedilu: zahtevek) ter dokazila in evidence, ki jih mora
voditi upravičenec za vračilo trošarine za plinsko olje iz prvega odstavka 54.č
člena Zakona o trošarinah (Uradni list RS, št. 97/10 – uradno prečiščeno
besedilo, 48/12 in 109/12; v nadaljnjem besedilu: zakon), ki se dokazljivo
porabi kot pogonsko gorivo za komercialni prevoz.
2. člen
(zahtevek)
(1) Upravičenec predloži zahtevek za
vračilo trošarine na obrazcu TRO-K, ki je Priloga 1 tega pravilnika in njegov
sestavni del. Zahtevku se priložijo dokazila iz prvega odstavka 3. člena
oziroma prvega odstavka 5. člena tega pravilnika.
(2) Upravičenec vloži zahtevek za
vračilo trošarine pri pristojnem carinskem organu, določenim z uredbo, ki
določa carinske urade v Republike Slovenije, njihov sedež in krajevno
pristojnost.
(3) Za vračilo trošarine se upošteva
povprečni znesek trošarine za plinsko olje za pogonski namen, ki ga ugotovi
minister za finance, za mesec za katerega se vračilo uveljavlja. Če se v
posameznem mesecu trošarina ne spremeni, se upošteva znesek trošarine, ki velja
na prvi dan meseca, na katerega se zahtevek nanaša.
3. člen
(dokazila in evidence)
(1) Na računu o nakupu plinskega olja
iz tretjega odstavka 54.č člena zakona morajo biti poleg podatkov, ki jih
zahtevajo drugi predpisi, razvidni predvsem kraj ali druga identifikacija
bencinskega servisa oziroma točilnega mesta, vrsta, količina in cena goriva,
datum točenja ter registrska oznaka vozila, v katero je bilo gorivo točeno ali
datum polnjenja v rezervoar internega servisa za točenje goriv iz prvega odstavka
4. člena tega pravilnika. Račun o nakupu plinskega olja se mora glasiti na
upravičenca in se lahko predloži v izvirniku ali kopiji izvirnika.
(2) Upravičenci morajo v evidenci iz
tretjega odstavka 54.č člena zakona voditi podatke o vrsti in številu vozil, s
katerimi razpolagajo, za posamezno vozilo za komercialni prevoz pa:
-       
registrsko oznako vozila,
-       
podatek o velikosti standardnega rezervoarja za pogonsko gorivo in
povprečni porabi goriva ter podatek o velikosti in namenu uporabe dodatno
nameščenih rezervoarjev na vozilu,
-       
količino in datum polnitve rezervoarja,
-       
število prevoženih kilometrov (po polnitvah in datumih).
4. člen
(interni servis za točenje goriv)
(1) Če ima upravičenec interni servis
za točenje goriv v skladu s pravilnikom, ki ureja tehnične zahteve za gradnjo
in obratovanje postaj za preskrbo motornih vozil z gorivom, mora poleg evidence
iz drugega odstavka prejšnjega člena:
-       
voditi evidenco o polnitvah v druga vozila in porabi za drug namen;
-       
voditi evidenco o nabavi goriva, ki vsebuje podatke o prostornini
rezervoarja na internem servisu za točenje goriva, datumu in količini prejema
goriva, ter evidenco o zalogi – razpoložljivi količini goriva (po datumu nabave
in polnitve);
-       
zagotoviti evidentiranje količin goriva, ki se toči v vozila, na podlagi
meril iz tretjega odstavka tega člena.
(2) Za gorivo, točeno na internih
servisih za točenje goriv, lahko uveljavlja vračilo trošarine za komercialni
prevoz le imetnik tega internega servisa za točenje goriv. Vračilo trošarine
lahko uveljavlja le za gorivo, ki ga je točil in dokazljivo porabil v vozilih,
ki jih je sam uporabljal za komercialni prevoz. Za gorivo, ki je na zalogi ali
je bilo polnjeno v druga vozila ali ni porabljeno za komercialni prevoz, nima
pravice do vračila trošarine.
(3) Interni servis za točenje goriva
mora biti opremljen z merilnimi napravami za točenje plinskega olja. Količina
iztočenega goriva mora biti prikazana v merski enoti, kot je za gorivo
predpisana z meroslovnimi predpisi.
5. člen
(upravičenec iz druge države članice EU
ali EFTA)
(1) Upravičenec iz druge države
članice EU ali EFTA, ki zahteva vračilo trošarine, mora pristojnemu carinskemu
organu poleg dokazil iz prvega odstavka 3. člena tega pravilnika predložiti
tudi dokazilo o opravljanju dejavnosti in dokazilo o registraciji vozila.
Upoštevata se dokazili, ki ju izda pristojni organ države, kjer ima upravičenec
sedež.
(2) Upravičenec iz druge države
članice EU ali EFTA dokazili iz prejšnjega odstavka predloži v enem od uradnih
jezikov EU. Uradni prevod dokazil v slovenščino predloži le na zahtevo
pristojnega organa.
(3) Če upravičenec iz tega člena
zahteva vračilo trošarine na račun v tujini, stroški nakazila vračila bremenijo
upravičenca.
6. člen
(pooblastilo)
(1) Upravičenec lahko določi
pooblaščenca, ki v njegovem imenu in za njegov račun uveljavlja pravico do
vračila trošarine.
(2) Upravičenec mora organ pisno
obvestiti o določitvi pooblaščenca in odpovedi pooblastila.
(3) Pooblastilo v pisni obliki mora
vsebovati podatke o pooblastitelju, pooblaščencu, obdobju, za katero
pooblastilo velja, in obsegu pooblastila.
7. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o vračilu trošarine za komercialni namen (Uradni list RS, št.
52/09, 68/09 in 82/10).
8. člen
(začetek veljavnosti in uporabe)
Ta pravilnik začne veljati naslednji dan po
objavi v Uradnem listu Republike Slovenije, prvič pa se uporabi za zahtevke za
mesec februar 2013.
Št. 007-17/2013/22
Ljubljana, dne 12. februarja
2013
EVA 2013-1611-0010
v funkciji ministra za finance
Janez Janša l.r.
Predsednik vlade

Priloga 1: Zahtevek
za vračilo trošarine na podlagi 54. č člena Zakona o trošarinah za plinsko
olje, ki se porabi kot pogonsko gorivo za komercialni prevoz