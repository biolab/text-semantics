I. SPLOŠNA DOLOČBA
1. člen
(vsebina)
Ta pravilnik natančneje določa postopek za izdajo vozniškega
dovoljenja, podaljšanje veljavnosti vozniškega dovoljenja, nadomestitev in
zamenjavo vozniških dovoljenj, obrazec vozniškega dovoljenja in enotne kode
dodatnih informacij in omejitev, ki jih mora voznik upoštevati pri vožnji
vozila v skladu z Direktivo 2006/126/ES Evropskega parlamenta in sveta z dne
20. decembra 2006 o vozniških dovoljenjih (prenovitev) (UL L št. 403 z dne 30.
12. 2006, str. 18), zadnjič spremenjeno z Direktivo Komisije (EU) 2020/612 z
dne 4. maja 2020 o spremembi Direktive 2006/126/ES Evropskega parlamenta in
Sveta o vozniških dovoljenjih (UL L št. 141 z dne 5. 5. 2020, str. 9), (v
nadaljnjem besedilu: Direktiva 2006/126/ES), postopek za izdajo mednarodnih
vozniških dovoljenj ter način vodenja evidence o vozniških dovoljenjih.
II. IZDAJA, PODALJŠANJE VELJAVNOSTI, NADOMESTITEV IN
ZAMENJAVA VOZNIŠKEGA DOVOLJENJA
1. Izdaja in podaljšanje veljavnosti vozniškega dovoljenja
2. člen
(vloga za izdajo oziroma podaljšanje veljavnosti vozniškega
dovoljenja)
(1) Vloga za izdajo oziroma podaljšanje veljavnosti
vozniškega dovoljenja, vloga za izdajo vozniškega dovoljenja namesto
pogrešanega, izgubljenega, ukradenega, obrabljenega ali uničenega vozniškega
dovoljenja, vloga za izdajo vozniškega dovoljenja zaradi spremembe osebnega
imena ali prebivališča ter vloga za zamenjavo tujega vozniškega dovoljenja za
vozniško dovoljenje Republike Slovenije se vloži na obrazcu iz Priloge 1, ki je
sestavni del tega pravilnika. Na območjih, kjer skupaj s pripadniki slovenskega
naroda avtohtono živijo tudi pripadniki italijanske ali madžarske narodne
skupnosti, se vloži vloga na obrazcu iz Priloge 2 oziroma Priloge 3, ki sta
sestavni del tega pravilnika.
(2) Ne glede na prejšnji odstavek se vloga lahko vloži na
elektronskem obrazcu, če pristojni organ za to izpolnjuje tehnične pogoje.
3. člen
(vložitev vloge in preverjanje podatkov)
(1) Vloga za izdajo vozniškega dovoljenja se vloži osebno pri
upravni enoti.
(2) Oseba preveri pravilnost podatkov na vlogi ter vlogo
podpiše pred uradno osebo upravne enote v prostor, ki je namenjen podpisu.
(3) Podpis osebe se prenese kot podatek na izdelano vozniško
dovoljenje.
(4) Če se oseba ne more podpisati, uradna oseba upravne enote
na hrbtni strani vloge navede razlog, zakaj se oseba ni podpisala, in se
podpiše zraven prostora, ki je namenjen podpisu osebe.
(5) Uradna oseba upravne enote preveri resničnost podatkov na
vlogi za izdajo vozniškega dovoljenja, ugotovi istovetnost osebe ter s posebno
programsko opremo zajame fotografijo in podpis ali prevzame fotografijo iz
elektronskega odložišča fotografij na podlagi referenčne številke.
4. člen
(priloge k vlogi za izdajo oziroma podaljšanje veljavnosti
vozniškega dovoljenja)
(1) Vlogi za izdajo vozniškega dovoljenja je treba priložiti:
1.     
veljavno zdravniško spričevalo o telesni in duševni zmožnosti osebe
voziti motorna vozila tiste oziroma tistih kategorij, za katere zahteva izdajo
vozniškega dovoljenja, razen v primerih, ko Zakon o voznikih (Uradni list RS,
št. 85/16, 67/17, 21/18 – ZNOrg, 43/19 in 139/20, v nadaljnjem besedilu:
ZVoz-1) določa drugače;
2.     
potrdilo o opravljenem vozniškem izpitu, ki je pogoj za izdajo
vozniškega dovoljenja na podlagi 60. člena ZVoz-1;
3.     
spričevalo o temeljnih kvalifikacijah v primerih, da je podana vloga za
izdajo vozniškega dovoljenja iz drugega, četrtega, petega ali šestega odstavka
61. člena ZVoz-1;
4.     
dokazilo o zaposlitvi v Slovenski vojski, če je podana vloga za izdajo
vozniškega dovoljenja iz tretjega ali sedmega odstavka 61. člena ZVoz-1;
5.     
potrdilo pooblaščene organizacije o uspešno opravljenem tečaju o varnem
delu s traktorjem in traktorskimi priključki, če je podana vloga za izdajo
vozniškega dovoljenja za vožnjo motornih vozil kategorije F;
6.     
dokazilo o plačilu obveznosti (upravne takse in obrazca vozniškega
dovoljenja).
(2) Vlogi za podaljšanje veljavnosti vozniškega dovoljenja je
treba priložiti veljavno zdravniško spričevalo o telesni in duševni zmožnosti
osebe voziti motorna vozila tiste oziroma tistih kategorij, za katere zahteva
izdajo vozniškega dovoljenja, če je rok veljavnosti njenega vozniškega
dovoljenja omejen iz zdravstvenih razlogov ali če je predložitev zdravniškega
spričevala pogoj za podaljšanje veljavnosti njenega vozniškega dovoljenja.
(3) Osebam, ki jim je bilo odvzeto vozniško dovoljenje zaradi
ugotovljene zdravstvene nezmožnosti, se izda novo vozniško dovoljenje, če
izpolnjujejo z ZVoz-1 in s tem pravilnikom določene pogoje za izdajo vozniškega
dovoljenja ter predložijo novo zdravniško spričevalo.
(4) Ne glede na prvi in drugi odstavek tega člena, vlogi za
izdajo oziroma podaljšanje veljavnosti vozniškega dovoljenja ni treba priložiti
tistih dokazil, ki jih uradna oseba upravne enote lahko pridobi po uradni
dolžnosti iz uradnih evidenc, ki jih vodijo pristojni organi.
5. člen
(fotografija)
(1) Oseba mora k vlogi iz prejšnjega člena priložiti
fotografijo v fizični obliki ali referenčno številko fotografije iz
elektronskega odložišča fotografij. Referenčno številko fotografije izda za to
pooblaščeni fotograf.
(2) Fotografija, ki je priložena v fizični obliki, mora biti
izdelana na belem tankem sijajnem fotografskem papirju velikosti 3,5 x 4,5 cm,
v črno-beli ali barvni tehniki, z ločljivostjo najmanj 600 dpi, barvno nevtralna,
z jasno izraženimi barvnimi toni.
(3) Fotografija mora kazati pravo podobo osebe in ne sme biti
retuširana.
(4) Oseba mora biti fotografirana od spredaj, z odkritim
čelom in obrazom, brez klobuka, čepice ali rute.
(5) Fotografija mora biti primerne kvalitete za biometrično
obdelavo:
1.     
podoba obraza mora biti poravnana tako, da navidezna vertikalna črta
teče ravno iz sredine med očmi, preko sredine nosu do sredine ust, oči morajo
biti v navideznem horizontalnem polju;
2.     
fotografija mora jasno prikazovati poteze celega obraza od konice brade
do začetka lasišča (temena glave) ter levo in desno polovico obraza. Velikost
obraza od brade do temena mora zajemati od 70 % do največ 80 % fotografije, kar
ustreza višini 32–36 mm;
3.     
če je volumen las večji, se lasje na fotografiji obrežejo skladno z
zahtevo iz prejšnje točke;
4.     
obraz na fotografiji mora biti enakomerno osvetljen, brez odsevov ali
senc, jasen, z ustreznimi kontrasti in ostrino, barva kože mora biti naravna;
5.     
izraz na obrazu mora biti nevtralen, ustnice zaprte, državljan mora
gledati naravnost v fotoaparat;
6.     
oči ne smejo biti rdeče barve, biti morajo odprte in jasno vidne, ne
smejo jih prekrivati lasje, okvirji očal ali rob stekel;
7.     
višina oči mora biti nameščena med najmanj 50 % in največ 70 % višine
fotografije, od spodnjega roba;
8.     
odsevi na steklih očal ali na okvirju niso dovoljeni. Sončna očala ali
zatemnjena stekla niso dovoljena, razen iz upravičenih zdravstvenih razlogov
(npr. vidne poškodbe očesa). Oseba je lahko fotografirana brez pripomočkov za
korekcijo vida;
9.     
ozadje mora biti enobarvno svetlo (priporočljivo je nevtralno sivo) in v
kontrastu z obrazom, lasmi in oblačilom. Pri svetlih laseh je ustrezna uporaba
srednje sivega ozadja, pri temnih laseh pa svetlo sivega ozadja. Ozadje mora
biti brez vzorcev ali senc;
10.  
fotografija ne sme biti poškodovana in ne sme imeti madežev.
(6) Ne glede na četrti odstavek tega člena smejo pripadnice
ali pripadniki verskih skupnosti ter druge osebe, ki po svoji ljudski navadi
kot sestavni del svojega oblačila oziroma kot sestavni del oblačila verske
skupnosti nosijo čepico, ruto ali drugo pokrivalo, priložiti fotografijo, na
kateri so fotografirani s čepico, ruto ali drugim pokrivalom, če imajo odkrito
čelo in obraz.
(7) Če oseba predloži referenčno številko fotografije iz elektronskega
odložišča fotografij, uradna oseba prevzame fotografijo v digitalni obliki iz
elektronskega odložišča na podlagi referenčne številke.
(8) Če fotografija ne ustreza pogojem iz prejšnjih odstavkov
tega člena, jo upravna enota vrne osebi in ji določi rok, v katerem mora
predložiti ustrezno fotografijo.
6. člen
(obveznosti izdelovalca vozniških dovoljenj)
(1) Podjetje ali organizacija, ki izdeluje vozniška
dovoljenja (v nadaljnjem besedilu: izdelovalec) prevzame vse osebne podatke,
potrebne za izdelavo vozniških dovoljenj, iz računalniške evidence vlog za
izdajo vozniškega dovoljenja.
(2) Če fotografije in podpisa ni v računalniški evidenci vlog
za izdajo vozniških dovoljenj, ju izdelovalec prevzame iz vloge za izdajo
vozniškega dovoljenja in ju prenese v evidenco izdanih vozniških dovoljenj.
(3) Pri izdelavi vozniškega dovoljenja vpiše pristojna oseba
izdelovalca serijsko številko izdanega vozniškega dovoljenja v evidenco izdanih
vozniških dovoljenj.
(4) Izdelovalec mora vse osebne podatke, potrebne za zapis na
obrazec vozniškega dovoljenja, uničiti najpozneje v 30 dneh po uporabi.
(5) Podatek o serijski številki izdanega vozniškega
dovoljenja sme izdelovalec uporabljati za potrebe potrditve prevzema poštnih
pošiljk iz 71. člena ZVoz-1 in ga mora uničiti najpozneje v 30 dneh po uporabi.
7. člen
(potrdilo o prejemu vloge za izdajo vozniškega dovoljenja)
(1) Upravna enota izda osebi potrdilo o prejemu vloge za
izdajo vozniškega dovoljenja na obrazcu, določenem v Prilogi 1, Prilogi 2
oziroma Prilogi 3 tega pravilnika. Potrdilo o prejemu vloge za izdajo
vozniškega dovoljenja se izda tudi v vseh drugih primerih, ko gre za izdajo
novega vozniškega dovoljenja in so za izdajo izpolnjeni vsi pogoji.
(2) Ne glede na prejšnji odstavek se osebi, ki že poseduje veljavno
vozniško dovoljenje in zahteva izdajo novega vozniškega dovoljenja, na njeno
izrecno željo, če za to obstaja razlog dnevnega prehoda meje iz naslova
opravljanja poklica ali drugega upravičenega razloga, tega dovoljenja ne
odvzame in se ne izda potrdila o prejemu vloge.
(3) V primerih iz prejšnjega odstavka se dosedanje vozniško
dovoljenje v evidenci izdanih vozniških dovoljenj evidentira kot neveljavno z
naslednjim besedilom: »Vozniško dovoljenje se lahko uporablja do vročitve
novega«.
8. člen
(obrazec vozniškega dovoljenja)
(1) Vozniško dovoljenje se izda na obrazcu iz Priloge 4, ki
je sestavni del tega pravilnika. Na območjih, kjer skupaj s pripadniki
slovenskega naroda avtohtono živijo tudi pripadniki italijanske ali madžarske
narodne skupnosti, se vozniško dovoljenje izda na obrazcu v slovenskem jeziku
in jeziku narodne skupnosti iz Priloge 5 oziroma Priloge 6, ki sta sestavni del
tega pravilnika.
(2) Obrazec vozniškega dovoljenja je izdelan iz polikarbonata
z vgrajenimi zaščitnimi elementi. Fizične lastnosti obrazca vozniškega
dovoljenja morajo ustrezati standardu ISO/IEC 7810.
(3) Vozniško dovoljenje se izda na obrazcu za čas dokler
velja pravica do vožnje motornega vozila, vendar največ za 10 let.
(4) Materiali za izdelavo vozniških dovoljenj in zapisi na
obrazcih vozniških dovoljenj morajo biti izdelani tako, da ob običajnem
ravnanju imetnika z njimi zagotavljajo uporabo teh dokumentov za obdobje
njihove veljavnosti.
(5) Običajno ravnanje z vozniškim dovoljenjem iz prejšnjega
odstavka je ravnanje, pri katerem se vozniškega dovoljenja ne upogiba, ne
izpostavlja ekstremnim temperaturam in vlagi, agresivnim kemikalijam ter da se
ga zaščiti pred mehanskimi poškodbami.
9. člen
(podatki, ki se vpisujejo na vozniško dovoljenje)
(1) V vozniško dovoljenje se na prednji strani vpisujejo
naslednji podatki:
1.     
pri številki 1 priimek imetnika vozniškega dovoljenja;
2.     
pri številki 2 ime imetnika vozniškega dovoljenja;
3.     
pri številki 3 rojstni datum in rojstni kraj imetnika vozniškega
dovoljenja, ki je za rojene v Republiki Sloveniji občina in naselje, kjer je
posameznik rojen oziroma vpisan v rojstno matično knjigo, za rojene v tujini pa
država in kraj v tuji državi;
4.     
pri številki 4 a. datum izdaje vozniškega dovoljenja, ki je datum, ko je
prosilec pri upravni enoti podal vlogo za izdajo vozniškega dovoljenja;
5.     
pri številki 4 b. veljavnost obrazca;
6.     
pri številki 4 c. pristojni organ, ki je vozniško dovoljenje izdal;
7.     
pri številki 4 d. EMŠO in številka registra;
8.     
pri številki 5 serijska številka izdanega vozniškega dovoljenja;
9.     
pri številki 6 je prostor, predviden za fotografijo imetnika vozniškega
dovoljenja;
10.  
pri številki 7 podpis imetnika vozniškega dovoljenja;
11.  
pri številki 8 naslov stalnega oziroma začasnega prebivališče imetnika
vozniškega dovoljenja;
12.  
pri številki 9 kategorije vozil in nacionalne kategorije vozil, ki jih
imetnik vozniškega dovoljenja lahko vozi, pri čemer morajo biti nacionalne
kategorije vozil zapisane z drugačno pisavo od tiste, s katero so zapisane
druge kategorije vozil, ki jih imetnik lahko vozi.
(2) V vozniško dovoljenje se na hrbtni strani vpisujejo
naslednji podatki:
1.     
v stolpcu pod št. 10 datum prve izdaje za vsako kategorijo (ta datum se
ponovi na novem vozniškem dovoljenju pri poznejši nadomestitvi, zamenjavi,
podaljšanju veljavnosti vozniškega dovoljenja);
2.     
v stolpcu pod št. 11 datum izteka veljavnosti za vsako kategorijo;
3.     
pri številki 12 dodatne omejitve/informacije, ki se vpisujejo v obliki
kode ali podkode, in so določene v Prilogi 7, ki je sestavni del tega
pravilnika. Kadar se koda ali podkoda uporablja pri vseh kategorijah, za katere
je izdano vozniško dovoljenje, je lahko natisnjena pod stolpci 9, 10 in 11;
4.     
pri številki 13 podatki, pomembni za upravljanje z vozniškim
dovoljenjem, ki jih lahko vpiše država članica gostiteljica;
5.     
pri številki 14 podatki, pomembni za upravljanje z vozniškim dovoljenjem
oziroma podatki, povezani s prometno varnostjo, ki jih vpiše država, ki izda
vozniško dovoljenje.
(3) Osebi, ki se ji po izrečeni sankciji prenehanja
veljavnosti vozniškega dovoljenja izda novo vozniško dovoljenje, se pri vseh
kategorijah vpišejo datumi prve izdaje vozniškega dovoljenja za posamezno
kategorijo.
(4) Osebni podatki imetnika vozniškega dovoljenja iz prve,
druge, tretje, sedme in enajste točke prvega odstavka tega člena se prevzamejo
iz registra stalnega prebivalstva, ki ga vodi pristojno ministrstvo.
10. člen
(vpis kode pri vožnji vojaških vozil)
V vozniško dovoljenje, izdano pod pogoji iz tretjega ali
sedmega odstavka 61. člena ZVoz-1, upravna enota pri številki 12 vpiše ustrezno
kodo, določeno v Prilogi 7 tega pravilnika.
11. člen
(vpis zdravstvenih ali drugih omejitev oziroma prilagoditev)
Zdravstvene ali druge omejitve oziroma prilagoditve, ki so
navedene v zdravniškem spričevalu o telesni in duševni zmožnosti osebe, se ob
izdaji vozniškega dovoljenja vpišejo pri kategoriji ali kategorijah, na katere
se nanašajo, pri številki 12 z ustrezno kodo, določeno v Prilogi 7 tega pravilnika.
12. člen
(vpis kode pri vozniku začetniku)
(1) Vozniku začetniku izda upravna enota ob izdaji vozniškega
dovoljenja tudi karton za spremljanje njegovega dodatnega usposabljanja, v
katerega izvajalec programa potrjuje opravljene obveznosti iz 51. člena ZVoz-1.
(2) Status voznika začetnika se ob izdaji vozniškega
dovoljenja z ustrezno kodo, določeno v Prilogi 7 tega pravilnika, vpiše pri
številki 12.
13. člen
(vročitev vozniškega dovoljenja)
(1) Vozniško dovoljenje se osebi lahko vroči pri upravni
enoti ali po pošti. Način vročitve izbere oseba ob vložitvi vloge za izdajo
vozniškega dovoljenja.
(2) Pisemska pošiljka z vozniškim dovoljenjem iz prejšnjega
odstavka mora biti naslovljena na osebo, ki se ji vroči vozniško dovoljenje.
(3) Vročitev po pošti je opravljena, ko oseba prevzame
vozniško dovoljenje. Če vozniškega dovoljenja ne prevzame v osmih dneh, se
vozniško dovoljenje vrne pristojnemu organu, ki ga je izdal.
(4) Vozniško dovoljenje, ki je izdano v primeru iz drugega
odstavka 7. člena tega pravilnika se osebi ob predložitvi dosedanjega
vozniškega dovoljenja vroči le pri upravni enoti. Dosedanje vozniško dovoljenje
upravna enota v uničenje pošlje izdelovalcu.
(5) Oseba je po vročitvi vozniškega dovoljenja dolžna
preveriti pravilnost zapisa osebnih in drugih podatkov na vozniškem dovoljenju.
(6) Če oseba ugotovi napako na izdanem vozniškem dovoljenju,
ki je posledica zapisa neustreznih podatkov, ali drugo nepravilnost, ki je
lahko posledica napake v materialu, je dolžna vozniško dovoljenje predložiti
upravni enoti.
(7) Upravna enota ugotavlja upravičenost do reklamacije
vozniškega dovoljenja. Če zaradi zahtevnosti ugotavljanja napake na materialu
upravna enota upravičenosti do reklamacije ne more oceniti sama, to stori
izdelovalec ali ustrezno strokovno usposobljen izvedenec.
14. člen
(podaljšanje veljavnosti vozniškega dovoljenja)
(1) Veljavnost vozniškega dovoljenja upravna enota na vlogo
osebe podaljša tako, da izda novo vozniško dovoljenje. Dosedanje vozniško
dovoljenje upravna enota odvzame in pošlje v uničenje izdelovalcu.
(2) Če upravna enota podaljša veljavnost vozniškega
dovoljenja druge države članice, mora pred izdajo novega vozniškega dovoljenja
pridobiti potrebne podatke in informacije o morebitnih omejitvah ali drugih
ukrepih, izrečenih v državi, ki je vozniško dovoljenje izdala.
(3) V vozniško dovoljenje iz prejšnjega odstavka upravna
enota pri številki 12 vpiše ustrezno kodo, določeno v Prilogi 7 tega
pravilnika.
15. člen
(veljavnost posamezne kategorije)
Ob podaljšanju veljavnosti vozniškega dovoljenja se v novem
vozniškem dovoljenju določi veljavnost vozniškega dovoljenja posamezne
kategorije tako, da se prepiše datum prve izdaje in določi datum izteka
veljavnosti za posamezno kategorijo.
2. Nadomestitev vozniškega dovoljenja
16. člen
(nadomestitev pogrešanega, izgubljenega, ukradenega, obrabljenega
ali uničenega vozniškega dovoljenja)
(1) Namesto pogrešanega, izgubljenega, ukradenega,
obrabljenega ali uničenega veljavnega vozniškega dovoljenja izda upravna enota
na vlogo osebe novo vozniško dovoljenje.
(2) Pogrešitev, izguba ali tatvina vozniškega dovoljenja se
naznani pri upravni enoti. V naznanitvi oseba navede podatke iz prve, druge,
tretje in sedme točke tretjega odstavka 65. člena ZVoz-1 ter okoliščine
pogrešitve, izgube ali tatvine vozniškega dovoljenja.
(3) V vozniško dovoljenje, izdano namesto pogrešanega,
izgubljenega ali ukradenega, upravna enota pri številki 12 vpiše ustrezno kodo,
določeno v Prilogi 7 tega pravilnika.
(4) Obrabljeno vozniško dovoljenje upravna enota odvzame in
pošlje v uničenje izdelovalcu.
17. člen
(nadomestitev pogrešanega, izgubljenega, ukradenega,
obrabljenega ali uničenega vozniškega dovoljenja, izdanega v drugi državi
članici Evropske unije, Liechtensteinu, Norveški ali Islandiji)
(1) Pod pogoji, navedenimi v prejšnjem členu, se novo
vozniško dovoljenje izda tudi na vlogo osebe, ki ji je bilo vozniško dovoljenje
izdano v kateri od naslednjih držav:
-       
državi članici Evropske unije,
-       
Liechtensteinu,
-       
Norveški,
-       
Islandiji.
(2) Pred izdajo novega vozniškega dovoljenja mora upravna
enota pridobiti potrebne podatke o vozniškem dovoljenju, ki ga je izdal organ
tuje države (neposredno pri tujem organu, preko veleposlaništva tuje države v
Republiki Sloveniji oziroma veleposlaništva v tujini, ki je akreditirano za
Republiko Slovenijo). Za preverjanje informacij o vozniških dovoljenjih, ki so
jih izdale druge države članice Evropske unije, se uporablja omrežje Evropske
unije za vozniška dovoljenja (RESPER). Upravna enota o izdaji novega vozniškega
dovoljenja obvesti organ tuje države, ki je vozniško dovoljenje izdal.
3. Zamenjava tujega vozniškega dovoljenja za vozniško
dovoljenje Republike Slovenije
18. člen
(vloga za zamenjavo tujega vozniškega dovoljenja)
(1) Vlogi za zamenjavo tujega vozniškega dovoljenja za
vozniško dovoljenje Republike Slovenije je treba, ob izpolnjevanju pogojev,
določenih v ZVoz-1, priložiti:
1.     
zdravniško spričevalo iz 1. točke prvega odstavka 4. člena tega
pravilnika, razen če ZVoz-1 ne določa drugače,
2.     
veljavno tuje vozniško dovoljenje,
3.     
potrdilo o opravljenem praktičnem delu vozniškega izpita pred pristojno
izpitno komisijo v Republiki Sloveniji v skladu s 67. členom ZVoz-1
4.     
dokazilo o plačilu obveznosti (upravne takse in obrazca vozniškega
dovoljenja),
5.     
dokazilo, da je oseba ob pridobitvi vozniškega dovoljenja izpolnila
pogoj najmanj šestmesečnega prebivanja v državi, ki je to vozniško dovoljenje
izdala (dokazila organov drugih držav, vizumi, dovoljenje za prebivanje,
podatki iz evidence registra stalnega prebivalstva, izjave strank in druga
dokazila). Tega dokazila ni treba predložiti ob zamenjavi vozniških dovoljenj,
izdanih v državah iz prvega odstavka prejšnjega člena,
6.     
listino, iz katere je razvidno, katera motorna vozila sme voziti,
oziroma listino o veljavnosti vozniškega dovoljenja, če iz besedila vozniškega
dovoljenja to ni razvidno (overjeni prevod, potrdila diplomatskih in
konzularnih predstavništev, mednarodno vozniško dovoljenje, potrdila pristojnih
organov druge države).
(2) Upravna enota preveri izpolnjevanje pogojev iz prvega
odstavka 67. člena ZVoz-1 v evidencah registra stalnega prebivalstva Republike
Slovenije.
(3) Ne glede na prvi odstavek tega člena, vlogi za zamenjavo
tujega vozniškega dovoljenja ni treba priložiti tistih dokazil, ki jih uradna
oseba upravne enote lahko pridobi po uradni dolžnosti iz uradnih evidenc, ki
jih vodijo pristojni organi.
19. člen
(izjeme pri zamenjavi tujega vozniškega dovoljenja)
(1) Imetniku vozniškega dovoljenja, izdanega v kateri od
držav iz prvega odstavka 17. člena tega pravilnika, San Marinu, Združenem
Kraljestvu, v treh državah Britanskega otočja (Man, Guernsey in Jersey),
Gibraltarju ali Švici, ki želi zamenjati tuje vozniško dovoljenje, ni treba
priložiti zdravniškega spričevala iz 1. točke prvega odstavka prejšnjega člena
in potrdila iz 3. točke prvega odstavka prejšnjega člena.
(2) Imetniku vozniškega dovoljenja, izdanega na Japonskem, ki
želi zamenjati tuje vozniško dovoljenje za slovensko vozniško dovoljenje, ni
treba priložiti potrdila o opravljenem praktičnem delu vozniškega izpita pred
pristojno izpitno komisijo v Republiki Sloveniji za kategorije AM, A1, A2, A,
B1 in B.
(3) Imetniku vozniškega dovoljenja, izdanega v Južni Koreji,
Združenih arabskih emiratih ali Avstraliji, ki želi zamenjati tuje vozniško
dovoljenje za slovensko vozniško dovoljenje, ni treba priložiti potrdila o
opravljenem praktičnem delu vozniškega izpita pred pristojno izpitno komisijo v
Republiki Sloveniji za kategoriji B1 in B.
20. člen
(vrnitev zamenjanega tujega vozniškega dovoljenja)
(1) Upravna enota mora tuje vozniško dovoljenje, ki ga
zamenja za slovensko vozniško dovoljenje, posredovati neposredno organu tuje
države, ki je vozniško dovoljenje izdal, in navesti razlog vrnitve. Če naslov
organa, ki je izdal vozniško dovoljenje, ni znan, se vozniško dovoljenje pošlje
preko veleposlaništva tuje države v Sloveniji oziroma veleposlaništva v tujini,
ki je akreditirano za Republiko Slovenijo. Vozniška dovoljenja članov tujih
diplomatskih predstavništev, konzulatov, misij tujih držav, mednarodnih
organizacij in njihovih predstavništev v Republiki Sloveniji, razen častnih
konzularnih funkcionarjev, upravna enota ob zamenjavi za slovensko vozniško
dovoljenje pošlje ministrstvu, pristojnemu za zunanje zadeve.
(2) Ob zamenjavi tujega vozniškega dovoljenja se v slovensko
vozniško dovoljenje pri številki 12 vpiše ustrezna koda, določena v Prilogi 7
tega pravilnika.
21. člen
(vpisovanje veljavnosti posamezne kategorije iz tujega
vozniškega dovoljenja)
(1) Ob zamenjavi tujega vozniškega dovoljenja za slovensko
vozniško dovoljenje se v slovenskem vozniškem dovoljenju posamezne kategorije
označijo tako, kot je določeno v 9. členu tega pravilnika, tako da se prepišejo
datumi pridobitve posameznih kategorij iz tujega vozniškega dovoljenja. Če iz
tujega vozniškega dovoljenja datumi pridobitve posameznih kategorij vozniškega
dovoljenja niso razvidni, se kot datum pridobitve pri posameznih kategorijah
vpiše datum izdaje vozniškega dovoljenja v tuji državi.
(2) Ne glede na prejšnji odstavek se veljavnost posameznih
kategorij vozniškega dovoljenja določi po predpisih, ki veljajo za izdajo
oziroma podaljšanje veljavnosti vozniških dovoljenj v Republiki Sloveniji.
III. EVIDENCA O VOZNIŠKIH DOVOLJENJIH
22. člen
(sestava evidence o vozniških dovoljenjih)
(1) Evidenca o vozniških dovoljenjih je sestavljena iz
centralne računalniške evidence o vozniških dovoljenjih in zadev izdanih
vozniških dovoljenj.
(2) Upravna enota vnese podatek o postopku, ki ga je
opravila, v centralno računalniško evidenco o vozniških dovoljenjih.
(3) Zadeve izdanih vozniških dovoljenj vodi in hrani upravna
enota v skladu s predpisi, ki urejajo upravno poslovanje.
23. člen
(vpisovanje podatkov v evidenco o vozniških dovoljenjih in
hramba podatkov o izdanih vozniških dovoljenjih)
(1) V centralno računalniško evidenco o vozniških dovoljenjih
se vpisujejo podatki iz 70. člena ZVoz-1.
(2) Zadevo izdanih vozniških dovoljenj sestavljajo vloga, na
podlagi katere je bilo osebi izdano novo vozniško dovoljenje, in priložena
dokazila. Vsa dokazila morajo biti priložena na vpogled v izvirniku, razen
dokazil, ki so organu dostopna v elektronski obliki. V zadevo imetnika
vozniškega dovoljenja se vložijo kopije dokazil. Stranka mora izvirnike dokazil
hraniti najmanj deset let od izdaje vozniškega dovoljenja.
(3) Zadeve izdanih vozniških dovoljenj hrani upravna enota,
ki je postopek opravila, za dobo deset let.
(4) Ne glede na prejšnji odstavek hrani upravna enota zadeve
izdanih vozniških dovoljenj, nastale pred uveljavitvijo Pravilnika o vozniških
dovoljenjih (Uradni list RS, št. 80/05), do smrti imetnika.
(5) Ročna evidenca o vozniških dovoljenjih (registri
voznikov), ki so nastali do začetka uporabe prenovljene centralne računalniške
evidence o vozniških dovoljenjih, se hranijo kot dokument trajne vrednosti.
24. člen
(vodenje podatkov v evidenci o vozniških dovoljenjih)
V centralni računalniški evidenci o vozniških dovoljenjih se
skladno z določbo 9., 10. in 11. točke prvega odstavka 70. člena ZVoz-1 vodijo
podatki o:
-       
kazni prepovedi vožnje motornega vozila ter varnostnem ukrepu odvzema
vozniškega dovoljenja,
-       
sankciji prenehanja veljavnosti vozniškega dovoljenja in sankciji
prepovedi vožnje motornega vozila, ki so bili osebi izrečeni zaradi prekrškov
oziroma kaznivih dejanj, storjenih v cestnem prometu,
-       
začasnem odvzemu vozniškega dovoljenja,
-       
odvzemu vozniškega dovoljenja za čas trajanja postopka,
-       
odvzemu oziroma omejitvi uporabe vozniškega dovoljenja iz zdravstvenih
razlogov in
-       
podatki o odložitvi izvršitve prenehanja veljavnosti vozniškega
dovoljenja.
IV. IZDAJA MEDNARODNIH VOZNIŠKIH DOVOLJENJ
25. člen
(izdaja mednarodnih vozniških dovoljenj)
(1) Mednarodno vozniško dovoljenje se izda na obrazcu, ki je
predpisan s Konvencijo v cestnem prometu, sprejeto na Dunaju dne 8. novembra
1968 (Uradni list RS – MP, št. 9-55/92) z vsemi spremembami ali na obrazcu, ki
je predpisan s Konvencijo v cestnem prometu, sprejeto v Ženevi dne 19.
septembra 1949 (Uradni list RS – MP, št. 5-31/17).
(2) Vlogi za izdajo mednarodnega vozniškega dovoljenja je
treba priložiti veljavno slovensko vozniško dovoljenje in fotografijo v skladu
s 5. členom tega pravilnika.
(3) Organizacija, ki izdaja mednarodna vozniška dovoljenja,
mora voditi evidenco o izdanih mednarodnih vozniških dovoljenjih skladno z
določbo petega in šestega odstavka 69. člena ZVoz-1.
(4) Pooblaščena organizacija za izdajo mednarodnih vozniških
dovoljenj mora do 31. januarja tekočega leta Javni agenciji Republike Slovenije
za varnost prometa posredovati statistične podatke iz evidence o izdanih
mednarodnih vozniških dovoljenj za preteklo leto.

Priloga
1: Vloga za izdajo vozniškega dovoljenja – slovenska različica
Priloga
2: Vloga za izdajo vozniškega dovoljenja – slovensko-italijanska različica
Priloga
3: Vloga za izdajo vozniškega dovoljenja – slovensko-madžarska različica
Priloga
4: Obrazec vozniškega dovoljenja – slovenska različica
Priloga
5: Obrazec vozniškega dovoljenja – slovensko-italijanska različica
Priloga
6: Obrazec vozniškega dovoljenja – slovensko-madžarska različica
Priloga
7: Enotne kode dodatnih informacij oziroma omejitev

Pravilnik o vozniških dovoljenjih (Uradni list
RS, št. 200/20) vsebuje naslednji končni določbi:
»V. KONČNI DOLOČBI
26. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o vozniških dovoljenjih (Uradni list RS, št. 68/11, 55/12, 4/13,
7/14, 32/16 in 85/16 – ZVoz-1).
27. člen
(začetek veljavnosti)
Ta pravilnik začne veljati 1. januarja 2021.«.

Pravilnik o spremembi Pravilnika o vozniških
dovoljenjih (Uradni list RS, št. 3/21) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembi Pravilnika o vozniških dovoljenjih (Uradni list RS, št. 60/22)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.