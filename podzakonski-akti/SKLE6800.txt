1. SPLOŠNE DOLOČBE
1. člen
(Vsebina sklepa)
(1) Ta sklep določa:
(a)    priznavanje primernosti posameznih vrst bonitetnih ocen zunanje
bonitetne institucije ali skupine zunanjih bonitetnih institucij za namen:
-  izračuna kapitalske zahteve
za kreditno tveganje po standardiziranem pristopu, opredeljenem v Sklepu o
izračunu kapitalske zahteve za kreditno tveganje po standardiziranem pristopu
za banke in hranilnice (Uradni list RS, št. 135/06; v nadaljevanju: sklep
o standardiziranem pristopu), in/ali
-  izračuna kapitalske zahteve
za kreditno tveganje pri listinjenju po standardiziranem pristopu, opredeljenem
v Sklepu o izračunu kapitalske zahteve za kreditno tveganje pri listinjenju
(Uradni list RS, št. 135/06; v nadaljevanju: sklep o listinjenju), ali
-  izračuna kapitalske zahteve
za kreditno tveganje pri listinjenju po metodi bonitetnih ocen v okviru
pristopa na podlagi notranjih bonitetnih sistemov, opredeljenem v sklepu o
listinjenju
(v
nadaljevanju: za namen izračuna kapitalske zahteve za kreditno tveganje);
(b)    vzporejanje bonitetnih ocen primerne zunanje bonitetne institucije
ali skupine zunanjih bonitetnih institucij s stopnjami kreditne kvalitete (v
nadaljevanju: vzporejanje bonitetnih ocen);
(c)    razloge za razveljavitev priznanja primernosti zunanje bonitetne
institucije ali skupine zunanjih bonitetnih institucij v celoti ali delno;
(d)    način objavljanja seznama primernih posameznih zunanjih bonitetnih
institucij in skupin zunanjih bonitetnih institucij ter vzporeditve njihovih
bonitetnih ocen;
(e)    posredovanje informacij in podatkov Banki Slovenije od primernih
zunanjih bonitetnih institucij.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
1.a člen
(Prenos direktiv EU)
S tem sklepom se v pravni red Republike
Slovenije prenaša Direktiva 2006/48/ES Evropskega parlamenta in Sveta z dne
14. junija 2006 o začetku opravljanja in opravljanju dejavnosti kreditnih
institucij (UL L št. 177 z dne 30. junija 2006, str. 1), zadnjič
spremenjena z Direktivo Komisije 2010/16/EU z dne 9. marca 2010 o
spremembi Direktive 2006/48/ES Evropskega parlamenta in Sveta glede izvzetja
določene institucije iz področja uporabe (UL L št. 60 z dne 10. marca
2010, str. 15).
2. člen
(Opredelitev pojmov)
(1) Pojmi, uporabljeni v tem sklepu,
imajo enak pomen kot v določbah Zakona o bančništvu (Uradni list RS,
št. 131/06; v nadaljevanju: ZBan-1) in Uredbe (ES) št. 1060/2009
Evropskega parlamenta in Sveta z dne 16. septembra 2009 o bonitetnih
agencijah (UL L št. 302 z dne 17. novembra 2009, str. 1; v nadaljevanju:
Uredba o bonitetnih agencijah), kot na primer:
(a)   
banka v prvem odstavku 13. člena ZBan‑1,
(b)    kreditna institucija v tretjem odstavku 13. člena ZBan‑1,
(c)    hranilnica v petem odstavku 13. člena ZBan‑1,
(d)    institucija v tretjem odstavku 14. člena ZBan‑1,
(e)    država članica v prvem odstavku 18. člena ZBan‑1,
(f)    
tretja država v drugem odstavku 18. člena
ZBan‑1,
(g)    nadzorni organ v drugem odstavku 19. člena ZBan‑1,
(h)    nadrejena oseba in podrejena družba v 25. členu ZBan‑1,
(i)    
sekuritizacija (v nadaljevanju: listinjenje) v
prvem odstavku 120. člena ZBan‑1,
(j)    
finančni instrument v prvem odstavku
121. člena ZBan‑1,
(k)    bonitetna ocena v točki (a) prvega odstavka 3. člena Uredbe o
bonitetnih agencijah,
(l)    
bonitetna agencija v točki (b) prvega odstavka
3. člena Uredbe o bonitetnih agencijah,
(m)  skupina bonitetnih agencij v točki (m) prvega odstavka 3. člena
Uredbe o bonitetnih agencijah,
(n)    pristojni organ v 22. členu Uredbe o bonitetnih agencijah.
(2) Za namen tega sklepa veljajo
naslednje opredelitve pojmov:
(a)    "zunanja bonitetna institucija (v nadaljevanju: ECAI)" je
pravna oseba, ki izdeluje pooblaščene in/ali nepooblaščene bonitetne ocene za
namen ovrednotenja kreditnega tveganja;
(b)    "pooblaščena bonitetna ocena" je bonitetna ocena, ki je
izdelana na zahtevo ocenjevanega subjekta;
(c)    "nepooblaščena bonitetna ocena" je bonitetna ocena, ki ni
pooblaščena bonitetna ocena;
(d)    "skupina zunanjih bonitetnih institucij (v nadaljevanju:
skupina ECAI)" vključuje nadrejeno ECAI in tiste podrejene ECAI, ki
uporabljajo enako metodologijo in postopke pri izdelavi, pregledu in umiku
bonitetnih ocen, kot jih uporablja nadrejena ECAI;
(e)    "osnovni tržni segmenti" so:
-  segment javnih financ (public
finance), ki vključuje osebe javnega prava, ki opravljajo nepridobitno
dejavnost, in njihove nestrukturirane finančne instrumente;
-  segment oseb, ki opravljajo
pridobitno dejavnost (commercial entities), ki vključuje osebe javnega in
zasebnega prava, ki opravljajo pridobitno dejavnost, ter njihove nestrukturirane
finančne instrumente;
-  segment strukturiranih
financ (structured finance), ki vključuje strukturirane finančne instrumente,
vključno s finančnimi instrumenti v listinjenju;
(f)    
"tržni segment" je:
-  osnovni tržni segment ali
-  ožje opredeljen segment oseb
in/ali finančnih instrumentov, za katere ECAI uporablja enako metodologijo in
postopke pri izdelavi, pregledu in umiku bonitetnih ocen.
2. PRIZNAVANJE PRIMERNOSTI ECAI ALI SKUPINE ECAI,
VZPOREJANJE BONITETNIH OCEN IN RAZVELJAVITEV PRIZNANJA PRIMERNOSTI
2.1. Priznanje primernosti ECAI ali skupine ECAI
3. člen
(Pogoji in dokumentacija za izdajo
priznanja primernosti ECAI ali skupine ECAI)
(1) Banka Slovenije na zahtevo ECAI
ali nadrejene ECAI za skupino ECAI (v nadaljevanju: vložnik), ki mora biti
podana na obrazcu iz Priloge I tega sklepa, izda priznanje primernosti
posameznih vrst bonitetnih ocen vložnika za namen izračuna kapitalske zahteve
za kreditno tveganje (v nadaljevanju: priznanje primernosti ECAI ali skupine
ECAI), če je metodologija, ki jo vložnik uporablja za ocenjevanje posameznega
tržnega segmenta (v nadaljevanju: metodologija), v skladu s standardi
objektivnosti, neodvisnosti, neprekinjenega preverjanja in preglednosti iz
oddelka 3.1 tega sklepa ter če so bonitetne ocene, ki so rezultat metodologije
(v nadaljevanju: bonitetne ocene), v skladu s standardoma verodostojnosti in
preglednosti iz oddelka 3.2 tega sklepa. Zahtevo za priznanje primernosti
skupine ECAI lahko vloži tudi bonitetna agencija, ki je pooblaščena v skladu z
drugim odstavkom 15. člena Uredbe o bonitetnih agencijah.
(2) Izpolnjevanje pogojev iz prvega
odstavka tega člena vložnik dokazuje s predložitvijo naslednje dokumentacije v
okviru zahteve za izdajo priznanja primernosti ECAI ali skupine ECAI (v
nadaljevanju: zahteva):
(a)    ustrezno dokazilo, da bo bonitetne ocene ECAI, na katero se zahteva
nanaša, uporabljala za namen izračuna kapitalske zahteve za kreditno tveganje
najmanj ena banka s sedežem v Republiki Sloveniji:
-  ki ni njena nadrejena
družba,
-  ki ni njena podrejena družba
in
-  ki nima posredno ali
neposredno več kot 10-odstotnega deleža glasovalnih pravic ali več kot
10-odstotnega deleža v kapitalu zadevne ECAI, če ima skupaj z drugimi bankami s
sedežem v Republiki Sloveniji posredno ali neposredno več kot 50-odstotni delež
glasovalnih pravic ali več kot 50-odstotni delež v kapitalu zadevne ECAI.
Kot ustrezno dokazilo velja izjava banke s
sedežem v Republiki Sloveniji, da namerava za namen izračuna kapitalske zahteve
za kreditno tveganje uporabljati bonitetne ocene vložnika, podana na obrazcu iz
Priloge II tega sklepa. Ne glede na prejšnji stavek lahko Banka Slovenije na
podlagi lastnega poizvedovanja ugotovi, če namerava za namen izračuna
kapitalske zahteve za kreditno tveganje vsaj ena od bank s sedežem v Republiki
Sloveniji uporabljati bonitetne ocene vložnika. Banka Slovenije izvede
poizvedovanje iz prejšnjega stavka le, če vložnik k zahtevi priloži izjavo o
dovoljenju za poizvedovanje, podano na obrazcu iz Priloge III tega sklepa;
(b)    izjava o skladnosti metodologij in postopkov skupine ECAI, podana
na obrazcu iz Priloge IV tega sklepa, če se zahteva nanaša na priznanje
primernosti skupine ECAI ki je sestavljena samo iz ECAI s sedeži v tretjih
državah ali iz ECAI, ki izdajajo le bonitetne ocene iz drugega odstavka 2.
člena Uredbe o bonitetnih agencijah;
(c)    izpolnjen enotni osnovni prijavni paket iz Priloge V tega sklepa,
ki mora vključevati dokumentacijo, na podlagi katere je mogoče ugotoviti, ali
metodologija izpolnjuje standarde objektivnosti, neodvisnosti, neprekinjenega
preverjanja in preglednosti, ter dokumentacijo, na podlagi katere je mogoče
ugotoviti, ali bonitetne ocene izpolnjujejo standarda verodostojnosti in
preglednosti. Ne glede na prejšnji stavek lahko vložnik, ki je registrirana ali
certificirana bonitetna agencija v skladu z Uredbo o bonitetnih agencijah,
predloži:
-  bodisi fotokopijo odločbe o
registraciji iz drugega odstavka 14. člena Uredbe o bonitetnih agencijah in kopijo
vloge za registracijo, ki jo je vložil v skladu s 15. členom Uredbe o
bonitetnih agencijah, bodisi fotokopijo odločitve o certificiranju iz tretjega
odstavka 5. člena Uredbe o bonitetnih agencijah in kopijo vloge za certificiranje,
ki jo je vložil v skladu z drugim odstavkom 5. člena Uredbe o bonitetnih
agencijah, ter
-  izpolnjen enotni osnovni
prijavni paket iz Priloge V tega sklepa, razen pododdelkov B.I do B.IV.;
(d)    fotokopije veljavnih odločb ali drugih listin o priznanju
primernosti vložnika za namen izračuna kapitalske zahteve za kreditno tveganje,
ki jih izdajo nadzorni organi držav članic, in pisno dovoljenje vložnika, da
posamezni nadzorni organi držav članic, ki se v tem dovoljenju imensko
navedejo, lahko Banki Slovenije na njeno zahtevo posredujejo pridobljene
informacije in njihove ugotovitve v zvezi s priznanjem primernosti vložnika za
namen izračuna kapitalske zahteve za kreditno tveganje. Banka Slovenije lahko
od vložnika zahteva, da ji naknadno predloži overjene slovenske prevode
posameznih listin iz prejšnjega stavka, če presodi, da jih potrebuje;
(e)    fotokopije veljavnih odločb ali drugih listin o priznanju
primernosti vložnika za namen izračuna kapitalske zahteve za kreditno tveganje,
ki jih izdajo nadzorni organi tretjih držav, in pisno dovoljenje vložnika, da
posamezni nadzorni organi tretjih držav, ki se v tem dovoljenju imensko
navedejo, lahko Banki Slovenije na njeno zahtevo posredujejo pridobljene
informacije in njihove ugotovitve v zvezi s priznanjem primernosti vložnika za
namen izračuna kapitalske zahteve za kreditno tveganje. Banka Slovenije lahko
od vložnika zahteva, da ji naknadno predloži overjene slovenske prevode posameznih
listin iz prejšnjega stavka, če presodi, da jih potrebuje;
(f)    
ustrezno dokazilo, da ECAI ni potrebno
zaprositi za registracijo v skladu s prvim odstavkom 14. člena Uredbe o
bonitetnih agencijah, če se zahteva nanaša na ECAI:
-  ki ima sedež v državi
članici,
-  ki ni navedena na seznamu
centralnih bank iz četrtega odstavka 2. člena Uredbe o bonitetnih agencijah in
-  za katero pristojni organ ali
Evropski organ za vrednostne papirje in trge (v nadaljevanju: ESMA) ni izdal
odločbe o registraciji iz drugega odstavka 14. člena Uredbe o bonitetnih
agencijah.
Kot ustrezno
dokazilo velja mnenje pristojnega organa ali mnenje ESMA, da zadevna ECAI
izdaja le bonitetne ocene iz drugega odstavka 2. člena Uredbe o bonitetnih
agencijah. Banka Slovenije lahko od vložnika zahteva, da ji naknadno predloži
overjene slovenske prevode posameznih mnenj iz prejšnjega stavka, če presodi,
da jih potrebuje.
(3) ECAI ali skupina ECAI mora pogoje
iz prvega odstavka tega člena izpolnjevati redno, vseskozi od dneva izdaje priznanja
primernosti zadevne ECAI ali skupine ECAI.
(4) Banka Slovenije v izreku odločbe o
izdaji priznanja primernosti ECAI ali skupine ECAI določi, katere vrste bonitetnih
ocen zadevne ECAI ali skupine ECAI lahko banke s sedežem v Republiki Sloveniji
uporabljajo za namen izračuna kapitalske zahteve za kreditno tveganje.
2.2. Načini priznavanja primernosti ECAI ali skupine ECAI
ter vzporejanja bonitetnih ocen
4. člen
(Načini priznavanja primernosti)
(1) Kadar vložnik v zahtevi, ki jo je
vložil pri Banki Slovenije, navede, da jo je vložil ali da jo namerava vložiti
tudi pri enem ali več drugih nadzornih organih držav članic, Banka Slovenije v
roku enega meseca od prejema zahteve sporoči vložniku odločitev, kako bo
obravnavala zahtevo:
(a)   
ali bo sama ovrednotila primernost vložnika;
(b)    ali bo sodelovala v skupnem procesu ocenjevanja iz 8. člena
tega sklepa, in bo tako odločala o primernosti vložnika na podlagi skupnega
mnenja, opredeljenega v drugem odstavku 8. člena tega sklepa, in drugih
morebitnih informacij, ki jih bo pridobila od vložnika v skladu s četrtim odstavkom
8. člena tega sklepa;
(c)    ali bo priznala primernost vložnika posredno, kar pomeni, da bo
priznala primernost na podlagi listine o priznanju primernosti iz točke (d)
drugega odstavka 3. člena tega sklepa ali na podlagi listine, iz katere je
razvidno, da je vložnik priznal kot primernega vsaj en nadzorni organ države
članice, in s katero vložnik dopolni svojo zahtevo takoj, ko z njo razpolaga.
(2) Določba prvega odstavka tega člena
se smiselno uporabi tudi, kadar vsaj en nadzorni organ države članice, pri katerem
je lahko vložnik bodisi institucija bodisi katera koli druga oseba, obvesti
Banko Slovenije o prejemu zahteve za priznanje primernosti iste ECAI ali
skupine ECAI, za katero je zahtevo prejela tudi Banka Slovenije.
5. člen
(Opredelitev vzporejanja bonitetnih ocen)
Vzporejanje bonitetnih ocen je postopek, v
katerem se povežejo posamezne bonitetne ocene primerne ECAI ali skupine ECAI s
stopnjami kreditne kvalitete iz sklepa o standardiziranem pristopu in/ali iz
sklepa o listinjenju.
6. člen
(Načini vzporejanja bonitetnih ocen)
(1) Kadar vložnik v zahtevi, ki jo je
vložil pri Banki Slovenije, navede, da jo je vložil ali da jo namerava vložiti
tudi pri enem ali več drugih nadzornih organih držav članic, Banka Slovenije v
roku enega meseca od prejema zahteve sporoči vložniku odločitev, kako bo
vzporedila bonitetne ocene vložnika, če ga bo priznala kot primernega:
(a)    ali bo sama vzporedila bonitetne ocene vložnika v skladu z
določbami četrtega poglavja tega sklepa;
(b)    ali bo sodelovala v skupnem procesu ocenjevanja iz 8. člena
tega sklepa, in bo tako pri vzporejanju bonitetnih ocen vložnika upoštevala
vzporeditev iz skupnega mnenja, opredeljenega v drugem odstavku 8. člena
tega sklepa, in druge morebitne informacije, ki jih bo pridobila od vložnika v
skladu s četrtim odstavkom 8. člena tega sklepa;
(c)    ali bo vzporedila bonitetne ocene vložnika posredno, kar pomeni, da
bo bonitetne ocene vložnika vzporedila na podlagi vzporeditve bonitetnih ocen
vložnika, ki jo izdela drug nadzorni organ države članice.
(2) Določba prvega odstavka tega člena
se smiselno uporabi tudi, kadar vsaj en nadzorni organ države članice, pri katerem
je lahko vložnik bodisi institucija bodisi katera koli druga oseba, obvesti
Banko Slovenije o prejemu zahteve za priznanje primernosti iste ECAI ali
skupine ECAI, za katero je zahtevo prejela tudi Banka Slovenije.
7. člen
(Preverjanje ustreznosti vzporeditve
bonitetnih ocen)
(1) Ustreznost prvotne ali poznejše
vzporeditve bonitetnih ocen primerne ECAI ali skupine ECAI Banka Slovenije
redno preverja.
(2) Kadar Banka Slovenije ugotovi, da
prvotna ali poznejša vzporeditev bonitetnih ocen primerne ECAI ali skupine
ECAI, ki jo objavlja Banka Slovenije, ni več ustrezna, Banka Slovenije ponovno
izvede postopek vzporejanja bonitetnih ocen bodisi v sodelovanju z nadzornimi
organi držav članic bodisi sama, pri čemer upošteva določbe četrtega poglavja
tega sklepa.
(3) Kadar nadzorni organ katere koli
države članice vzporedi bonitetne ocene primerne ECAI ali skupine ECAI drugače
od vzporeditve, ki jo objavlja Banka Slovenije, lahko Banka Slovenije svojo
vzporeditev zamenja z vzporeditvijo, ki jo izdela zadevni nadzorni organ države
članice.
8. člen
(Skupni proces ocenjevanja)
(1) Kadar je zahteva za priznanje
primernosti iste ECAI ali skupine ECAI vložena pri nadzornih organih različnih
držav članic, ki so pristojni za nadzor nad kreditnimi institucijami, v obdobju
enega meseca, se slednji lahko odločijo za sodelovanje v skupnem procesu
ocenjevanja.
(2) Namen skupnega procesa ocenjevanja
iz prvega odstavka tega člena je izdelati skupno mnenje:
(a)   
o primernosti zadevne ECAI ali skupine ECAI in
(b)    o vzporeditvi bonitetnih ocen zadevne ECAI ali skupine ECAI.
(3) V postopku skupnega procesa
ocenjevanja se upoštevajo določbe veljavnih smernic za priznavanje zunanjih
bonitetnih institucij, ki jih izda Odbor evropskih bančnih nadzornikov.
(4) Sodelovanje Banke Slovenije v
skupnem procesu ocenjevanja ne izključuje njene pravice, da od vložnika zahteva
katere koli dodatne informacije, če oceni, da jih potrebuje za svojo odločitev
v postopku priznavanja primernosti vložnika.
2.3. Razveljavitev priznanja primernosti ECAI ali skupine
ECAI
9. člen
(Vrsta razveljavitve)
(1) Ob upoštevanju razlogov iz 10. do
13. člena tega sklepa Banka Slovenije razveljavi priznanje primernosti
ECAI ali skupine ECAI v celoti ali delno.
(2) V skladu z veljavnimi smernicami
za priznavanje zunanjih bonitetnih institucij, ki jih izda Odbor evropskih
bančnih nadzornikov, Banka Slovenije obvesti nadzorne organe drugih držav
članic, ki so pristojni za nadzor nad kreditnimi institucijami, o vsaki
razveljavitvi iz prvega odstavka tega člena.
10. člen
(Razlogi za razveljavitev priznanja
primernosti v celoti)
(1) Banka Slovenije razveljavi
priznanje primernosti ECAI ali skupine ECAI v celoti, kadar:
(a)    na podlagi lastne ocene ali ocene, izdelane v sodelovanju z
nadzornimi organi držav članic, ugotovi, da zadevna ECAI ali skupina ECAI pri
vseh tržnih segmentih ne izpolnjuje več vseh standardov za priznavanje
primernosti iz tretjega poglavja tega sklepa;
(b)    nadzorni organ države članice – na podlagi njegovega priznanja
primernosti je v skladu s točko (c) prvega odstavka 4. člena tega sklepa
posredno priznala primernost zadevne ECAI ali skupine ECAI – razveljavi svoje
priznanje primernosti zadevne ECAI ali skupine ECAI;
(c)    zadevna ECAI ali skupina ECAI huje krši določbe o posredovanju
informacij in podatkov Banki Slovenije iz 36. člena tega sklepa;
(d)    je na podlagi 20. člena in osmega odstavka 5. člena Uredbe o
bonitetnih agencijah zadevni ECAI ali skupini ECAI razveljavljena registracija
ali certifikacija.
(2) Banka Slovenije lahko razveljavi
priznanje primernosti ECAI ali skupine ECAI, če kateri koli nadzorni organ
države članice razveljavi svoje priznanje primernosti zadevne ECAI ali skupine
ECAI.
(3) Banka Slovenije lahko razveljavi
priznanje primernosti ECAI ali skupine ECAI, če zadevna ECAI ali skupina ECAI
uporablja priznanje primernosti v ekonomsko propagandne namene.
11. člen
(Razlogi za razveljavitev priznanja
primernosti bonitetnih ocen posameznega tržnega segmenta)
(1) Banka Slovenije razveljavi tisti
del priznanja primernosti ECAI ali skupine ECAI, ki se nanaša na tržni segment,
za katerega:
(a)    na podlagi lastne ocene ali ocene, izdelane v sodelovanju z
nadzornimi organi držav članic, ugotovi, da zadevna primerna ECAI ali skupina
ECAI ne izpolnjuje več vseh standardov za priznavanje primernosti iz tretjega
poglavja tega sklepa;
(b)    nadzorni organ države članice – na podlagi njegovega priznanja
primernosti je v skladu s točko (c) prvega odstavka 4. člena tega sklepa
posredno priznala primernost zadevne ECAI ali skupine ECAI – razveljavi svoje
priznanje primernosti.
(2) Banka Slovenije lahko razveljavi
priznanje primernosti bonitetnih ocen posameznega tržnega segmenta primerne
ECAI ali skupine ECAI, če kateri koli nadzorni organ države članice razveljavi
svoje priznanje primernosti bonitetnih ocen zadevnega tržnega segmenta ECAI ali
skupine ECAI.
12. člen
(Razlogi za razveljavitev priznanja
primernosti nepooblaščenih bonitetnih ocen)
Banka Slovenije razveljavi del priznanja
primernosti ECAI ali skupine ECAI, ki se nanaša na nepooblaščene bonitetne
ocene, kadar ugotovi:
(a)   
da je kvaliteta teh bonitetnih ocen slabša od
kvalitete pooblaščenih bonitetnih ocen ali
(b)    da te bonitetne ocene zadevna primerna ECAI ali skupina ECAI
uporablja kot orodje za izsiljevanje ocenjevanih subjektov, ki si pri njej za
plačilo ne dajo izdelati pooblaščenih bonitetnih ocen.
13. člen
(Razlogi za razveljavitev priznanja
primernosti bonitetnih ocen posamezne ECAI iz skupine ECAI)
Ne glede na določbe 10. do 12. člena tega
sklepa lahko Banka Slovenije razveljavi le tisti del priznanja primernosti
skupine ECAI, ki se nanaša na bonitetne ocene posamezne ECAI:
(a)    ki ne uporablja več enake metodologije in postopkov pri izdelavi,
pregledu in umiku bonitetnih ocen, kot jih uporablja primerna nadrejena ECAI iz
skupine ECAI, ki je sestavljena samo iz ECAI s sedeži v tretjih državah ali iz
ECAI, ki izdajajo le bonitetne ocene iz drugega odstavka 2. člena Uredbe o
bonitetnih agencijah,
(b)    ki uporablja priznanje primernosti v ekonomsko propagandne namene
ali
(c)    ki uporablja svoje nepooblaščene bonitetne ocene kot orodje za izsiljevanje
ocenjevanih subjektov, ki si pri njej za plačilo ne dajo izdelati pooblaščenih
bonitetnih ocen,
(d)    ki ji je na podlagi 20. člena in osmega odstavka 5. člena Uredbe o
bonitetnih agencijah razveljavljena registracija ali certifikacija.
3. STANDARDI ZA PRIZNAVANJE PRIMERNOSTI ECAI ALI SKUPINE
ECAI
14. člen
(Splošno pravilo pri ovrednotenju
primernosti)
Skladnost metodologije s standardi
objektivnosti, neodvisnosti, neprekinjenega preverjanja in preglednosti ter
skladnost bonitetnih ocen s standardoma verodostojnosti in preglednosti se
ovrednoti ločeno po posameznih tržnih segmentih.
3.1. Standardi za metodologijo
15. člen
(Standard objektivnosti metodologije)
Metodologija je objektivna, če se uporablja
dosledno, sistematično in trajno ter če temelji na preteklih izkušnjah.
16. člen
(Ovrednotenje metodologije z vidika
standarda objektivnosti)
Objektivnost metodologije se ovrednoti na
podlagi naslednjih meril:
(a)    obstoj kvantitativnih listinskih dokazov, ki kažejo na razločevalno
moč metodologije, uporabljene pri izdelavi bonitetnih ocen v določenem časovnem
obdobju in potrjujejo veljavnost metodologije, kot so na primer matrike
prehodov;
(b)    obstoj procesov za ocenjevanje dejavnikov, ki vplivajo na kreditno
sposobnost ocenjevanih subjektov in finančnih instrumentov, in procesov za
vključevanje teh dejavnikov v zadevno metodologijo;
(c)    obstoj postopkov, ki zagotavljajo, da se metodologija uporablja
dosledno pri izdelavi vseh bonitetnih ocen znotraj posameznega tržnega
segmenta.
17. člen
(Standard neodvisnosti metodologije)
Metodologija je neodvisna, če je neodvisna
od političnih vplivov ali omejitev ter ekonomskih pritiskov, ki bi lahko vplivali
na posamezne bonitetne ocene.
18. člen
(Ovrednotenje metodologije z vidika
standarda neodvisnosti)
(1) Neodvisnost metodologije se
ovrednoti na podlagi naslednjih meril:
(a)   
lastniška in organizacijska struktura ECAI;
(b)    finančni viri ECAI;
(c)    struktura zaposlenih in strokovnost ECAI;
(d)    korporacijsko upravljanje ECAI.
(2) Glede lastniške in organizacijske
strukture ECAI je standard neodvisnosti metodologije izpolnjen, če ima ECAI
ustrezne varovalne mehanizme, ki zagotavljajo, da njeni lastniki ne vplivajo na
dejavnost izdelovanja bonitetnih ocen, in ki preprečujejo, da bi zunanji
politični ali ekonomski pritiski ogrozili objektivnost bonitetnega procesa.
Dejavnost izdelave bonitetnih ocen mora biti funkcionalno in organizacijsko ločena
od ostalih dejavnosti ECAI, ki lahko negativno vplivajo na objektivnost
bonitetnih ocen, kot je na primer dejavnost svetovanja.
(3) Glede finančnih virov ECAI je
standard neodvisnosti metodologije izpolnjen, če so ti dolgoročno stabilni in
če ima ECAI vzpostavljene ustrezne varovalne mehanizme, ki zagotavljajo, da je
ECAI neodvisna od svojih glavnih strank, ki lahko negativno vplivajo na
objektivnost bonitetnih ocen.
(4) Glede strukture zaposlenih in
strokovnosti ECAI je standard neodvisnosti metodologije izpolnjen, če imajo zaposleni
v ECAI znanja in izkušnje, ki so potrebne za izvajanje posameznih nalog, kot na
primer, da ima vedno vsaj ena oseba, ki je vključena v bonitetni proces,
najmanj tri leta delovnih izkušenj na delovnem mestu bonitetnega analitika ali
na primerljivem delovnem mestu. Zagotovljeno mora biti zadostno število
zaposlenih za dosledno izdelavo bonitetnih ocen in za vzdrževanje rednih stikov
z ocenjevanimi subjekti, če slednji predstavljajo enega izmed vhodnih podatkov
metodologije.
(5) Glede korporacijskega upravljanja
ECAI je standard neodvisnosti metodologije izpolnjen, če je:
(a)   
zagotovljeno redno notranje revidiranje;
(b)    zagotovljena integriteta bonitetnega procesa z ustreznimi pisnimi
akti, v katerih so opredeljeni notranji postopki, pravila vodenja, cenovna
politika in notranji kodeks ravnanja;
(c)    zagotovljeno razkritje okoliščin, v katerih je ali bi lahko prišlo
do nasprotij interesov, in obstoj mehanizmov za prepoznavanje dejanskih in
potencialnih nasprotij interesov, njihovo preprečevanje, upravljanje in
odpravljanje.
19. člen
(Standard neprekinjenega preverjanja
metodologije)
Standard neprekinjenega preverjanja
metodologije je izpolnjen, če so bonitetne ocene predmet rednih pregledov in se
odzivajo na spremembe finančnih pogojev. Pregledi morajo biti izvedeni po
vsakem pomembnejšem dogodku, katerega vpliv lahko povzroči spremembo bonitetne
ocene že ocenjenega subjekta, in najmanj enkrat na leto.
20. člen
(Ovrednotenje metodologije z vidika
standarda neprekinjenega preverjanja)
(1) Standard neprekinjenega
preverjanja metodologije se ovrednoti na podlagi naslednjih meril:
(a)   
testiranje pravilnosti bonitetnih ocen za
nazaj;
(b)    notranji redni pregledi bonitetnih ocen;
(c)    obseg stikov z višjim vodstvom ocenjevanih subjektov;
(d)    sprotno informiranje Banke Slovenije o pomembnih spremembah v
metodologiji.
(2) Glede testiranja pravilnosti
bonitetnih ocen za nazaj je standard neprekinjenega preverjanja metodologije
izpolnjen, če se testiranje pravilnosti bonitetnih ocen za nazaj izvaja že
najmanj eno leto, in sicer ločeno po posameznih tržnih segmentih.
(3) Glede notranjih rednih pregledov
bonitetnih ocen je standard neprekinjenega preverjanja metodologije izpolnjen,
če so vzpostavljeni postopki, ki zanesljivo zaznavajo spremembe notranjih in
zunanjih dejavnikov vsakega ocenjevanega subjekta, in če se ob vseh večjih
spremembah katerega koli dejavnika, ki vpliva na poslovanje ocenjevanega
subjekta, ponovno izdela bonitetna ocena zadevnega subjekta. Vsaka bonitetna
ocena mora biti pregledana v okviru rednega pregleda, ki se mora izvesti
najmanj enkrat na leto, ne glede na to, ali je bila v vmesnem obdobju med
rednima pregledoma bonitetna ocena že popravljena zaradi večje spremembe
katerega koli dejavnika, ki vpliva na poslovanje ocenjevanega subjekta.
(4) Glede obsega stikov z višjim
vodstvom ocenjevanih subjektov je standard neprekinjenega preverjanja metodologije
izpolnjen, če je zagotovljeno, da Banka Slovenije kadar koli na zahtevo pridobi
informacijo o obsegu stikov z višjim vodstvom ocenjevanih subjektov, vsebovano
v poročilu o rednem pregledu, ki mora biti v skladu s tretjim odstavkom tega
člena izveden najmanj enkrat na leto.
(5) Glede sprotnega informiranja Banke
Slovenije o pomembnih spremembah v metodologiji je standard neprekinjenega
preverjanja metodologije izpolnjen, če je zagotovljeno, da je Banka Slovenije
obveščena sproti o vsakem dogodku, ki povzroči spremembo podatka, navedenega v
izpolnjenem enotnem osnovnem prijavnem paketu iz točke (c) drugega odstavka
3. člena tega sklepa.
21. člen
(Standard preglednosti metodologije)
Metodologija je pregledna, če so osnovna
načela metodologije javno dostopna in je s tem omogočeno, da potencialni uporabniki
bonitetnih ocen sami presodijo ustreznost njihove izdelave.
22. člen
(Ovrednotenje metodologije z vidika
standarda preglednosti)
(1) Preglednost metodologije se
ovrednoti na podlagi naslednjih meril:
(a)   
obseg podatkov o metodologiji, ki so dostopni
javnosti, in
(b)    način objavljanja teh podatkov.
(2) Glede podatkov o metodologiji, ki
so dostopni javnosti, je standard preglednosti metodologije izpolnjen, če ti
vključujejo najmanj opredelitev posameznih kategorij bonitetnih ocen, podan na
razumljiv način, in sprotno razkrivanje vseh pomembnih sprememb v metodologiji,
ki so posledica dogodkov iz petega odstavka 20. člena tega sklepa.
(3) Glede načina objavljanja podatkov
je standard preglednosti metodologije izpolnjen, če vložnik uporablja ustrezne
metode razkrivanja podatkov, kot sta na primer objava na javno dostopnih
spletnih straneh ECAI ali objava v brezplačnih publikacijah ECAI.
22.a člen
(Ovrednotenje standardov metodologije
ECAI, ki je registrirana ali certificirana bonitetna agencija v skladu z Uredbo
o bonitetnih agencijah)
(1) Kadar je ECAI registrirana v
skladu z Uredbo o bonitetnih agencijah, se ne glede na določbe 15. do 22. člena
tega sklepa šteje, da metodologija te ECAI izpolnjuje standarde objektivnosti,
neodvisnosti, neprekinjenega preverjanja in preglednosti.
(2) Določba prvega odstavka tega člena
se smiselno uporabi tudi, kadar je ECAI certificirana v skladu z drugim
odstavkom 5. člena Uredbe o bonitetnih agencijah.
3.2. Standarda za bonitetne ocene
23. člen
(Standard verodostojnosti bonitetnih ocen)
Bonitetne ocene so verodostojne, če so na
trgu sprejete kot verodostojne in zanesljive.
24. člen
(Ovrednotenje bonitetnih ocen z vidika
standarda verodostojnosti)
(1) Verodostojnost bonitetnih ocen se
ovrednoti zlasti na podlagi naslednjih meril:
(a)   
tržni delež ECAI pri izdelovanju bonitetnih
ocen posameznega tržnega segmenta;
(b)    delež prihodkov ECAI iz dejavnosti izdelovanja bonitetnih ocen
posameznega tržnega segmenta v celotnih prihodkih;
(c)    povezava med cenovno politiko ECAI in njenimi bonitetnimi ocenami;
(d)    informacija, da vsaj dve kreditni instituciji uporabljata ali
bonitetne ocene posameznega tržnega segmenta za namen izdaje dolžniških
vrednostnih papirjev in/ali za namen ocenjevanja kreditnega tveganja;
(e)    informacija, da ECAI izdeluje bonitetne ocene posameznega tržnega
segmenta vsaj že pet let, ali informacija, da ECAI razpolaga z zadosti obsežno
podatkovno bazo, na podlagi katere lahko tržni udeleženci ocenijo verodostojnost
in zanesljivost njenih bonitetnih ocen, izdelanih ob uporabi podatkov iz te
podatkovne baze.
(2) Bonitetne ocene finančnih
instrumentov v listinjenju se ovrednotijo kot verodostojne le, če ECAI dokaže
svoje sposobnosti na tem področju, ki se lahko utemeljijo na podlagi velikega
in stabilnega tržnega deleža.
25. člen
(Standard preglednosti bonitetnih ocen)
Bonitetne ocene so pregledne, če so
dostopne sproti, in sicer vsem bankam po enakih ekonomskih pogojih za namen
izračuna kapitalske zahteve za kreditno tveganje.
26. člen
(Ovrednotenje bonitetnih ocen z vidika
standarda preglednosti)
(1) Preglednost bonitetnih ocen se
ovrednoti na podlagi naslednjih meril:
(a)   
ažurnost dostopa bank do bonitetnih ocen,
(b)    uporaba instrumentov cenovne politike.
(2) Glede ažurnosti dostopa bank do
bonitetnih ocen je standard preglednosti bonitetnih ocen izpolnjen:
(a)    če je vsaka posamezna bonitetna ocena ECAI, ki svojim strankam ne
zaračunava dostopa do bonitetnih ocen, dostopna takoj, ko je izdelana ali
popravljena, vsem bankam za namen izračuna kapitalske zahteve za kreditno
tveganje ali
(b)    če je vsaka posamezna bonitetna ocena ECAI, ki svojim strankam
zaračunava dostop do bonitetnih ocen, dostopna takoj, ko je izdelana ali
popravljena, vsem bankam za namen izračuna kapitalske zahteve za kreditno
tveganje, ki so naročniki dostopa do bonitetnih ocen zadevne ECAI. Za potrebe
ugotavljanja izpolnjevanja pogoja iz prejšnjega stavka mora ECAI na zahtevo
kadarkoli omogočiti Banki Slovenije enak dostop do bonitetnih ocen, kot ga nudi
bankam za namen ocenjevanja kreditnega tveganja ali za namen izračuna
kapitalske zahteve za kreditno tveganje.
(3) Glede uporabe instrumentov cenovne
politike je standard preglednosti bonitetnih ocen izpolnjen, če ECAI ne
uporablja instrumentov cenovne diskriminacije, kot je na primer instrument
dumpinških cen.
(4) Ne glede na določbi drugega in
tretjega odstavka tega člena se bonitetne ocene finančnih instrumentov v listinjenju
ovrednotijo kot pregledne le, če so dostopne javnosti in če so vključene v
matrike prehodov.
26.a člen
(Ovrednotenje bonitetnih ocen ECAI, ki je
registrirana ali certificirana bonitetna agencija v skladu z Uredbo o
bonitetnih agencijah, z vidika standarda preglednosti)
(1) Kadar je ECAI registrirana v
skladu z Uredbo o bonitetnih agencijah, se ne glede na določbe 25. in 26. člena
tega sklepa šteje, da bonitetne ocene te ECAI izpolnjujejo standard preglednosti
bonitetnih ocen.
(2) Določba prvega odstavka tega člena
se smiselno uporabi tudi, kadar je ECAI certificirana v skladu z drugim
odstavkom 5. člena Uredbe o bonitetnih agencijah.
(3) Ne glede na določbi prvega in
drugega odstavka tega člena se bonitetne ocene finančnih instrumentov v listinjenju
ovrednotijo kot pregledne le, če so dostopne javnosti in če so vključene v
matrike prehodov.
4. POTEK IN MERILA ZA VZPOREJANJE BONITETNIH OCEN
PRIMERNE ECAI ALI SKUPINE ECAI
4.1. Vzporejanje bonitetnih ocen za namen izračuna
kapitalske zahteve za kreditno tveganje po standardiziranem pristopu
27. člen
(Merila za vzporejanje osnovnih bonitetnih
ocen)
Pri vzporejanju osnovnih bonitetnih ocen za
namen izračuna kapitalske zahteve za kreditno tveganje po standardiziranem
pristopu Banka Slovenije upošteva triletno kumulativno stopnjo neplačila (v
nadaljevanju: triletna CDR) in druge informacije, navedene v pododdelkih C.I,
C.III in C.IV Priloge V tega sklepa.
28. člen
(Vzporejanje dolgoročnih osnovnih
bonitetnih ocen)
(1) Osnovo za vzporejanje dolgoročnih
osnovnih bonitetnih ocen predstavljata:
(a)    primerjava dejanskega ali pričakovanega desetletnega povprečja
triletne CDR vseh ocenjenih oseb, ki opravljajo pridobitno dejavnost, in/ali
njihovih nestrukturiranih finančnih instrumentov, katerim je bila podeljena
enaka dolgoročna osnovna bonitetna ocena vložnika, z dolgoročno referenčno
triletno CDR posamezne stopnje kreditne kvalitete iz Tabele 1 tega odstavka in
(b)    primerjava dveh najnovejših triletnih CDR vseh ocenjenih oseb, ki
opravljajo pridobitno dejavnost, in/ali njihovih nestrukturiranih finančnih
instrumentov, katerim je bila podeljena enaka dolgoročna osnovna bonitetna
ocena vložnika, s stopnjo opazovanja in sprožitve posamezne stopnje kreditne
kvalitete iz Tabele 2 tega odstavka.
Tabela 1: Dolgoročna referenčna triletna
CDR posamezne stopnje kreditne kvalitete


Stopnja kreditne kvalitete

1

2

3

4

5


Dolgoročna referenčna triletna CDR

0,10%

0,25%

1,00%

7,50%

20,00%


Tabela 2: Stopnja opazovanja in stopnja
sprožitve posamezne stopnje kreditne kvalitete


Stopnja kreditne kvalitete

1

2

3

4

5


Stopnja opazovanja

0,8%

1,0%

2,4%

11,0%

28,6%


Stopnja sprožitve

1,2%

1,3%

3,0%

12,4%

35,0%


(2) Banka Slovenije najprej vzporedi
dolgoročne osnovne bonitetne ocene na podlagi primerjave dejanskega ali
pričakovanega desetletnega povprečja triletne CDR posamezne dolgoročne osnovne
bonitetne ocene z dolgoročnimi referenčnimi triletnimi CDR iz Tabele 1 prvega
odstavka tega člena. Ustreznost dobljene vzporeditve se nato preveri s stopnjo opazovanja
in sprožitve posamezne stopnje kreditne kvalitete iz Tabele 2 prvega odstavka
tega člena, in sicer:
(a)    če je najnovejša triletna CDR določene dolgoročne osnovne bonitetne
ocene nad stopnjo opazovanja, ki v skladu s Tabelo 2 prvega odstavka tega člena
pripada stopnji kreditne kvalitete, s katero je vzporejena zadevna dolgoročna
osnovna bonitetna ocena, Banka Slovenije prerazporedi zadevno dolgoročno
osnovno bonitetno oceno v manj ugodno stopnjo kreditne kvalitete le, če
ugotovi, da so višje stopnje neplačil posledica slabše kakovosti bonitetnih
ocen vložnika glede na bonitetne ocene primerljivih ECAI;
(b)    če sta dve najnovejši triletni CDR določene dolgoročne osnovne
bonitetne ocene nad stopnjo sprožitve, ki v skladu s Tabelo 2 prvega odstavka
tega člena pripada stopnji kreditne kvalitete, s katero je vzporejena zadevna
dolgoročna osnovna bonitetna ocena, Banka Slovenije praviloma prerazporedi
zadevno dolgoročno osnovno bonitetno oceno v manj ugodno stopnjo kreditne
kvalitete.
(3) V končni vzporeditvi dolgoročnih
osnovnih bonitetnih ocen Banka Slovenije poleg vzporeditve na podlagi triletne
CDR upošteva tudi druge informacije, navedene v pododdelku  C.I Priloge V tega
sklepa.
29. člen
(Vzporejanje kratkoročnih osnovnih
bonitetnih ocen)
Banka Slovenije vzporedi kratkoročne
osnovne bonitetne ocene na podlagi končne vzporeditve dolgoročnih osnovnih bonitetnih
ocen iz tretjega odstavka 28. člena tega sklepa in informacije vložnika o
njegovi lastni vzporeditvi kratkoročnih osnovnih bonitetnih ocen z dolgoročnimi
osnovnimi bonitetnimi ocenami, ki jo mora podati v skladu s točko C.IV.1
Priloge V tega sklepa.
30. člen
(Vzporejanje primernih bonitetnih ocen
investicijskih skladov)
(1) Banka Slovenije vzporedi primerne
bonitetne ocene investicijskih skladov na podlagi končne vzporeditve dolgoročnih
osnovnih bonitetnih ocen iz tretjega odstavka 28. člena tega sklepa in
informacije vložnika o njegovi lastni vzporeditvi primernih bonitetnih ocen
investicijskih skladov z dolgoročnimi osnovnimi bonitetnimi ocenami, ki jo mora
podati v skladu s točko C.III.8 Priloge V tega sklepa.
(2) Primerne bonitetne ocene
investicijskih skladov iz prvega odstavka tega člena so tiste vrste bonitetnih
ocen dolžniških investicijskih skladov, ki v glavnem upoštevajo kreditno
kvaliteto posameznih naložb investicijskega sklada, medtem ko druge dejavnike,
kot so na primer kvaliteta upravljanja sklada, občutljivost sklada za spremembe
tržnih pogojev, stopnja razpršenosti naložb sklada, usklajevanje ročnosti
naložb in obveznosti sklada, upoštevajo le delno.
4.2. Vzporejanje bonitetnih ocen za namen izračuna
kapitalske zahteve za kreditno tveganje pri listinjenju
31. člen
(Vzporejanje bonitetnih ocen finančnih
instrumentov v listinjenju)
Banka Slovenije vzporedi bonitetne ocene za
namen izračuna kapitalske zahteve za kreditno tveganje pri listinjenju v skladu
z vzporeditvijo bonitetnih ocen strukturiranih financ iz 32. in 33. člena
tega sklepa.
32. člen
(Vzporejanje dolgoročnih bonitetnih ocen
strukturiranih financ)
(1) Pri vzporejanju dolgoročnih bonitetnih
ocen strukturiranih financ Banka Slovenije upošteva kvantitativne in kvalitativne
informacije, navedene v pododdelkih C.II in C.IV Priloge V tega sklepa.
(2) Informacije iz prvega odstavka
tega člena, ki jih vložnik posreduje v okviru enotnega osnovnega prijavnega
paketa iz točke (c) drugega odstavka 3. člena tega sklepa, se primerjajo z
zadevnimi podatki vodilnih ECAI na področju ocenjevanja strukturiranih financ
(v nadaljevanju: vodilne ECAI).
(3) Na podlagi primerjave iz drugega
odstavka tega člena in ob upoštevanju mnenja nadzornih organov različnih držav
o vzporeditvi dolgoročnih bonitetnih ocen strukturiranih financ vodilnih ECAI,
Banka Slovenije vzporedi dolgoročne bonitetne ocene strukturiranih financ vložnika.
33. člen
(Vzporejanje kratkoročnih bonitetnih ocen
strukturiranih financ)
Banka Slovenije vzporedi kratkoročne
bonitetne ocene strukturiranih financ na podlagi vzporeditve dolgoročnih bonitetnih
ocen strukturiranih financ in informacije vložnika o njegovi lastni vzporeditvi
kratkoročnih bonitetnih ocen strukturiranih financ z dolgoročnimi bonitetnimi
ocenami strukturiranih financ, ki jo mora podati v skladu s točko C.IV.2
Priloge V tega sklepa.
5. OBJAVLJANJE PRIMERNIH ECAI
34. člen
(Način objavljanja)
(1) Seznam primernih posameznih ECAI
in skupin ECAI Banka Slovenije objavlja na svoji spletni strani.
(2) Banka Slovenije primerno ECAI ali
skupino ECAI uvrsti na seznam nemudoma po izdaji odločbe o priznanju primernosti.
(3) Banka Slovenije izbriše zadevno
ECAI ali skupino ECAI iz seznama nemudoma po izdaji odločbe o razveljavitvi
priznanja primernosti. Če Banka Slovenije le delno razveljavi priznanje
primernosti, nemudoma po izdaji odločbe o delni razveljavitvi popravi v seznamu
le podatke, na katere se delna razveljavitev nanaša.
(4) Banka Slovenije seznam nemudoma
ustrezno popravi, če ponovno vzporedi ali zamenja vzporeditev bonitetnih ocen
primerne ECAI ali skupine ECAI.
35. člen
(Vsebina objave)
Seznam primernih ECAI iz prvega odstavka
34. člena tega sklepa vsebuje naslednje podatke:
(a)   
firma primerne ECAI in vseh njenih primernih
podrejenih ECAI;
(b)    način priznavanja primernosti;
(c)    navedba tržnih segmentov, na katere se nanaša priznanje
primernosti;
(d)    navedba tistih kategorij izpostavljenosti iz 4. člena sklepa o
standardiziranem pristopu, pri katerih lahko banke s sedežem v Republiki
Sloveniji uporabljajo bonitetne ocene primerne ECAI ali njene skupine ECAI;
(e)    navedba oznak primernih bonitetnih ocen in njihove vzporeditve s
stopnjami kreditne kvalitete iz sklepa o standardiziranem pristopu in/ali iz
sklepa o listinjenju;
(f)    
navedba, ali banke s sedežem v Republiki
Sloveniji lahko uporabljajo nepooblaščene bonitetne ocene primerne ECAI in/ali
njene skupine ECAI;
(g)    navedba, ali gre za ECAI oziroma skupino ECAI, ki je registrirana
ali certificirana po Uredbi o bonitetnih agencijah;
(h)    navedba, ali gre za ECAI oziroma skupino ECAI s sedeži v državah
članicah, ki izdelujejo le bonitetne ocene iz točke (b) drugega odstavka 2.
člena Uredbe o bonitetnih agencijah;
(i)    
navedba, ali gre za centralno banko, ki
izdeluje bonitetne ocene iz točke (d) drugega odstavka 2. člena Uredbe o
bonitetnih agencijah;
(j)    
navedba, ali gre za ECAI oziroma skupino ECAI s
sedeži v tretjih državah, katere bonitetne ocene so odobrene v skladu s tretjim
odstavkom 4. člena Uredbe o bonitetnih agencijah.
6. POSREDOVANJE INFORMACIJ IN PODATKOV BANKI SLOVENIJE
36. člen
(Posredovanje informacij in podatkov)
Primerna ECAI ali skupina ECAI mora Banki
Slovenije posredovati:
(a)    informacije o pomembnih spremembah v metodologiji v skladu s petim
odstavkom 20. člena tega sklepa;
(b)    podatke o triletni CDR posameznega tržnega segmenta, izračunani za
preteklo koledarsko leto, in sicer najpozneje do konca tekočega koledarskega
leta;
(c)    enotni osnovni prijavni paket iz Priloge V tega sklepa, in sicer
vsakih pet let po njegovi prvi predložitvi za namen ponovnega celotnega rednega
pregleda primernosti vložnika;
(d)    druge informacije na zahtevo Banke Slovenije.

Priloga
I: Zahteva za priznanje primernosti/application for the recognition of
eligibility
Priloga
II: Izjava o nameri uporabe bonitetnih ocen/statement concerning the intent of
the use of credit assessments
Priloga
III: Izjava o dovoljenju za poizvedovanje/statementconcerning permission for
enquiry
Priloga
IV: Izjava o skladnosti metodologij in postopkov skupine ECAI/declaration of
the conformity of ECAI groups methodologies and procedures
Priloga
V: Enotni osnovni prijavni paket

Sklep o priznavanju zunanjih bonitetnih
institucij (Uradni list RS, št. 135/06)
vsebuje naslednjo končno določbo:
»7. KONČNA DOLOČBA
37. člen
(Začetek
veljavnosti sklepa)
Ta sklep začne veljati 1. januarja
2007.«.

Sklep o spremembah in dopolnitvah Sklepa o
priznavanju zunanjih bonitetnih institucij (Uradni list RS, št. 64/10) vsebuje naslednjo prehodno in
končno določbo:
»PREHODNA IN KONČNA DOLOČBA
14. člen
Do 31. decembra 2010 lahko vložnik
namesto izpolnjenega enotnega osnovnega prijavnega paketa, ki vključuje celotno
dokumentacijo, navedeno v prvem stavku točke (c) drugega odstavka 3. člena
sklepa, predloži:
-       
fotokopijo obvestila o popolnosti vloge za registracijo ali
certificiranje, izdanega v skladu s petim odstavkom 15. člena Uredbe o
bonitetnih agencijah, ter kopijo te vloge in
-       
izpolnjen enotni osnovni prijavni paket iz Priloge V sklepa, razen
informacij iz pododdelkov B.I do B.IV.
15. člen
Ta sklep začne veljati naslednji dan po
objavi v Uradnem listu Republike Slovenije.
Določbe novega 22.a člena sklepa se začnejo
uporabljati 31. decembra 2010.«.

Sklep o spremembah in dopolnitvah Sklepa o
priznavanju zunanjih bonitetnih institucij (Uradni list RS, št. 100/11) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.