I. SPLOŠNE DOLOČBE
1. člen
Ta pravilnik v skladu z Direktivo Sveta 92/29/EGS z dne
31. marca 1992 o minimalnih varnostnih in zdravstvenih zahtevah za
izboljšanje medicinske oskrbe na ladjah (UL L št. 113
z dne 30. 4. 1992, str. 19), zadnjič
spremenjeno z Direktivo Komisije (EU) 2019/1834 z dne 24. oktobra 2019 o spremembi prilog II in IV k
Direktivi Sveta 92/29/EGS glede izključno tehničnih prilagoditev (UL L št. 279
z dne 31. 10. 2019, str. 80) in Direktivo
Sveta 2009/13/ES z dne 16. februarja 2009
o izvajanju Sporazuma sklenjenega med Združenjem ladjarjev Evropske skupnosti
(ESCA) in Evropsko federacijo delavcev v prometu (ETF) o Konvenciji o delovnih
standardih v pomorstvu iz leta 2006, ter o spremembi Direktive 1999/63/ES (UL L
št. 124 z dne 20. 5. 2009, str. 30)
zadnjič spremenjeno z Direktivo Sveta (EU) 2018/131 z dne 23. januarja 2018 o izvajanju Sporazuma,
sklenjenega med Združenjem ladjarjev Evropske skupnosti (ECSA) in Evropsko
federacijo delavcev v prometu (ETF), o spremembi Direktive 2009/13/ES v skladu
s spremembami iz leta 2014 Konvencije o delu v pomorstvu iz leta 2006, kot jih
je odobrila Mednarodna konferenca dela 11. junija
2014 (UL L št. 22 z dne 26. 1. 2018, str.
28) določa minimalne zahteve pri zagotavljanju zdravstvene oskrbe posadke na
ladjah, ki se nanašajo na:
-       
medicinsko opremo,
-       
zdravstveno oskrbo,
-       
prostore za bolnišnično oskrbo,
-       
zdravnika,
-       
pooblaščenega delavca, ki je odgovoren za nudenje prve pomoči,
-       
pooblaščenega delavca, ki je odgovoren za vzdrževanje medicinske opreme,
-       
pooblaščenega delavca, ki je odgovoren za zdravstveno oskrbo in dajanje
zdravil,
-       
odgovornost lastnika in poveljnika ladje,
-       
informiranje in usposabljanje poveljnika in pooblaščenih delavcev,
-       
medicinska posvetovanja po radijski zvezi in
-       
preverjanje medicinske opreme.
2. člen
Izrazi, uporabljeni v tem pravilniku, pomenijo:
1.     
Antidot je zdravilo, ki se uporablja za preprečevanje ali zdravljenje
posrednih ali neposrednih učinkov ene ali več nevarnih snovi, ki so navedene v
Prilogi 3, ki je sestavni del tega pravilnika.
2.     
Delavec je oseba, ki dela na ladji, vključno s pripravniki in vajenci. Kot
delavec po tem pravilniku se ne šteje pomorski pilot in pristaniški delavec, ki
začasno izvaja dela na ladji v pristanišču.
3.     
Ladijski zdravstveni dnevnik je dokument, v katerem poveljnik ali
častnik, ki je za to pooblaščen, vodi evidenco o porabljenih zdravilih,
uporabljenih medicinskih pripomočkih, pooblaščenih osebah, dokazilih, da je
bila oprema redno pregledana in obnovljena, o boleznih, poškodbah, izvedenih
ukrepih in podobnem.
4.     
Ladja je vsako plovilo, ki pluje po morju ali ribari v rečnem ustju pod
slovensko zastavo, ne glede na to, ali je v javni ali zasebni lasti. Sem ne
spadajo:
- 
ladje celinske plovbe,
- 
vojaške ladje,
- 
ladje za razvedrilo, ki se ne uporabljajo v gospodarske namene in jih ne
upravljajo poklicne posadke in
- 
vlačilci, ki opravljajo vleko v pristaniščih.
Ladje se razvrščajo v tri kategorije, ki so
določene v Prilogi 1, ki je sestavni del tega pravilnika.
5.     
Lastnik je registrirani lastnik ladje, razen kadar je ladja oddana v
najem oziroma jo po pogodbi o upravljanju v celoti ali delno upravlja fizična
ali pravna oseba, ki ni hkrati registrirani lastnik. V tem primeru se kot
lastnik upošteva najemnik ali fizična oziroma pravna oseba, ki ladjo upravlja.
6.     
Medicinska oprema obsega zdravila, medicinske pripomočke, antidote in
zdravstveni vodnik. Medicinska oprema je določena v Prilogi 2, ki je sestavni
del tega pravilnika.
7.     
Zdravstvena oskrba so medicinski in drugi posegi za preprečevanje
bolezni in krepitev zdravja, diagnostiko, zdravljenje, rehabilitacijo in
zdravstveno nego ter druge storitve oziroma postopki, ki se opravljajo pri
poškodovanih ali zbolelih delavcih na ladji.
II. MEDICINSKA OPREMA
3. člen
(1) Ladja mora biti opremljena z medicinsko opremo
najmanj v obsegu in količini, ki jo določata razdelka I in II Priloge 2 tega
pravilnika, glede na kategorijo, v katero je ladja razvrščena in v skladu s
priporočili Mednarodne zdravstvene organizacije (WHO) za posamezno kategorijo
in število članov posadke.
(2) Potrebna medicinska oprema na ladji je odvisna od
namena plovbe, števila pristanišč na poti, trajanja plovbe, del, ki se izvajajo
med plovbo, vrste tovora in števila delavcev na ladji.
(3) Vsa medicinska oprema mora biti vpisana v Popis
medicinske opreme na ladji, ki je določena v Prilogi 4, ki je sestavni del tega
pravilnika.
(4) Rešilni čolni ali rešilni splavi na ladji morajo
biti opremljeni z vodotesnimi zavojčki, ki vsebujejo najmanj medicinsko opremo,
določeno v razdelkih I in II Priloge 2 tega pravilnika, za ladje, ki so
razvrščene v kategorijo C. Vsebina zavojčkov mora biti vpisana na kontrolnem
obrazcu iz Priloge 4 tega pravilnika.
4. člen
Ladja z bruto tonažo 500 ali več, ki ima najmanj petnajst
članov posadke in pluje več kot tri dni, mora imeti prostore za bolnišnično
oskrbo, kjer je zagotovljena zdravstvena oskrba ob ustrezni medicinski opremi
in higienskih pogojih.
5. člen
(1) Ladja, ki prevaža nevarne snovi iz Priloge 3 tega
pravilnika, mora imeti zagotovljeno medicinsko opremo, v kateri so antidoti,
navedeni v razdelku III Priloge 2 tega pravilnika.
Enako velja za trajekt in druge ladje, pri katerih zaradi
narave prevozov ni moč vnaprej predvideti vrste morebitnih nevarnih snovi.
(2) Kadar traja potovanje s trajektom ali drugo ladjo
manj kot dve uri, so lahko v zdravstveni opremi le antidoti za nujne primere,
ki jih je treba uporabiti v času, ki je krajši od predvidenega potovanja.
(3) Antidoti morajo biti v medicinski opremi natančno
popisani na kontrolnem obrazcu iz Priloge 4 tega pravilnika.
III. OBVEZNOSTI IN ODGOVORNOSTI LASTNIKA IN POVELJNIKA LADJE
6. člen
(1) Za preskrbo z medicinsko opremo ter za obnavljanje
in vzdrževanje medicinske opreme ter kritje stroškov zdravstvene oskrbe na
ladji je odgovoren lastnik. Ta v sodelovanju z zdravnikom, ki je specialist
medicine dela, usmerjen v pomorsko medicino, določi navodila za nabavo, uporabo
in vzdrževanje medicinske opreme. S tem povezani stroški v celoti bremenijo
lastnika.
(2) Za ravnanje z medicinsko opremo je odgovoren
poveljnik ladje. Poveljnik ladje lahko za naloge iz prejšnjega odstavka kot
delavca, odgovornega za vzdrževanje medicinske opreme, pooblasti enega ali več
častnikov.
(3) Poveljnik ladje se s tem, ko pooblasti delavca, ki
je odgovoren za vzdrževanje medicinske opreme v skladu s prejšnjim odstavkom,
ne razbremeni svoje odgovornosti v zvezi s to opremo.
(4) Pooblaščeni delavec, ki je odgovoren za dajanje prve
pomoči, pooblaščeni delavec, ki je odgovoren za zdravstveno oskrbo in dajanje
zdravil, in pooblaščeni delavec, ki je odgovoren za vzdrževanje medicinske
opreme, je lahko, odvisno od namena plovbe, števila pristanišč na poti,
trajanja plovbe, del, ki se izvajajo med plovbo, vrste tovora in števila
delavcev na ladji, tudi ista oseba.
(5) Medicinska oprema mora biti primerno shranjena in
skrbno vzdrževana ter sproti dopolnjena oziroma zamenjana. Dopolnjevanje
oziroma zamenjava medicinske opreme ima prednost pri redni oskrbi ladje.
(6) V primerih, ki jih poveljnik ladje določi kot nujne,
je treba ladjo nemudoma oskrbeti z dodatnimi medicinskimi pripomočki in
antidoti.
7. člen
(1) Medicinski opremi morajo biti priložena navodila za
uporabo, vključno z navodili za uporabo antidotov, navedenih v razdelku III
Priloge 2 tega pravilnika.
(2) Zdravstveni vodnik iz razdelka IV Priloge 2 tega
pravilnika mora vsebovati vsebine najnovejših mednarodnih zdravstvenih vodnikov
na področju pomorstva (International Medical Guide fo Ships, Medical First Aid
Guide for Use in Accidents, medicinski del International Code of Signals itd.).
8. člen
Poveljnik ladje ali častnik, ki ga poveljnik pooblasti za
uporabo medicinske opreme, mora biti strokovno medicinsko usposobljen in mora
svoje znanje obnavljati najmanj vsakih pet let, v skladu z navodili iz Priloge
5, ki je sestavni del tega pravilnika.
9. člen
Poveljnik ladje, zdravnik, delavec, ki je odgovoren za
nudenje prve pomoči, in delavec, ki je odgovoren za zdravstveno oskrbo in
dajanje zdravil, morajo v primeru poškodbe ali bolezni delavca uporabljati
obrazec standardnega zdravniškega izvida iz Priloge 6, ki je sestavni del tega
pravilnika. Izpolnjen obrazec in njegova vsebina ostaneta zaupna ter se
uporabljata le za pospešitev zdravljenja delavca.
10. člen
(1) Za podporo zdravstvene oskrbe delavcev na ladjah na
morju se možnost 24 urnega zdravniškega svetovanja po radijski ali satelitski
komunikaciji, vključno s specialističnim svetovanjem, zagotavlja v okviru
službe nujne medicinske pomoči.
(2) Zdravniško svetovanje, vključno z nadaljnjim
prenosom zdravniških sporočil po radijski ali satelitski komunikaciji med ladjo
in svetovalci na kopnem, je brezplačno na voljo vsem ladjam, ne glede na
zastavo, pod katero plujejo.
(3) Pooblaščena zdravstvena služba lahko vodi osebno
zdravstveno dokumentacijo delavcev na ladji le z njihovim soglasjem.
11. člen
(1) Oseba, pooblaščena za uporabo in vzdrževanje
medicinske opreme, mora najmanj enkrat letno preverjati:
-       
ustreznost medicinske opreme, ki jo določa ta pravilnik;
-       
skladnost vsebine popisa medicinske opreme iz Priloge 4 tega pravilnika
z določbami tega pravilnika;
-       
ustreznost shranjevanja medicinske opreme in
-       
upoštevanje rokov uporabnosti medicinske opreme.
(2) Pregled in preverjanje medicinske opreme na rešilnih
čolnih in splavih se izvaja najmanj enkrat letno v sklopu njihovega rednega
vzdrževanja. Izjemoma se pregled lahko odloži za največ pet mesecev.

Priloga
1: Kategorije ladij
Priloga
II: Medicinska oprema (minimalni seznam)
Priloga
3: Nevarne snovi
Priloga
IV: Splošna merila za popis medicinske opreme na ladji
Priloga
5: Medicinsko usposabljanje poveljnika ladje in pooblaščenih delavcev
Priloga
6: Obrazec standardnega zdravniškega izvida

Pravilnik o minimalnih zahtevah pri
zagotavljanju zdravstvene oskrbe posadke na ladjah (Uradni list RS, št. 79/15) vsebuje naslednji končni določbi:
»IV. KONČNI DOLOČBI
12. člen
Z dnem uveljavitve tega pravilnika preneha veljati Pravilnik o
minimalnih zahtevah pri zagotavljanju medicinske oskrbe posadke na ladjah
(Uradni list RS, št. 28/01 in 25/06).
13. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik
o spremembah in dopolnitvah Pravilnika o minimalnih zahtevah pri zagotavljanju
zdravstvene oskrbe posadke na ladjah (Uradni list RS, št. 181/21)
vsebuje naslednjo končno določbo:
»KONČNA DOLOČBA
4. člen
Ta pravilnik začne veljati 20. novembra
2021.«.