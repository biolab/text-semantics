I. SPLOŠNE DOLOČBE
1. člen
Ta pravilnik v skladu z Direktivo Sveta
98/83/ES z dne 3. novembra 1998 o kakovosti vode, namenjene za prehrano ljudi
(UL L št. 330 z dne 5. 12. 1998, str. 32), zadnjič spremenjeno z Direktivo
Komisije (EU) 2015/1787 z dne 6. oktobra 2015 o spremembi prilog II in III k
Direktivi Sveta 98/83/ES o kakovosti vode, namenjene za prehrano ljudi (UL L
št. 260 z dne 7. 10. 2015, str. 6), določa zahteve, ki jih mora izpolnjevati
pitna voda z namenom varovanja zdravja ljudi pred škodljivimi učinki zaradi
onesnaženja pitne vode.
2. člen
Pitna voda je:
1.    
voda v njenem prvotnem stanju ali po pripravi, namenjena pitju, kuhanju,
pripravi hrane ali za druge gospodinjske namene, ne glede na njeno poreklo in
ne glede na to, ali se dobavlja iz vodovodnega omrežja sistema za oskrbo s
pitno vodo, cistern ali kot predpakirana voda;
2.    
vsa voda, ki se uporablja za proizvodnjo in promet živil.
3. člen
Pitna voda je zdravstveno ustrezna, kadar:
1.    
ne vsebuje mikroorganizmov, parazitov in njihovih razvojnih oblik v
številu, ki lahko predstavlja nevarnost za zdravje ljudi;
2.    
ne vsebuje snovi v koncentracijah, ki same ali skupaj z drugimi snovmi
lahko predstavljajo nevarnost za zdravje ljudi;
3.    
je skladna z zahtevami, določenimi v delih A in B Priloge I, ki je
sestavni del tega pravilnika.
Skladnost z mejnimi vrednostmi parametrov
(v nadaljnjem besedilu: skladnost) je skladnost z zahtevami za mejne vrednosti
parametrov iz priloge I, ki se po
potrebi dopolni z dodatnimi parametri in njihovimi mejnimi vrednostmi.
3.a člen
Ukrepi pristojnih organov ali izvajalcev
javne oskrbe s pitno vodo, sprejeti za izvajanje tega pravilnika, ne smejo
povzročiti neposrednega ali posrednega poslabšanja kakovosti pitne vode, če je
to pomembno za varovanje zdravja ljudi ali povečanje onesnaženosti voda, ki se
uporabljajo kot vir pitne vode.
4. člen
Ta pravilnik se ne uporablja za pitno vodo
iz sistemov za oskrbo s pitno vodo, ki zagotavljajo manj kot povprečno 10 m3 vode na dan ali oskrbujejo manj kot 50 oseb, o čemer mora prebivalce obvestiti
lokalna skupnost, razen če se voda uporablja za oskrbo javnih objektov, objektov
za proizvodnjo in promet živil in objektov za pakiranje pitne vode.
V primeru oskrbe s pitno vodo iz prejšnjega
odstavka mora lokalna skupnost prebivalce poučiti o možnih ukrepih za varovanje
zdravja pred škodljivimi učinki zaradi onesnaževanja vode, ki se
uporablja kot pitna voda.
Če obstaja utemeljen sum, da voda iz
prejšnjega odstavka predstavlja potencialno nevarnost za zdravje ljudi, mora
lokalna skupnost prebivalcem takoj posredovati priporočila za ravnanje.
Priporočila iz prejšnjega odstavka pripravi
Inštitut za varovanje zdravja Republike Slovenije (v nadaljnjem besedilu: IVZ).
5. člen
Za potrebe tega pravilnika IVZ opravlja naslednje naloge:
1.    
predlaga dodatne parametre in njihove mejne vrednosti iz 1. in 2. točke
prvega odstavka in iz drugega odstavka 3. člena tega pravilnika, ki bi
lahko predstavljale potencialno nevarnost za zdravje ljudi;
2.    
pripravlja priporočila in navodila iz 4., 9., 18., 20., 21. in 31. člena tega pravilnika;
3.    
ocenjuje potencialno nevarnost pitne vode za zdravje ljudi oziroma zdravstveno
ustreznost pitne vode;
4.    
daje mnenja iz 21. in 27. člena tega pravilnika;
5.    
daje mnenje ali je neskladnost parametrov v primerih iz 22. člena
tega pravilnika nepomembna;
6.    
daje mnenje ali obstaja verjetnost, da se bo neskladnost z mejnimi
vrednostmi parametrov iz prvega odstavka 24. člena tega pravilnika
ponovila in v zvezi s tem opozori upravljavca, da mora pridobiti dovoljenje za
odstopanje;
7.    
sprotno obvešča ministrstvo, pristojno za zdravje, o nadomestni oskrbi s
pitno vodo iz 21. člena tega pravilnika;
8.    
določi vsebino poročila iz 34. člena tega pravilnika;
9.    
v primeru nepričakovanih dogodkov sprejema strokovne odločitve;
10.  pripravlja
strokovna mnenja s področja problematike pitne vode.
Naloge iz prejšnjega odstavka IVZ opravlja
v sodelovanju z območnimi zavodi za zdravstveno varstvo.
6. člen
Sistem za oskrbo s pitno vodo mora imeti
upravljavca. Upravljavec je izvajalec javne službe oskrbe s pitno vodo (v
nadaljnjem besedilu: upravljavec).
Če upravljavec ni določen, izvaja vse
obveznosti upravljavca iz tega pravilnika lokalna skupnost oziroma
lastnik.
Upravljavec mora imeti zaposleno odgovorno
osebo za zagotavljanje skladnosti z zahtevami tega pravilnika, ki ima najmanj
visoko strokovno izobrazbo naravoslovne, tehnične ali
zdravstvene smeri.
7. člen
Upravljavec mora zagotavljati skladnost in
zdravstveno ustreznost pitne vode.
8. člen
Skladnost mora biti zagotovljena:
1.    
na pipah oziroma mestih, kjer se voda uporablja kot pitna voda;
2.    
v objektih za proizvodnjo in promet živil: na mestih, kjer se voda
uporablja v proizvodnji in prometu živil;
3.    
v objektih za pakiranje pitne vode: na mestu, kjer se voda pakira;
4.    
v primeru oskrbe s pitno vodo s cisternami: na mestu iztoka iz cisterne.
9. člen
Ne glede na 7. člen tega pravilnika se
šteje, da je upravljavec izpolnil svoje obveznosti, kadar dokaže, da je vzrok
neskladnosti hišno vodovodno omrežje ali njegovo vzdrževanje. Hišno vodovodno
omrežje zajema cevovod, opremo in naprave, ki so vgrajene med priključkom na
sistem za oskrbo s pitno vodo in mesti uporabe pitne vode.
Ne glede na prejšnji odstavek mora
upravljavec, kadar obstaja sum, da zaradi hišnega vodovodnega omrežja pitna
voda ni skladna, zagotoviti:
1.    
priporočila lastnikom objektov o ukrepih za zmanjšanje ali odpravo
tveganja in/ali
2.    
ukrepe kot so ustrezne metode priprave, za spremembo lastnosti vode pred
dobavo, tako da se zmanjša ali odpravi tveganje, da voda po dobavi ne bi bila
skladna in
3.    
ustrezno obveščanje porabnikov in posredovanje priporočil o vseh možnih
dodatnih ukrepih za odpravo neskladnosti, ki bi jih morali sprejeti.
V javnih objektih (vrtci, šole, bolnišnice,
restavracije ipd.) je za odpravo neskladnosti, ki je posledica hišnega vodovodnega
omrežja ali njegovega vzdrževanja, odgovoren lastnik ali upravljavec javnega
objekta.
Priporočila iz 1. in 3. točke drugega odstavka tega člena pripravi IVZ.
II. NOTRANJI NADZOR IN SPREMLJANJE STANJA
Notranji nadzor
10. člen
Upravljavec mora izvajati notranji nadzor.
Notranji nadzor mora biti vzpostavljen na
osnovah HACCP sistema, ki omogoča prepoznavanje mikrobioloških, kemičnih in
fizikalnih agensov, ki lahko predstavljajo potencialno nevarnost za zdravje
ljudi, izvajanje potrebnih ukrepov ter vzpostavljanje stalnega nadzora na
tistih mestih (kritičnih kontrolnih točkah) v oskrbi s pitno vodo, kjer se
tveganja lahko pojavijo.
HACCP načrt mora vsebovati tudi mesta
vzorčenja, vrsto preskušanj in najmanjšo frekvenco vzorčenja.
Notranji nadzor se izvaja v skladu s
predpisi, ki urejajo zdravstveno ustreznost živil.
Spremljanje (monitoring)
11. člen
Za preverjanje, ali pitna voda izpolnjuje
zahteve tega pravilnika ter zlasti zahteve za mejne vrednosti parametrov,
določene v prilogi I, zagotavlja ministrstvo, pristojno za zdravje, spremljanje
pitne vode (v nadaljnjem besedilu: monitoring).
Nosilec monitoringa je Zavod za zdravstveno
varstvo Maribor, ki je ustanovljen za spremljanje izvajanja ukrepov za
odkrivanje in odpravljanje zdravju škodljivih ekoloških in drugih dejavnikov.
Minister, pristojen za zdravje izmed javnih
zdravstvenih zavodov, ki imajo laboratorij za mikrobiološka in kemijska
preskušanja pitne vode, akreditiran v skladu s standardom SIST EN ISO/IEC
17025, za izvajalca monitoringa imenuje tisti javni zdravstveni zavod, ki ima
največ akreditiranih metod za preskušanje pitne vode.
12. člen
Nosilec monitoringa v sodelovanju z IVZ, Zdravstvenim inšpektoratom Republike Slovenije (v nadaljnjem
besedilu: ZIRS), Uradom za kemikalije Republike Slovenije, Upravo Republike
Slovenije za varstvo pred sevanji in predstavnikom
upravljavcev vsako leto pripravi predlog
letnega programa monitoringa za pitno vodo za naslednje leto, ki ga najpozneje
do 31. oktobra posreduje v sprejem ministru, pristojnemu za zdravje.
Program mora določati mesta vzorčenja,
pogostost vzorčenja, vzorčevalce in laboratorije, ki izvajajo preskušanje
vzorcev. Izdelan mora biti v skladu s pogoji iz priloge II, ki je sestavni del
tega pravilnika.
Vzorci iz posameznega sistema za oskrbo s
pitno vodo morajo biti reprezentativni za pitno vodo, ki se uporablja prek
celega leta.
13. člen
Izvajalec monitoringa je odgovoren za
izvedbo programa monitoringa iz prejšnjega člena.
Izvajalec monitoringa mora sprotno vnašati
rezultate preskušanj v zbirko podatkov iz prvega odstavka 35. člena tega
pravilnika.
14. člen
V okviru monitoringa iz 11. člena tega
pravilnika, se od primera do primera, izvaja dodatni monitoring za snovi in
mikroorganizme, za katere ni določena mejna vrednost parametra iz priloge I, če
obstaja utemeljen sum, da so lahko prisotne v koncentracijah ali številu, ki
predstavlja potencialno nevarnost za zdravje ljudi. Sum oceni IVZ.
Za vsak posamezni sistem je v program
monitoringa potrebno najmanj na vsakih 5 let vključiti tudi identifikacijo organskih
spojin z ustrezno metodo preskušanja.
Raziskovalna dela
15. člen
Pred vključitvijo novega vodnega vira v
sistem za oskrbo s pitno vodo mora upravljavec najmanj eno leto spremljati
skladnost vode vodnega vira.
V okviru spremljanja iz prejšnjega odstavka
mora upravljavec najmanj štirikrat, v približno enakih časovnih intervalih,
zagotoviti vzorčenje in preskuse parametrov iz priloge I, dopolnjene z
identifikacijo organskih spojin z ustrezno metodo ob prvem preskušanju.
V preskuse je potrebno vključiti tudi druge
snovi in mikroorganizme, ki jih ne vsebuje priloga I, če obstaja utemeljen sum,
da so lahko prisotni v koncentracijah ali številu, ki predstavlja potencialno
nevarnost za zdravje ljudi.
Pred ponovno uporabo vodnega vira, ki ni
bil v uporabi najmanj 6 mesecev, mora upravljavec zagotoviti, da se opravi
enkratno preskušanje parametrov iz priloge I.
Laboratorijsko preskušanje
16. člen
Laboratorijsko preskušanje vzorcev pitne
vode za namene notranjega nadzora, katerega rezultati bodo predstavljeni
javnosti in v okviru raziskovalnih del, izvajajo laboratoriji, ki:
1.    
izpolnjujejo splošna merila za delovanje preskusnih laboratorijev,
predpisana po standardu SIST EN ISO/IEC 17025 in
2.    
redno sodelujejo v medlaboratorijskih primerjalnih preskusih.
Laboratorije iz prejšnjega odstavka
preverja oseba, ki ni pod nadzorom laboratorija in jo za ta namen imenuje
minister, pristojen za zdravje.
17. člen
Laboratorijsko preskušanje vzorcev pitne
vode v okviru monitoringa in laboratorijsko preskušanja iz druge alinee drugega
odstavka 20. člena tega pravilnika izvajajo laboratoriji, ki so
akreditirani v skladu s standardom SIST EN ISO/IEC 17025.
18. člen
Odvzem, konzerviranje, prevoz in hramba
vzorcev morajo potekati tako, da se ohrani enaka kakovost vzorca do začetka
preskušanja.
Vzorce za laboratorijsko preskušanje je
treba odvzeti v skladu z navodili, ki jih pripravi IVZ.
19. člen
Laboratorijsko preskušanje se opravi v
skladu s prilogo III, ki je sestavni del tega pravilnika.
Poleg metod iz 1. točke priloge III se za
mikrobiološka preskušanja lahko uporabljajo tudi druge metode, če se lahko
dokaže, da so dobljeni rezultati vsaj toliko zanesljivi kot rezultati, ki jih
dajejo navedene metode.
O metodah iz prejšnjega odstavka,
uporabljenih v okviru monitoringa, ministrstvo, pristojno za zdravje, obvesti Evropsko
komisijo.
Za parametre, navedene v 2. in 3. točki Priloge III, se lahko uporabi katerakoli metoda preskušanja, pod pogojem, da
izpolnjuje zahteve, ki so tam določene.
Če parameter onesnaženja ni vključen v
prilogo III, se preskušanje opravi po mednarodno priznanih in znanstveno
preverjenih metodah.
Zahteve iz tega in prejšnjega člena veljajo
za preskušanja vzorcev v okviru monitoringa, raziskovalnih delih in vseh drugih
preskušanjih, katerih rezultati bodo predstavljeni javnosti.
III. UKREPI ZA ODPRAVO VZROKOV NESKLADNOSTI IN OMEJITVE
UPORABE PITNE VODE
20. člen
Kadar se v okviru izvajanja notranjega
nadzora ali monitoringa ugotovi, da pitna voda ni skladna, mora upravljavec
nemudoma ugotoviti vzroke neskladnosti in izvesti ukrepe za njihovo odpravo.
Ukrepi morajo upoštevati stopnjo prekoračitve mejne vrednosti parametra in
potencialno nevarnost za zdravje ljudi.
Uspešnost ukrepov iz prejšnjega odstavka
mora upravljavec dokazati z laboratorijskim preskušanjem:
-      
v primeru neskladnosti, ugotovljenih pri izvajanju notranjega nadzora, v
laboratorijih iz 16. člena tega zakona,
-      
v primeru neskladnosti, ugotovljenih pri monitoringu, pa v laboratorijih
iz 17. člena tega pravilnika.
Ne glede na prvi odstavek tega člena, v
primeru neskladnosti z mejnimi vrednostmi parametrov ali specifikacijami,
določenimi v delu C Priloge I, upravljavec v skladu s priporočili IVZ
oceni, ali ta neskladnost predstavlja potencialno nevarnost
za zdravje ljudi. Upravljavec mora sprejeti ukrepe za odpravo neskladnosti,
kadar je to potrebno zaradi varovanja zdravja ljudi.
21. člen
Ne glede na to, ali je prišlo do
neskladnosti ali ne, mora upravljavec prenehati z dobavo pitne vode, ali
omejiti njeno uporabo, ali pa sprejeti ukrep, ki je potreben za varovanje
zdravja ljudi, če uporaba pitne vode predstavlja potencialno nevarnost za
zdravje ljudi. Pri izbiri ukrepov mora upoštevati tveganje za zdravje ljudi, ki
bi jih povzročila prekinitev dobave ali omejitev uporabe pitne vode, o čemer
poda mnenje IVZ.
V primerih omejitve ali prepovedi uporabe
pitne vode mora upravljavec takoj obvestiti uporabnike in jim posredovati
ustrezna priporočila. V primeru prekinitve dobave, ki traja več kot 24 ur, mora
upravljavec zagotoviti nadomestno oskrbo s pitno vodo.
Priporočila iz prejšnjega odstavka pripravi
IVZ.
22. člen
Kadar se izvajajo ukrepi za odpravo vzrokov
neskladnosti, mora upravljavec prek sredstev javnega obveščanja obveščati
uporabnike, razen če IVZ oceni, da je neskladnost z
mejnimi vrednostmi parametrov nepomembna.
23. člen
O ukrepih iz 20. in 21. člena tega pravilnika mora upravljavec obvestiti ZIRS, območni zavod za
zdravstveno varstvo in IVZ
najpozneje v 24 urah.
O vseh ugotovitvah in ukrepih mora
upravljavec voditi dokumentacijo, ki jo mora hraniti najmanj deset let.
IV. ODSTOPANJE
24. člen
Če IVZ oceni, da
bo ugotovljena neskladnost z mejnimi vrednostmi parametrov iz dela B priloge I
trajala dalj časa ali se bo ponavljala oziroma oceni, da bo do take
neskladnosti prišlo, opozori upravljavca, da mora pridobiti dovoljenje za
odstopanje od mejnih vrednostih parametrov iz dela B Priloge I.
Na podlagi vloge upravljavca lahko
minister, pristojen za zdravje, dovoli uporabo pitne vode, v kateri
koncentracije posameznih snovi iz dela B priloge I presegajo predpisano mejno
vrednost, če to ne predstavlja potencialne nevarnosti za zdravje ljudi in če ni
mogoče na drug sprejemljiv način zagotoviti oskrbe s pitno vodo.
Določbe prejšnjega odstavka se ne
uporabljajo za vodo, namenjeno pakiranju.
25. člen
Vloga upravljavca mora vsebovati podatke o:
1.    
sistemu in oskrbovalnem območju, na katerega se vloga nanaša;
2.    
dnevni količini dobavljene vode;
3.    
številu ljudi na oskrbovalnem območju;
4.    
proizvodnji in prometu živil na oskrbovalnem območju, kjer pitna voda
lahko vpliva na zdravstveno ustreznost živil v njihovi končni obliki;
5.    
parametru, ki ni skladen, za najmanj zadnjih 12 mesecev;
6.    
vzrokih za neskladnost;
7.    
razlogih, zaradi katerih ni mogoče drugače zagotoviti oskrbe s pitno
vodo;
8.    
predvidenem času trajanja neskladnosti pitne vode na oskrbovalnem
območju;
9.    
načrtu ukrepov za odpravo vzrokov neskladnosti, vključno s časovnim
načrtom ukrepov in oceno stroškov.
26. člen
Če so za odpravo neskladnosti iz 20., 21. in 24. člena tega pravilnika potrebni ukrepi na vodovarstvenem območju, mora upravljavec o
tem obvestiti ministrstvo, pristojno za okolje, prostor in energijo in
ministrstvo, pristojno za kmetijstvo, gozdarstvo in prehrano.
27. člen
Ministrstvo, pristojno za zdravje, v
postopku odločanja o izdaji dovoljenja za
odstopanje iz 28. člena tega pravilnika na podlagi vloge upravljavca,
pridobi mnenje IVZ.
28. člen
Če iz mnenja IVZ
iz prejšnjega člena izhaja, da začasna uporaba pitne vode, v kateri
koncentracije posameznih snovi presegajo predpisano mejno vrednost, ne
predstavlja potencialne nevarnosti za zdravje ljudi in, po zagotovilu upravljavca,
ni mogoče drugače zagotoviti oskrbe prebivalstva s pitno vodo, minister,
pristojen za zdravje, izda dovoljenje, v katerem navede:
1.    
podlago za izdajo dovoljenja;
2.    
oskrbovalno območje s pitno vodo, na katerega se dovoljenje nanaša;
3.    
dnevno količino dobavljene vode;
4.    
število ljudi na oskrbovalnem območju;
5.    
proizvodnjo in promet z živili na oskrbovalnem območju, kjer pitna voda
lahko vpliva na zdravstveno ustreznost živil v njihovi končni obliki;
6.    
podatke o rezultatih preskusov parametra, na katerega se odstopanje
nanaša, za najmanj zadnjih 12 mesecih, in najvišjo dopustno vrednost, do katere
lahko parameter odstopa;
7.    
shemo vzorčenja v času odstopanja parametra;
8.    
povzetek načrta za odpravo neskladnosti, vključno s časovnim načrtom
ukrepov, oceno stroškov in načinom spremljanja njihovega izvajanja;
9.    
roke za posredovanje vmesnih poročil o poteku odpravljanja neskladnosti
in doseženem izboljšanju;
10.  trajanje
dovoljenja za odstopanje.
Ministrstvo, pristojno za zdravje v dveh
mesecih obvesti Evropsko komisijo o vsakem odstopanju v zvezi s posamezno
oskrbo pitne vode, ki presega povprečno 1000 m3 na dan ali oskrbuje
več kot 5000 oseb, skupaj s podatki iz prejšnjega odstavka.
29. člen
Dovoljenje iz prejšnjega člena se izda za
časovno obdobje, ki ne sme biti daljše od treh let. Tri mesece pred potekom
tega obdobja mora upravljavec posredovati ministrstvu, pristojnemu za zdravje,
končno poročilo o doseženem izboljšanju.
Izjemoma se lahko dovoli odstopanje še za
nadaljnja tri leta. Ministrstvo, pristojno za zdravje, mora v tem primeru Evropski
komisiji posredovati poročilo o dejavnostih iz prvega
obdobja, skupaj z razlogi za odločitev o dovoljenju za drugo odstopanje.
V izjemnih okoliščinah lahko ministrstvo,
pristojno za zdravje, zaprosi Evropsko komisijo za
tretje odstopanje, za obdobje, ki ne presega treh let.
30. člen
Če je iz mnenja IVZ razvidno, da neskladnost z mejnimi vrednostmi parametrov ni
pomembna in je upravljavec sprejel ukrepe, ki bodo odpravili neskladnost v 30
dneh, upravljavec v vlogi navede le tiste podatke iz 25. člena tega
pravilnika, ki so po mnenju IVZ potrebni za izdajo
dovoljenja. V dovoljenju se navede le najvišja dopustna vrednost, do katere
parameter lahko odstopa, in trajanje dovoljenega odstopanja oziroma rok, do
katerega je potrebno zagotoviti skladnost.
Določba prejšnjega odstavka ne velja za
primere, če je v zadnjem letu vrednost kateregakoli parametra presegala mejno
vrednost skupno za več kot 30 dni.
31. člen
Upravljavec mora o dovoljenem odstopanju
obvestiti uporabnike prek sredstev javnega obveščanja. Posebne skupine
uporabnikov, za katere bi odstopanje lahko predstavljalo posebno nevarnost za
zdravje, mora posebej seznaniti z morebitnimi tveganji ter s priporočili za
varovanje zdravja ljudi, ki jih pripravi IVZ.
V. ZAGOTAVLJANJE KAKOVOSTI PRIPRAVE VODE, OPREME IN
MATERIALOV
32. člen
Priprava vode je obdelava vode, s katero se
zagotovi njena skladnost in zdravstvena ustreznost.
Pri izbiri vode za oskrbo s pitno vodo ima
prednost voda, za katero priprava ni potrebna.
Vodi se ne sme dodati nobenih drugih snovi,
razen snovi, ki so potrebne za pripravo. Snovi, ki se uporabljajo za pripravo,
in nečistoče, ki jih te snovi vsebujejo, ne smejo biti v pitni vodi v višji
koncentraciji, kot določa ta pravilnik in ne smejo, posredno ali neposredno,
vplivati na zdravje ljudi.
Kjer je razkuževanje del priprave ali
distribucije pitne vode, mora upravljavec preverjati učinkovitost uporabljenega
postopka in zagotoviti, da je vsako onesnaženje s stranskimi produkti
razkuževanja kolikor mogoče na nizki ravni, ne da bi pri tem ogrožen učinek
razkuževanja.
33. člen
Materiali in snovi, ki so v stiku s pitno
vodo, ne smejo glede fizikalnih, kemijskih ali mikrobioloških lastnosti
vplivati na skladnost pitne vode. 
VI. ZBIRKE PODATKOV IN OBVEŠČANJE
34. člen
Podatki o rezultatih laboratorijskih
preskusov pitne vode, pridobljenih pri monitoringu, morajo biti uporabnikom
vedno na razpolago pri upravljavcu.
Upravljavec mora v svojih internih
dokumentih določiti pogostnost in način obveščanja uporabnikov o skladnosti,
ugotovljeni v okviru notranjega nadzora, s tem da pogostnost obveščanja
ne sme biti opredeljena manj kot enkrat letno.
Ne glede na določbe prejšnjega odstavka,
morajo upravljavci sistemov za oskrbo s pitno vodo pripraviti letno poročilo. Z
letnim poročilom morajo seznaniti uporabnike preko sredstev javnega obveščanja.
Poročilo za preteklo leto morajo posredovati IVZ najpozneje do 31. marca.
Vsebino poročila določi IVZ. Navodilo
upravljavcem sistemov za oskrbo s pitno vodo za pripravo letnega poročila o
pitni vodi je dostopno na spletnih straneh IVZ.
35. člen
IVZ je upravljavec zbirke podatkov o
sistemih za oskrbo s pitno vodo in o skladnosti pitne vode.
Bazo podatkov o skladnosti pitne vode
predstavljajo podatki, dobljeni z monitoringom.
Upravljavci so dolžni IVZ najmanj enkrat
letno sporočati podatke o sistemih za oskrbo s pitno vodo.
Vrsto podatkov iz prejšnjega odstavka
določi IVZ.
36. člen
IVZ pripravi letno poročilo o pitni vodi za
preteklo leto in ga pošlje ministrstvu, pristojnemu za zdravje najpozneje do
31. maja. Poročilo objavi na svojih spletnih straneh najpozneje do 15. junija. 
Ministrstvo, pristojno za zdravje poročilo,
ki zajema tri koledarska leta, pošlje Evropski komisiji v dveh mesecih od
njihove objave. Prvo poročilo zajema leta 2005, 2006 in 2007. Poročilo zajema
vse posamezne sisteme za oskrbo s pitno vodo, ki presegajo povprečno 1000 m3
dnevno ali oskrbujejo več kot 5000 oseb. 
Poleg poročila iz prejšnjega odstavka
ministrstvo, pristojno za zdravje posreduje Evropski komisiji poročilo o
ukrepih, ki jih mora zagotoviti upravljavec za izpolnjevanje svojih obveznosti
v skladu z 9. členom in Opombo 10 Dela B Priloge I tega pravilnika.

Priloga
I: Parametri in mejne vrednosti parametrov
Priloga
II: Monitoring
Priloga
III: Specifikacija za preskušanje parametrov

Pravilnik o pitni vodi (Uradni list RS, št. 19/04)
vsebuje naslednje prehodne in končne določbe:
»VII. PREHODNE IN KONČNE DOLOČBE
37. člen
Ne glede na določbe 17. člena tega
pravilnika lahko mikrobiološko preskušanje vzorcev pitne vode do 1. 1.
2005 izvajajo tudi laboratoriji javnih zdravstvenih zavodov, ki izpolnjujejo
pogoje iz 16. člena tega pravilnika.
38. člen
Zahteve iz dela A priloge I, razen za
število kolonij mikroorganizmov pri temperaturi 22 °C in pri 37 °C, se uporabljajo
tudi za presojanje skladnosti za predpakirano pitno vodo v prometu.
39. člen
Z dnem uveljavitve tega pravilnika preneha
veljati pravilnik o monitoringu pesticidov v pitni vodi in virih pitne vode
(Uradni list RS, št. 38/00), prenehata pa se uporabljati pravilnik o načinu
odvzemanja vzorcev in metodah za laboratorijsko analizo pitne vode (Uradni list
SFRJ, št. 33/87) in pravilnik o zdravstveni ustreznosti pitne vode (Uradni list
RS, št. 46/97, 52/97, 54/98 in 7/00).
40. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o pitni vodi (Uradni list RS, št. 35/04) spreminja 37. člen pravilnika,
tako da se glasi:
»37. člen
Ne glede na določbe 17. člena tega
pravilnika lahko mikrobiološko preskušanje vzorcev pitne vode do 1. 1. 2005 izvajajo tudi laboratoriji javnih zdravstvenih zavodov, ki
izpolnjujejo pogoje iz 16. člena tega pravilnika.
Ne glede na določbo prvega odstavka 12.
člena tega pravilnika, se monitoring za leto 2004 izvaja po programu, ki ga
pripravi nosilec monitoringa in ga najpozneje v 8 dneh od uveljavitve tega
pravilnika posreduje v potrditev ministru, pristojnemu za zdravje.«;
ter vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o pitni vodi
(Uradni list RS, št. 26/06) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o pitni vodi
(Uradni list RS, št. 92/06) vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pitni vodi (Uradni list RS, št. 25/09) vsebuje naslednjo končno določbo:
»14. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o monitoringu radioaktivnosti v
pitni vodi (Uradni list RS, št. 74/15) določa:
»14. člen 
(prenehanje
veljavnosti) 
Z dnem uveljavitve tega pravilnika
prenehajo veljati tabela »Radioaktivnost« ter opombe 8, 9 in 10 v DELU C
(Indikatorski parametri) Priloge I (Parametri in mejne vrednosti parametrov)
Pravilnika o pitni vodi (Uradni list RS, št. 19/04, 35/04, 26/06, 92/06 in
25/09).«;
ter vsebuje naslednjo končno določbo:
»15. člen 
(začetek
veljavnosti) 
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o pitni vodi
(Uradni list RS, št. 51/17)
vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.