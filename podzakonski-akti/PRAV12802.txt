I. SPLOŠNE DOLOČBE
1. člen
(vsebina)
Ta pravilnik določa ukrepe za ugotavljanje, preprečevanje
širjenja in zatiranje vraničnega prisada (v nadaljnjem besedilu: bolezen),
pogoje za prenehanje veljave ukrepov zaradi bolezni ter način poročanja in
obveščanja.
2. člen
(obveščanje, poročanje in prijavljanje bolezni)
(1) Obveščanje, poročanje in prijavljanje poteka v
skladu s pravilnikom, ki ureja bolezni živali.
(2) O sumu ali pojavu bolezni mora uradni veterinar
takoj obvestiti pristojno zdravstveno službo.
II. SUM NA VRANIČNI PRISAD
3. člen
(postavitev suma in ukrepi ob sumu)
(1) Sum je podan, če se pojavijo klinični znaki oziroma
pato-anatomske spremembe, značilne za bolezen, navedeni v Prilogi, ki je
sestavni del tega pravilnika.
(2) Veterinar, ki postavi sum, odvzame vzorce krvi
klinično bolnih živali za potrditev oziroma izključitev bolezni in jih pošlje v
preiskavo. V primeru pogina obvesti pristojno območno enoto Nacionalnega veterinarskega
inštituta ter pošlje v preiskavo trupla živali.
(3) Veterinar izda imetniku živali pisno navodilo, s
katerim določi ukrepe za preprečevanje širjenja bolezni.
(4) Ukrepi ostanejo v veljavi do izključitve suma ali
potrditve bolezni.
(5) Če je sum izključen, veterinar o prenehanju ukrepov
obvesti imetnika živali.
III. POTRDITEV BOLEZNI
4. člen
(potrditev bolezni)
Bolezen je potrjena na podlagi kliničnih znakov in rezultatov
opravljenih preiskav.
5. člen
(ukrepi po potrditvi)
(1) Uradni veterinar na okuženem gospodarstvu opravi
epizootiološko poizvedbo, ki zajema najmanj:
1.     
obdobje, v katerem je bila bolezen domnevno prisotna na gospodarstvu,
preden je bila prijavljena ali se je pojavil sum;
2.     
možen izvor bolezni na gospodarstvu ter popis vseh gospodarstev z
živalmi, ki bi se lahko okužile ali kontaminirale iz istega izvora;
3.     
premike ljudi, vozil, živali in njihovih proizvodov, trupel, krme ali
drugih materialov z in na gospodarstvo, s katerimi bi se bolezen lahko
prenesla.
(2) Uradni veterinar na okuženem gospodarstvu odredi
naslednje ukrepe:
1.     
prepoved prometa z živalmi in njihovimi proizvodi, ki bi na podlagi
epizootiološke poizvedbe iz prejšnjega odstavka lahko predstavljali tveganje za
prenos in širjenje bolezni;
2.     
usmrtitev živali, pri kateri rezultat diagnostične preiskave ni bil
negativen;
3.     
prepoved klanja in odpiranja trupov;
4.     
cepljenje prežvekovalcev in enoprstih kopitarjev;
5.     
neškodljivo uničenje trupel poginulih živali;
6.     
neškodljivo uničenje ali razkuževanje gnoja, gnojevke, gnojnice in
drugega okuženega materiala ter čiščenje in razkuževanje opreme in pribora, ki
prihaja v stik s potencialno kužnim materialom;
7.     
razkuževanje mesta, kjer je poginila žival;
8.     
dezinsekcijo in deratizacijo;
9.     
druge ukrepe za sanacijo gospodarstva.
(3) Ne glede na določbe 1. točke prejšnjega odstavka se
živali, ki po preteku najdaljše inkubacijske dobe (21 dni) ne kažejo kliničnih
znakov bolezni, z dovoljenjem uradnega veterinarja lahko odpremijo v klavnico.
(4) Ne glede na določbe 1. točke drugega odstavka tega
člena se lahko uporabi ali da na trg za prehrano ljudi mleko klinično zdravih
živali, če se v registriranem ali odobrenem obratu toplotno obdela pod uradnim
nadzorom vsaj pri temperaturi pasterizacije.
(5) Neposredno ogrožene živali se lahko zaščiti z
antibiotiki. V tem primeru se cepljenje iz 4. točke drugega odstavka tega člena
opravi ne prej kot 10 dni po zaključeni uporabi antibiotikov oziroma v skladu z
navodili proizvajalca cepiva oziroma antibiotika.
6. člen
(razkuževanje)
Razkuževanje iz 6. in 7. točke drugega odstavka prejšnjega
člena opravi organizacija, ki ima v skladu z zakonom, ki ureja veterinarstvo,
koncesijo za opravljanje dejavnosti dezinfekcije, dezinsekcije in deratizacije.
7. člen
(območje vraničnega prisada)
(1) Po potrditvi bolezni Uprava za varno hrano,
veterinarstvo in varstvo rastlin (v nadaljnjem besedilu: Uprava) določi območje
vraničnega prisada in informacije o območju vraničnega prisada objavi na svoji
spletni strani.
(2) Uprava določi območje vraničnega prisada na podlagi
enega ali več naslednjih dejavnikov:
-       
geografskih, administrativnih in ekoloških dejavnikov;
-       
rezultatov epizootiološke poizvedbe iz prvega odstavka 5. člena tega
pravilnika;
-       
položaja in bližine drugih gospodarstev;
-       
predhodno določenih območij vraničnega prisada;
-       
pojavov bolezni.
(3) Uradni veterinar na območju vraničnega prisada
odredi cepljenje prežvekovalcev in enoprstih kopitarjev.
(4) Prežvekovalci in enoprsti kopitarji, ki se ženejo na
pašo na območje vraničnega prisada, se vsaj tri tedne pred premikom cepijo
proti bolezni.
(5) Prežvekovalci in enoprsti kopitarji, ki se krmijo s
krmo z območja vraničnega prisada, se vsaj tri tedne pred začetkom krmljenja s
takšno krmo cepijo proti bolezni.
8. člen
(trajanje ukrepov)
(1) Ukrepi na okuženem gospodarstvu ostanejo v veljavi
vsaj 21 dni po tem, ko so bili izvedeni vsi odrejeni ukrepi in je bilo
opravljeno razkuževanje.
(2) Ukrepi na območju vraničnega prisada ostanejo v
veljavi 50 let od uvedbe območja vraničnega prisada.
IV. PREHODNA IN KONČNA DOLOČBA
9. člen
(prenehanje veljavnosti)
Z dnem uveljavitve tega pravilnika preneha veljati Navodilo o
ukrepih za ugotavljanje, preprečevanje in zatiranje vraničnega prisada
(Anthrax) (Uradni list RS, št. 85/99).
10. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-4/2016
Ljubljana, dne 16. decembra 2016
EVA 2016-2330-0092
Mag. Dejan Židan l.r.
minister
za kmetijstvo, gozdarstvo
in prehrano

Priloga: Klinični
znaki oziroma pato-anatomske spremembe, značilne za bolezen