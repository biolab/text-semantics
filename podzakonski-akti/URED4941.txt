I. PREDMET IN OBSEG KONCESIJE
1. člen
(1) Ta uredba je koncesijski akt,
na podlagi katerega Vlada Republike Slovenije podeli koncesijo za rabo podzemne
vode iz vrtine KOV-1 za stekleničenje in proizvodnjo pijač (v nadaljnjem
besedilu: vodni vir) z naslednjimi parametri:


Objekt

Kraj

Občina

K.o.

Parc.Štev.

X

Y

Z

Q * (I/s)


Vrtina KOV-1

Ribnica Jesenice
  pri Obrežju

Brežice

1308- Velika dolina

891/20

80184

552771

157 m

3,2


(2) Vodno telo podzemne vode, iz
katerega se na podlagi koncesije po tej uredbi lahko rabi podzemna voda, na
površini zemlje obsega območje iz priloge 1, ki je sestavni del te uredbe (v
nadaljnjem besedilu: območje koncesije). Največja letna količina rabe podzemne
vode iz vodnega vira je 60.000 m3.
II. POGOJI ZA IZVAJANJE KONCESIJE
2. člen
(1) Za izvajanje koncesije po tej uredbi za rabo podzemne
vode za stekleničenje in proizvodnjo pijač mora pravna oseba ali samostojni
podjetnik posameznik (v nadaljnjem besedilu: koncesionar):
-       
izkazati, da je tehnično usposobljen za stekleničenje izvirske vode ali
stekleničenje namizne vode ali za proizvodnjo brezalkoholnih pijač,
-       
zagotoviti, da instalirani pretok vode skozi naprave za rabo podzemne
vode ne presega največjega trenutnega odvzema, določenega v prejšnjem členu, in
-       
zagotoviti tak režim rabe podzemne vode, da letna količina odvzete
podzemne vode in največji odvzem v litrih na sekundo ne presegata vrednosti iz
prejšnjega člena.
(2) Izvirska voda in namizna voda iz prejšnjega odstavka je
voda v skladu s predpisom, ki ureja naravne mineralne vode, izvirske vode in
namizne vode.
3. člen
(1) Koncesionar mora za rabo podzemne vode za stekleničenje
in proizvodnjo pijač poleg predpisanih pogojev zagotoviti tudi:
-       
varstvo zemljišč, objektov, naprav in drugih dobrin pred škodljivimi
posledicami rabe podzemne vode,
-       
varstvo opreme, naprav in objektov za rabo podzemne vode,
-       
neprekinjeno merjenje količine odvzete podzemne vode,
-       
spremljanje kakovosti vode v vodnem telesu podzemne vode,
-       
ohranjanje količin in kakovosti ter naravne vloge vodnega vira,
-       
ohranjanje biološke raznovrstnosti in varstva habitatov ter biološkega
ravnotežja, če je to ogroženo zaradi izpusta podzemne vode v okolje,
-       
vzpostavitev novega oziroma nadomestitev prejšnjega stanja po prenehanju
koncesije.
(2) Ukrepi in pogoji iz prejšnjega odstavka se podrobneje
določijo v koncesijski pogodbi.
4. člen
(1) Koncesionar mora izvajati monitoring odvzema podzemne
vode.
(2) Monitoring odvzema podzemne vode obsega meritve
obnavljanja vodnega vira ter kemijske sestave odvzete podzemne vode in mora
izpolnjevati zahteve iz priloge 2, ki je sestavni del te uredbe. 
(3) Monitoring odvzema podzemne vode se izvaja po letnem
programu monitoringa, ki ga za vsako triletno obdobje pripravi koncesionar,
potrdi pa Agencija Republike Slovenije za okolje (v nadaljnjem besedilu:
agencija).
(4) Koncesionar mora vsako leto podati agenciji poročilo o
rezultatih monitoringa.
(5) Koncesionar mora agenciji posredovati v potrditev program
monitoringa odvzema podzemne vode najpozneje do 1. julija zadnjega leta pred
začetkom novega triletnega obdobja.
(6) Za prvo triletno obdobje se določi rok oddaje programa
monitoringa odvzema podzemne vode v potrditev agenciji v koncesijski pogodbi.
III. PLAČILO ZA KONCESIJO
5. člen
(1) Koncesionar mora plačati za koncesijo za vsako leto rabe
podzemne vode posebej ves čas trajanja koncesije.
(2) Višina plačila za koncesijo je sorazmerna količini
odvzete podzemne vode, ki je dana v promet kot izvirska voda, namizna voda ali
brezalkoholna pijača.
6. člen
(1) Prihodki od plačila za koncesijo so vir proračuna
Republike Slovenije in proračuna občine Brežice, na območju katere je
koncesijsko območje.
(2) Plačilo za koncesijo se med državo in občino iz
prejšnjega odstavka razdeli v razmerju 50 : 50.
(3) Razdelitev plačila za koncesijo med državo in občino iz
prejšnjega odstavka je določena na podlagi podatkov o razvitosti infrastrukture
lokalne gospodarske javne službe varstva okolja v občinah v skladu s predpisom,
ki ureja merila za določanje razvitosti infrastrukture in obremenjenosti okolja
zaradi ugotavljanja deleža plačila občini za koncesijo na naravni dobrini.
7. člen
(1) Plačilo za koncesijo se določi za vsako koledarsko leto
posebej na podlagi podatkov o letni količini podzemne vode, ki jo je
koncesionar dal v promet kot izvirsko vodo, namizno vodo in brezalkoholno
pijačo, in podatkov o čistem prihodku od prodaje izvirske vode, namizne vode in
brezalkoholne pijače v letu, za katero se določa plačilo za koncesijo.
(2) Letna količina podzemne vode, ki jo je koncesionar dal v
promet, se določi v okviru monitoringa odvzema podzemne vode in se izraža v
1.000 litrih za vodo, ki je dana v promet kot izvirska voda, namizna voda in
brezalkoholna pijača.
(3) Plačilo za koncesijo za
posamezno koledarsko leto za podzemno vodo, ki se daje v promet kot izvirska
voda, namizna voda in brezalkoholna pijača, mora biti najmanj enako višini, ki
se jo izračuna na naslednji način:
kjer so:
-       
V                             plačilo za koncesijo za podzemno vodo, ki
se daje v promet kot izvirska voda, namizna voda in brezalkoholna pijača,
izraženo v eurih;
-       
Pčisti-prihodek           čisti
letni prihodek od prodaje izvirske vode, namizne vode in brezalkoholnih pijač,
ki je izkazan v izkazu poslovnega izida koncesionarja za leto, za katero se
določa plačilo za koncesijo, izražen v eurih;
-       
Qizvirska                          letna
količina podzemne vode, ki jo je koncesionar dal v promet kot izvirsko in
namizno vodo v letu, za katero se določa plačilo za koncesijo, izražena v 1.000
litrih;
-       
Qbrezalkoholna                letna
količina podzemne vode, ki jo je koncesionar dal v promet kot brezalkoholno
pijačo v letu, za katero se določa plačilo za koncesijo, izražena v 1.000
litrih;
kjer so:
-       
Pvodno-povračilo          vsota vseh plačil vodnega
povračila, odmerjenega izvajalcem lokalnih gospodarskih javnih služb oskrbe s
pitno vodo v skladu s predpisi, ki urejajo plačevanje vodnih povračil, izražena
v eurih;
-       
Q1                           letna količina odvzete podzemne
vode na območju Republike Slovenije, ki je bila dana v promet v brezalkoholnih
pijačah, izražena v 1.000 litrih;
-       
Q2                           letna količina odvzete podzemne
vode na območju Republike Slovenije, ki je bila dana v promet kot izvirska
voda, namizna voda ali pivo, izražena v 1.000 litrih;
-       
Q3                      letna količina rabe podzemne vode na
območju Republike Slovenije, ki je bila dana v promet kot naravna mineralna
voda, izražena v 1.000 litrih.
Vrednosti za P vodno-povračilo,
Q1, Q2 in Q3 so izračunane na podlagi podatkov
o odmeri vodnih povračil in proizvodnji pijač v letu, ki je dve leti pred
obračunskim letom plačila za koncesijo.
8. člen
Višino plačila za koncesijo iz prejšnjega člena določi
minister, pristojen za okolje, do 31. decembra tekočega leta za naslednje leto
s sklepom, ki se objavi v Uradnem listu Republike Slovenije.
9. člen
(1) Koncesionar mora agenciji do 31. januarja tekočega leta
posredovati vse podatke, potrebne za izračun višine plačila za koncesijo za
preteklo leto.
(2) Koncesionar mora za koncesijsko dejavnost voditi ločeno
računovodstvo, na podlagi katerega se opravlja nadzor z namenom preprečevanja s
skupnim trgom nezdružljive državne pomoči oziroma nedopustnega subvencioniranja
morebitnih njegovih drugih dejavnosti.
10. člen
Koncesionar, ki je med letom prenehal izvajati dejavnost,
zaradi katere je dolžan plačevati za koncesijo po tej uredbi, mora posredovati
podatke, potrebne za izračun višine plačila za koncesijo, v 30 dneh po
prenehanju rabe podzemne vode.
11. člen
Koncesionar mora dokumentacijo, s katero dokazuje resničnost
in pravilnost podatkov, posredovanih za izračun plačila za koncesijo, hraniti
še najmanj pet let od dneva, ko mu agencija izstavi račun za plačilo za
koncesijo.
12. člen
(1) Koncesionar plačuje za koncesijo med letom v obliki dveh
akontacij in poračuna plačil za koncesijo na račun, določen s predpisom
ministra, pristojnega za finance.
(2) Plačilo prve akontacije v letu zapade v plačilo zadnji
delovni dan v juniju, druge akontacije v letu pa zadnji delovni dan v decembru.
(3) Morebitna razlika med z akontacijo vplačanim zneskom
plačila za koncesijo in višino plačila za koncesijo se mora plačati na račun iz
prvega odstavka tega člena ali vrniti kon­cesionarju v 60 dneh po tistem, ko je
agencija koncesionarju izstavila poračun plačil za koncesijo.
(4) Za nepravočasno plačane zneske plačila za koncesijo mora
koncesionar plačati zakonite zamudne obresti.
13. člen
Znesek akontacije znaša polovico zadnjega plačila za
koncesijo, povečanega ali zmanjšanega sorazmerno odstotku spremembe višine
plačila za koncesijo iz 7. člena te uredbe.
14. člen
Če agencija ugotovi, da koncesionar ni posredoval podatkov,
potrebnih za izračun višine plačila za koncesijo v predpisanem roku ali je
posredoval napačne podatke, agencija uporabi za določitev višine plačila za
koncesijo podatke o rabi podzemne vode iz svojih evidenc o rabi vode.
IV. PRIDOBITEV KONCESIJE
15. člen
Koncesija po tej uredbi za rabo podzemne vode za
stekleničenje in proizvodnjo pijač se podeli na podlagi javnega razpisa, ki ga
izvede agencija.
16. člen
(1) Javni razpis vsebuje navedbe o:
-       
vsebini koncesije,
-       
pogojih za koncesijo,
-       
prvinah, ki jih mora vsebovati prijava na razpis,
-       
začetku in trajanju koncesije,
-       
zahtevanih strokovnih podlagah, ki jih zagotovi prijavitelj,
-       
roku za predložitev prijav,
-       
roku za izbiro koncesionarja,
-       
merilih in postopku za izbiro koncesionarja,
-       
roku, v katerem bodo prijavitelji obveščeni o izbiri,
-       
odgovorni osebi za dajanje informacij med razpisom.
(2) Pri izbiri koncesionarja se upoštevajo le prijave s
ponujenim plačilom koncesijske dajatve, katere višina mora biti usklajena z
določbo tretjega odstavka 7. člena te uredbe.
(3) Pri izbiri koncesionarja se upoštevajo naslednja merila:
-       
ponujena višina plačila za koncesijo,
-       
razpoložljivost z zemljišči, ki omogočajo izvajanje koncesije,
-       
predviden čas gradnje objektov, potrebnih za izvajanje koncesije,
-       
popolnost in kvaliteta idejne zasnove,
-       
izkazana zmožnost prijavitelja, da zagotovi zgraditev vseh objektov za
odvzem podzemne vode in njeno stekleničenje v polnilnici,
-       
strokovna usposobljenost za zagotovitev obratovanja objektov za rabo
podzemne vode,
-       
finančna in poslovna sposobnost.
(4) Natančnejši način uporabe oziroma vrednotenja meril za
izbiro koncesionarjev je sestavni del razpisne dokumentacije.
(5) Izpolnjevanje meril in pogojev za podelitev koncesije pri
posameznem ponudniku ugotovijo člani komisije iz prejšnjega člena na podlagi
dokumentov, priloženih v ponudbi.
17. člen
(1) Javni razpis se objavi v Uradnem listu Republike
Slovenije in traja najmanj 30 dni od dneva objave.
(2) Prijava na javni razpis je veljavna, če je pravočasna in
v celoti vsebuje vse v razpisu določene sestavine.
(3) Javni razpis je uspešen, če se prijavi vsaj en ponudnik.
(4) Javni razpis je neuspešen, če do poteka razpisnega roka
ni predložena nobena veljavna prijava.
(5) Če javni razpis ne uspe, se lahko ponovi.
18. člen
(1) Koncesija za rabo podzemne vode iz vodnega vira se z
odločbo o izboru koncesionarja podeli za stekleničenje izvirske vode, namizne
vode in proizvodnjo brezalkoholnih pijač za 30 let.
(2) Začetek izvajanja koncesije se šteje na dan podpisa
koncesijske pogodbe.
(3) Oseba, ki pridobi koncesijo, mora začeti z izvajanjem
koncesije najpozneje pet let po izdaji odločbe o izboru koncesionarja. Če ne
namerava izkoriščati podzemne vode ali če ne podpiše koncesijske pogodbe v roku
iz odločbe o izboru koncesionarja, se izbor koncesionarja za odvzem podzemne
vode iz vodnega vira na podlagi javnega razpisa ponovi.
V. KONCESIJSKA POGODBA
19. člen
(1) Medsebojna razmerja med koncedentom in koncesionarjem se
podrobneje uredijo s koncesijsko pogodbo v skladu z zakonom, ki ureja vode.
(2) Koncesijsko pogodbo po pooblastilu Vlade Republike
Slovenije podpiše direktor agencije.
(3) Ob neskladju med to uredbo in koncesijsko pogodbo veljajo
določbe te uredbe.
VI. NADZOR
20. člen
(1) Nadzor nad izvajanjem te uredbe opravljajo inšpektorji,
pristojni za vode.
(2) Nadzor nad vplačili koncesijske dajatve opravljajo
inšpektorji, pristojni za javne finance.
VII. PREHODNA IN KONČNA DOLOČBA
21. člen
Javni razpis iz 15. člena te uredbe se objavi najpozneje tri
mesece po uveljavitvi te uredbe.
22. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00719-70/2008/6
Ljubljana, dne 4. septembra 2008
EVA 2008-2511-0139
Vlada Republike Slovenije
Janez Janša l.r.
Predsednik

Priloga
1: Območje vodnega vira za odvzem podzemne vode iz vrtine KOV-1
Priloga
2: Program monitoringa