1. člen
S tem odlokom se ustanovi Urad Vlade
Republike Slovenije za narodnosti (v nadaljnjem besedilu: urad) kot vladna
služba z delovnim področjem, določenim s tem odlokom in drugimi predpisi.
2. člen
Urad opravlja naloge uresničevanja ustavnih
in zakonskih določb, ki zadevajo posebne pravice pripadnikov italijanske in
madžarske narodne skupnosti, ter naloge spremljanja in skrbi za zaščito
posebnih pravic v Sloveniji živeče romske skupnosti, če to ne spada na področje
drugih državnih organov oziroma organov samoupravnih lokalnih skupnosti, in
sicer:
-       
opravlja strokovne naloge, ki zadevajo položaj, pravice, obveznosti in
razvojne možnosti italijanske in madžarske narodne skupnosti ter romske
skupnosti, potrebne za uresničevanje odgovornosti in obveznosti Vlade Republike
Slovenije, izhajajoče iz Ustave Republike Slovenije in veljavnih predpisov, če
to ne spada na področje drugih državnih organov oziroma organov samoupravnih
lokalnih skupnosti;
-       
pri opravljanju svojih nalog sodeluje z upravnimi organi, raziskovalnimi
in drugimi organizacijami ter nevladnimi organizacijami;
-       
obravnava vprašanja uresničevanja posebnih pravic italijanske in
madžarske narodne skupnosti ter romske skupnosti;
-       
v zadevah, ki se nanašajo na uresničevanje posebnih pravic italijanske
narodne skupnosti v Sloveniji, sodeluje s pristojnimi organi v Republiki
Hrvaški;
-       
pripravlja analize, gradivo, pobude in predloge za seje vlade, njena
telesa in druge državne organe ter spremlja učinkovanje sprejetih odločitev, ki
zadevajo italijansko in madžarsko narodno skupnost ter romsko skupnost;
-       
skrbi za izvajanje sklepov vlade glede italijanske in madžarske narodne
skupnosti ter romske skupnosti v Republiki Sloveniji, če to ne spada na
področje drugih državnih organov oziroma organov samoupravnih lokalnih
skupnosti;
-       
opravlja strokovne in administrativno-tehnične naloge za Komisijo Vlade
Republike Slovenije za narodni skupnosti in Komisijo Vlade Republike Slovenije
za zaščito romske skupnosti;
-       
sodeluje s Komisijo za narodni skupnosti v Državnem zboru Republike
Slovenije;
-       
sodeluje v ustreznih delovnih telesih ministrstev, raziskovalnih
ustanovah in drugih organizacijah, katerih ustanovitelj ali soustanovitelj je
Vlada Republike Slovenije, ki skrbijo za položaj, pravice in obveznosti ali
proučevanje italijanske in madžarske narodne skupnosti ter romske skupnosti v
Sloveniji;
-       
načrtuje in spremlja porabo finančnih sredstev za potrebe italijanske in
madžarske narodne skupnosti ter romske skupnosti na podlagi finančnega načrta
urada;
-       
opravlja naloge v zvezi z italijansko in madžarsko narodno skupnostjo
ter romsko skupnostjo, ki se nanašajo na ustrezne organe v Svetu Evrope,
Evropski uniji, Organizaciji združenih narodov in drugih mednarodnih
organizacijah;
-       
opravlja druge naloge v zvezi z italijansko in madžarsko narodno
skupnostjo ter romsko skupnostjo v skladu z Ustavo Republike Slovenije in
veljavno zakonodajo.
3. člen
(1) Urad vodi državni sekretar ali
direktor (v nadaljnjem besedilu: direktor). 
(2) Direktorja imenuje in razrešuje
vlada na predlog generalnega sekretarja vlade. 
(3) Direktor je za delo urada
odgovoren generalnemu sekretarju vlade.
4. člen
Direktor s soglasjem vlade izda akt o
notranji organizaciji in sistemizaciji delovnih mest v uradu.

Odlok o ustanovitvi Urada Vlade Republike
Slovenije za narodnosti (Uradni list RS, št. 57/13) vsebuje naslednje prehodne in
končne določbe:
»PREHODNE IN KONČNE DOLOČBE
5. člen
(1) Naloge uresničevanja ustavnih in
zakonskih določb, ki zadevajo posebne pravice pripadnikov italijanske in madžarske
narodne skupnosti, ter naloge spremljanja in skrbi za zaščito posebnih pravic v
Sloveniji živeče romske skupnosti, ustrezne javne uslužbence, opremo,
dokumentacijo, prostore in pravice proračunske porabe v skladu z določbami
zakona, ki ureja izvajanje državnega proračuna, prevzame Urad Vlade Republike
Slovenije za narodnosti z dnem uveljavitve rebalansa proračuna Republike
Slovenije za leto 2013.
(2) Do uveljavitve rebalansa proračuna
Republike Slovenije za leto 2013 naloge iz prejšnjega odstavka opravlja
Ministrstvo za notranje zadeve.
6. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembi Odloka o ustanovitvi Urada
Vlade Republike Slovenije za narodnosti (Uradni list RS, št. 9/17) vsebuje naslednjo končno določbo:
»2. člen
Ta odlok začne veljati naslednji dan po
objavi v Uradnem listu Republike Slovenije.«.