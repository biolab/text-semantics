1
Za kulturni spomenik državnega pomena se razglasi enoto
dediščine:
-       
Črnomelj – Kulturni dom (EŠD 89).
Enota ima zaradi zgodovinskih, umetnostno-arhitekturnih,
kulturnih in drugih izjemnih lastnosti poseben pomen za Republiko Slovenijo.
Zato jo razglašamo za kulturni spomenika državnega pomena z lastnostmi
zgodovinskega spomenika.
2
Lastnosti, ki utemeljujejo razglasitev za spomenik državnega
pomena:
Kulturni dom v Črnomlju je pomemben spomenik slovenske
državnosti. V njem je bilo 19. in 20. februarja 1944 prvo zasedanje Slovenskega
narodnoosvobodilnega odbora (sveta), ki je bil vse od ustanovitve na Zboru
odposlancev slovenskega naroda v Kočevju, najvišji zakonodajni organ na
osvobojenem ozemlju in vse do leta 1947. Na zasedanju so sprejeli vrsto sklepov
in odlokov, pomembnih za razvoj partizanske samouprave in slovenske državnosti,
predhodnika slovenske samostojnosti.
3
Spomenik obsega parceli številka 196/1 in 197, obe k.o.
Črnomelj.
Meja spomenika je vrisana na katastrskem načrtu v merilu 1:
1000 in na temeljnem topografskem načrtu v merilu 1: 5000. Izvirnika načrtov,
ki sta sestavni del tega odloka, hranita Ministrstvo za kulturo, Uprava
Republike Slovenije za kulturno dediščino in Javni zavod Republike Slovenije za
varstvo kulturne dediščine (v nadaljnjem besedilu: zavod).
Vplivno območje spomenika obsega območje oddaljeno 100 m od
zavarovanega območja in območje v širši okolici, na katerem bi bili postavljeni
objekti, ki bi s svojo velikostjo, obliko ali funkcijo lahko negativno vplivali
na zaščitene elemente spomenika.
4
Za spomenik velja varstveni režim, ki določa:
-       
varovanje kulturnih, krajinskih, tehniških in zgodovinskih vrednot v
celoti, v njihovi izvirnosti in neokrnjenosti,
-       
prepovedane so spremembe vseh likovnih in tehničnih prvin stavbe, ki so
ovrednotene kot del spomenika, predvsem tlorisne značilnosti, vsi gabariti,
namembnost notranjih in zunanjih prostorov,
-       
podrejanje vsake rabe in vseh posegov v območje ter prostor ohranjanju
in vzdrževanju varovanih spomeniških lastnosti celote in širjenju muzejske
namembnosti,
-       
omogočanje predstavitve celote in posameznih zaščitenih elementov in
dostopnost javnosti v meri, ki ne ogroža varovanje spomenika in v 2. točki
odloka naštetih posameznih varovanih elementov enote.
Zavarovano območje je namenjeno:
-       
trajni ohranitvi kulturnih, krajinskih, tehniških in zgodovinskih
vrednot,
-       
povečevanju pričevalnosti kulturnega spomenika,
-       
prezentaciji kulturnih vrednot spomenika in situ, v tisku in drugih
medijih,
-       
učno-demonstracijskemu delu,
-       
znanstveno-raziskovalnemu delu.
5
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v dveh mesecih po uveljavitvi tega
odloka izdati lastnikom spomenika ali njegovih sestavnih delov odločbo o
varstvu na podlagi 13. člena zakona o varstvu kulturne dediščine (Uradni list
RS, št. 7/99).
Odločbe iz prejšnjega odstavka določajo pogoje za
raziskovanje, načine vzdrževanja, pogoje za posege, fizično zavarovanje, pravni
promet, načine upravljanja in rabe spomenika, dostopnost spomenika za javnost
in časovne okvire dostopnosti, posamezne druge omejitve in prepovedi ter ukrepe
za čim bolj učinkovito varstvo spomenika.
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.

Priloga:
Kulturni spomenik državnega pomena; Kulturni dom v Črnomlju (topografski načrt)

Odlok o razglasitvi Kulturnega doma v Črnomlju
za kulturni spomenik državnega pomena (Uradni list RS, št. 81/99) vsebuje naslednjo končno določbo:
»8
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi odloka o razglasitvi Kulturnega doma v Črnomlju za kulturni spomenik
državnega pomena (Uradni list RS, št. 55/02) vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem
listu Republike Slovenije.«.