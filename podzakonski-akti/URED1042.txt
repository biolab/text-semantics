1. člen
Pooblaščene družbe za upravljanje (v nadaljnjem besedilu:
družba za upravljanje), ki upravljajo pooblaščene investicijske družbe iz
prvega odstavka 69. člena zakona o zaključku lastninjenja in privatizaciji
pravnih oseb v lasti Slovenske razvojne družbe (v nadaljnjem besedilu: zakon),
dostavijo Ministrstvu za ekonomske odnose in razvoj (v nadaljnjem besedilu:
ministrstvo) podatke o zavrnjenih lastninskih nakaznicah iz prvega odstavka 69.
člena zakona (v nadaljnjem besedilu: nakaznice). 
Družbe za upravljanje dostavijo podatke iz prvega odstavka
tega člena ministrstvu v standardizirani obliki na elektronskih medijih, hkrati
pa morajo v dogovorjeni obliki poleg podatkov iz prejšnjega odstavka tega
člena, dostaviti tudi naslednje podatke v pisni obliki: 
-    
ime in sedež pooblaščene investicijske družbe, 
-    
ime, priimek, naslov stalnega prebivališča in EMŠO imetnika lastniškega
certifikata, 
-    
višino vrednosti sredstev na nakaznici, 
-    
število nakaznic, 
-    
skupno vrednost nakaznic, 
-    
izjavo odgovorne osebe, da so posredovani podatki resnični in dokončni, 
-    
podpis odgovorne osebe, 
-    
datum dostave podatkov.
2. člen
Ministrstvo izda državljanom iz prvega odstavka 69. člena
zakona (v nadaljnjem besedilu: upravičenci) na podlagi podatkov, ki jih v
skladu s prvim členom te uredbe prejme od družb za upravljanje, potrdilo o
vrednosti sredstev, v višini vrednosti, opredeljeni v nakaznici.
3. člen
Potrdilo o vrednosti sredstev iz prejšnjega člena (v
nadaljnjem besedilu: potrdilo) vsebuje naslednje podatke: 
-    
številko potrdila, 
-    
številko evidenčnega računa imetnika lastniškega certifikata, 
-    
ime in priimek imetnika lastniškega certifikata, 
-    
naslov imetnika lastniškega certifikata, 
-    
višina vrednosti sredstev na nakaznici.
4. člen
Upravičenec lahko uporabi certifikat na vpisnih mestih, kjer
poteka vpis in vplačilo delnic pooblaščenih investicijskih družb. 
Upravičenec lahko certifikat uporabi tako, da pravilno
izpolnjeno in podpisano lastninsko nakaznico izroči prejemniku ter s tem dovoli,
da se z njegovega evidenčnega računa prenese in preknjiži v lastninski
nakaznici zapisana vrednost na poseben evidenčni račun prejemnika, ki je
zapisan v lastninski nakaznici. 
Pravilno izpolnjena lastninska nakaznica mora poleg ostalih
podatkov vsebovati tudi številko potrdila. 
Številko potrdila se na lastninski nakaznici vpiše v polje:
“Gotovinsko vplačilo.”
5. člen
Upravičenec, ki izda lastninsko nakaznico, se mora
identificirati kot upravičenec ali njegov zakoniti zastopnik s potrdilom in
osebnim dokumentom, pooblaščenec upravičenca ali njegovega zakonitega
zastopnika pa tudi s pisnim pooblastilom. 
Pooblaščena oseba prejemnika lastninske nakaznice mora
preveriti identiteto upravičenca oziroma zastopnika, preveriti enotno matično
številko občana oziroma številko evidenčnega računa ter to potrditi s svojim
podpisom na lastninski nakaznici. 
Pooblaščena oseba prejemnika lastninske nakaznice vrne
upravičencu oziroma zastopniku en izvod izpolnjene in potrjene lastninske
nakaznice, drugi in tretji izvod pa zadrži za lastno evidenco oziroma za
potrebe arhiviranja.
6. člen
Osnova za knjiženje sprememb na evidenčnih računih
upravičencev so nalogi in zbirni seznami vseh certifikatov, ki jih prejemniki
pošiljajo ministrstvu v standardizirani obliki na elektronskih medijih.
7. člen
Ministrstvo izda potrdila upravičencem v 60 dneh od
uveljavitve zakona.
8. člen
Ta uredba začne veljati z dnem objave v Uradnem listu
Republike Slovenije.
Št. 447-07/98-1
Ljubljana, dne 21. maja 1998.
Vlada Republike Slovenije
dr. Janez Drnovšek l. r. 
Predsednik