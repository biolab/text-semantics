1. člen
Ta pravilnik določa organizacijo in način izvrševanja pravice
do verske duhovne oskrbe policistov in policistk (v nadaljnjem besedilu:
policist).
2. člen
Policist ima pravico do verske duhovne oskrbe pod pogoji,
določenimi v zakonu, ki ureja versko svobodo in v tem pravilniku.
3. člen
(1) Versko duhovno oskrbo in njene predstavitve v policiji
organizirajo uslužbenci oziroma uslužbenke generalne policijske uprave (v
nadaljnjem besedilu: uslužbenec generalne policijske uprave), ki morajo pri
izvrševanju te pravice zagotoviti enakopravnost različnih veroizpovedi.
(2) Pri organiziranju verske duhovne oskrbe lahko uslužbenec
generalne policijske uprave sodeluje z drugimi državnimi organi in predstavniki
registriranih verskih skupnosti v Republiki Sloveniji. 
(3) Podroben opis nalog in obveznosti uslužbenca generalne
policijske uprave se določi v aktu o notranji organizaciji in sistemizaciji
delovnih mest.
(4) Uslužbenec generalne policijske uprave lahko o svojem
delu glede verske duhovne oskrbe v policiji na spletni strani policije in
profilih policije na družbenih omrežjih na primeren način obvešča notranjo in
zunanjo javnost.
4. člen
Vodje policijskih enot morajo zagotoviti, da se verska
duhovna oskrba policistov izvaja nemoteno in ne ovira rednega dela policijske
enote. Kot redno delo se šteje nemoteno izvajanje nalog iz 4. člena Zakona o
nalogah in pooblastilih policije (Uradni list RS, št. 15/13, 23/15 – popr.,
10/17, 46/19 – odl. US in 47/19).
5. člen
(1) Policist ima pravico do verske duhovne oskrbe na podlagi
izrecne želje. 
(2) Policist uresničuje pravico do verske duhovne oskrbe v
času, ko neposredno ne opravlja nalog, v času pripravljenosti na delovnem mestu
ali času, ki je določen za počitek. Praviloma se čas, ko je policist pri verski
duhovni oskrbi, ne šteje v delovni čas, razen v primerih, določenih v tretjem
odstavku tega člena. 
(3) V izjemnih primerih (npr. daljše neprekinjeno delo zaradi
posebnih okoliščin, kot so naravne nesreče, izredno stanje, delo v vojnih
razmerah in podobno) se lahko verska duhovna oskrba policistov izvaja tudi med
delovnim časom, vendar pa zaradi tega ne sme biti ovirano izvajanje nalog. 
(4) O izvajanju duhovne oskrbe na podlagi prejšnjega odstavka
odloči generalni direktor policije za uslužbence generalne policijske uprave,
direktor policijske uprave za uslužbence policijske uprave, v mednarodnih
mirovnih in drugih misijah pa vodja slovenske misije v soglasju z vodstvom teh
misij.
6. člen
(1) Za izrecno željo do verske duhovne oskrbe se šteje vsaka
želja, ki jo policist sporoči ustno ali pisno vodji policijske enote ali
uslužbencu generalne policijske uprave. Policist mora željo sporočiti najmanj
tri dni pred dnem, ko želi to pravico uveljavljati, razen v izjemnih primerih,
določenih v tretjem odstavku prejšnjega člena. 
(2) Vodja policijske enote mora o tem obvestiti uslužbenca
generalne policijske uprave. 
(3) Če policist izrazi željo neposredno uslužbencu generalne
policijske uprave, mora ta o tem obvestiti njegovega vodjo, da v skladu s 4.
členom tega pravilnika zagotovi, da uveljavljanje pravice do verske duhovne
oskrbe ne bi oviralo rednega dela policijske enote.
7. člen
(1) Verska duhovna oskrba se izvaja v obliki razgovora ali
obreda z duhovnikom izbrane veroizpovedi, glede na običaje vere, v kateri se
verska duhovna oskrba izvaja. 
(2) Ob državnih in verskih praznikih oziroma ob drugih
svečanostih se lahko zagotovi organizirana duhovna oskrba večjega števila
policistov v obliki verskega obreda v verskem objektu, izjemoma pa tudi v
primernih prostorih policije. Za organizacijo verskega obreda je odgovoren
uslužbenec generalne policijske uprave.
8. člen
(1) Verska duhovna oskrba se izvaja v ustreznih prostorih
policije, če je to mogoče, lahko pa tudi v prostorih verske skupnosti ali v
drugih prostorih. 
(2) Kot ustrezni prostor za izvajanje verske duhovne oskrbe
se šteje prostor, ki zagotavlja zaupnost pogovora.

Pravilnik o organizaciji in načinu verske
duhovne oskrbe v policiji (Uradni list RS, št. 72/07) vsebuje naslednjo končno določbo:
»9. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o organizaciji in načinu verske duhovne
oskrbe v policiji (Uradni list RS, št. 162/21)
vsebuje naslednjo končno določbo:
»6. člen
Ta pravilnik začne veljati petnajsti dan po objavi v Uradnem
listu Republike Slovenije.«.