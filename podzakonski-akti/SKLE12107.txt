I.
Državni zbor ugotavlja, da zakonodajnega referenduma o
Interventnem zakonu za odpravo ovir pri izvedbi pomembnih investicij za zagon
gospodarstva po epidemiji COVID-19 (IZOOPIZG, EPA 1172-VIII) ni dopustno
razpisati, ker gre za zakon iz prve alineje drugega odstavka 90. člena Ustave
Republike Slovenije (Uradni list RS, št. 33/91-i, 42/97, 66/00, 24/03, 69/04, 68/06,
47/13 in 75/16).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor Republike Slovenije (v nadaljnjem besedilu:
Državni zbor) je na 38. izredni seji 29. 5. 2020 sprejel Interventni zakon
za odpravo ovir pri izvedbi pomembnih investicij za zagon gospodarstva po
epidemiji COVID-19 (IZOOPIZG, EPA 1172-VIII; v nadaljnjem besedilu: IZOOPIZG).
Vlada Republike Slovenije (v nadaljnjem besedilu: Vlada) je
20. 5. 2020 Državnemu zboru v skladu s prvim odstavkom 21.a člena Zakona o
referendumu in o ljudski iniciativi (Uradni list RS, št. 26/07 – uradno
prečiščeno besedilo, 6/18 – odl. US in 52/20; v nadaljnjem besedilu: ZRLI)
predlagala sprejem Sklepa o nedopustnosti razpisa zakonodajnega referenduma o
Interventnem zakonu za odpravo ovir pri izvedbi pomembnih investicij za zagon
gospodarstva po epidemiji COVID-19.
Prva alineja drugega odstavka 90. člena Ustave Republike
Slovenije določa, da referenduma ni dopustno razpisati o zakonih o nujnih
ukrepih za zagotovitev obrambe države, varnosti ali odprave posledic naravnih
nesreč. V skladu z določbo prvega odstavka 21.a člena ZRLI Državni zbor na
predlog Vlade sprejme sklep, s katerim ugotovi, da referenduma ni dopustno
razpisati, ker gre za zakon o nujnih ukrepih za zagotovitev obrambe države,
varnosti ali odprave posledic naravnih nesreč, takoj po preteku sedmih dni od
sprejetja zakona. Če Državni svet Republike Slovenije (v nadaljnjem besedilu:
Državni svet) odloči, da glede zakona ne bo zahteval, da Državni zbor pred
razglasitvijo zakona o njem še enkrat odloča, Državni zbor sprejme sklep takoj
po prejemu obvestila o takšni odločitvi Državnega sveta. Sklep mora vsebovati
razloge, zaradi katerih referenduma ni dopustno razpisati.
IZOOPIZG, glede katerega je Vlada v skladu z drugim odstavkom
90. člena Ustave Republike Slovenije in 21.a členom ZRLI Državnemu zboru
predlagala sprejetje sklepa o nedopustnosti zakonodajnega referenduma,
odpravlja posledice naravne nesreče epidemije nalezljive bolezni SARS-CoV-2 (COVID-19)
(v nadaljnjem besedilu: epidemija COVID-19) in predlaga omilitev njenih
posledic za slovensko gospodarstvo. V skladu z 8. členom Zakona o varstvu pred
naravnimi in drugimi nesrečami (Uradni list RS, št. 51/06 – uradno prečiščeno
besedilo, 97/10 in 21/18 – ZNOrg) se za naravno nesrečo šteje tudi množičen
pojav nalezljive bolezni.
Izbruh okužb zaradi nalezljive bolezni COVID-19 ob koncu leta
2019 na Kitajskem se je februarja 2020 razširil tudi na območje držav Evropske
unije, že na začetku zlasti v države, na katere meji Republika Slovenija, v
marcu, aprilu in maju 2020 pa se virus razširja tudi v Republiki Sloveniji, kljub
ukrepom, ki jih je Vlada sprejela za omejitev in zajezitev širjenja epidemije
COVID-19. Vsi ukrepi za zajezitev epidemije COVID-19 predstavljajo omejitev
javnega življenja in javnega zbiranja ljudi na območju Republike Slovenije, s
čimer nastajajo posledice na področju gospodarstva, kmetijstva, gozdarstva,
izpolnjevanja davčnih obveznosti, šibkejših družbenih skupin oziroma na vseh
ravneh družbe. Izjemnost razmer, v katerih se je znašla Republika Slovenija ob
izbruhu epidemije COVID-19 in ki zahtevajo takojšen odziv države, izhaja tako
iz zgodovinskih virov, ki pričajo o tem, da predvidene posledice te epidemije
niso primerljive z nobenim dogodkom v zgodovini po drugi svetovni vojni,
gospodarske in socialne posledice pa svetovni viri primerjajo z veliko gospodarsko
krizo oziroma veliko depresijo iz leta 1929, ki se je iz Združenih držav
Amerike razširila na cel svet. Izjemnost razmer se kaže tudi v napovedih
gospodarskih gibanj, na primer Mednarodni denarni sklad Republiki Sloveniji
napoveduje padec rasti bruto družbenega proizvoda za osem odstotkov v letu
2020, prav tako druge institucije, ki se ukvarjajo z napovedovanjem navedenih
gibanj, napovedujejo veliko upočasnitev gospodarske rasti oziroma padec bruto
družbenega proizvoda. Vse navedeno pa zaradi zastoja gospodarskih dejavnosti,
ki so posledica odlokov Vlade, s katerimi so se določali ukrepi za zagotovitev
javnega zdravja, povzroča socialne stiske in tudi posledice na drugih področjih
življenja. Na drugi strani je treba zagotoviti tudi, da bodo sprejeti ukrepi v
največjem možnem obsegu ublažili posledice epidemije in pripomogli k preživetju
tako v gospodarskem kot socialnem pomenu besede.
IZOOPIZG bo kot pomemben prispevek za blažitev učinkov
epidemije na slovensko gospodarstvo prinesel pospešitev investiranja države,
občin in zasebnih podjetij v gradnjo infrastrukture in objektov ter posledično
opremljanje teh. Čimprejšnja aktivacija investicij bo odločilno prispevala tudi
k ohranjanju delovnih mest na področju gradbeništva, prometa, dobaviteljskih verig
in širšega storitvenega sektorja. Ključni namen dela zakonskih rešitev je
namreč povezanih z zagonom investicij kot pomembni korak v izhodne strategije,
pri čemer pa se bi z zakonom omogočil pospešen zagon pomembnih investicij v
Republiki Sloveniji v najkrajšem možnem času po koncu epidemije COVID-19, in
sicer na način, da se pospeši izvedbo pomembnih investicij države, občin in
zasebnega sektorja. Tako predstavlja nujen ukrep, ki bo imel neposredne učinke
na blažitev posledic epidemije.
Iz navedenega Državni zbor ugotavlja, da se IZOOPIZG nanaša
na vsebino, glede katere v skladu s prvo alinejo drugega odstavka 90. člena
Ustave Republike Slovenije razpis zakonodajnega referenduma ni dopusten, ker
zadevni zakon predstavlja zakon o nujnih ukrepih za zagotovitev odprave
posledic naravnih nesreč v smislu prve alineje drugega odstavka 90. člena
Ustave Republike Slovenije.
Št. 300-01/20-15/23
Ljubljana, dne 30. maja 2020
EPA 1172-VIII
Državni zbor
Republike Slovenije
Igor Zorčič
predsednik