1. člen
(vsebina)
S to uredbo se določajo prekrški za izvajanje Uredbe (EU)
2017/1128 Evropskega parlamenta in Sveta z dne 14. junija 2017 o čezmejni
prenosljivosti storitev spletnih vsebin na notranjem trgu (UL L št. 168 z dne
30. 6. 2017, str. 1; v nadaljnjem besedilu: Uredba 2017/1128/EU).
2. člen
(prekrški)
(1) Z globo od 1.000 do 10.000 eurov se za prekršek kaznuje
pravna oseba, če se pravna oseba po zakonu, ki ureja gospodarske družbe, šteje
za srednjo ali veliko gospodarsko družbo, pa z globo od 2.000 do 20.000 eurov,
če kot ponudnik storitve spletnih vsebin:
1.     
naročniku, ki je začasno v drugi državi članici, ne omogoči, da dostopa
do storitve spletnih vsebin in jo uporablja enako kot v državi članici
prebivališča, vključno z dostopom do iste vsebine, na isti vrsti in številu
naprav, za enako število uporabnikov in z enakim obsegom funkcionalnosti, če
gre za storitev spletnih vsebin, ki se zagotavlja proti plačilu v denarju (prvi
odstavek 3. člena Uredbe 2017/1128/EU);
2.     
naročniku za dostop do in uporabo storitve spletnih vsebin, kot je
opredeljena v prvem odstavku 3. člena Uredbe 2017/1128/EU, naloži dodatne
stroške (drugi odstavek 3. člena Uredbe 2017/1128/EU);
3.     
naročniku zaradi zagotavljanja storitve spletnih vsebin, kot je
opredeljena v prvem odstavku 3. člena Uredbe 2017/1128/EU, zmanjša kakovost
storitve spletnih vsebin (tretji odstavek 3. člena Uredbe 2017/1128/EU);
4.     
naročniku ne zagotovi informacij o kakovosti zagotavljanja storitve
spletnih vsebin, kot je opredeljena v prvem odstavku 3. člena Uredbe
2017/1128/EU, pred začetkom zagotavljanja storitev spletnih vsebin na ustrezen
in sorazmeren način (četrti odstavek 3. člena Uredbe 2017/1128/EU);
5.     
ob sklenitvi in obnovitvi pogodbe o zagotavljanju storitve spletnih
vsebin, ki se zagotavlja proti plačilu v denarju, pri preverjanju države
članice naročnikovega prebivališča uporabi več kot dve sredstvi za preverjanje
ali ne uporabi nobenega sredstva za preverjanje iz prvega odstavka 5. člena
Uredbe 2017/1128/EU.
(2) Z globo od 1.000 do 5.000 eurov se za prekršek iz
prejšnjega odstavka kaznuje ponudnik storitve spletnih vsebin, ki je samostojni
podjetnik posameznik ali posameznik, ki samostojno opravlja dejavnost.
(3) Z globo 300 eurov se za prekršek iz prvega odstavka tega
člena kaznuje tudi odgovorna oseba pravne osebe ali odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost ponujanja storitev spletnih vsebin.
3. člen
(višina globe v hitrem prekrškovnem postopku)
Za prekrške iz te uredbe se sme v hitrem postopku izreči
globa tudi v znesku, ki je višji od najnižje predpisane globe, določene s to
uredbo.
KONČNA DOLOČBA
4. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-187/2022
Ljubljana, dne 25. maja 2022
EVA 2018-2130-0038
Vlada Republike Slovenije
Janez Janša
predsednik