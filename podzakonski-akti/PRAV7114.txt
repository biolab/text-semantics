1. člen
Ta pravilnik določa v skladu z Direktivo Sveta 2001/55/ES z
dne 20. julija 2001 o najnižjih standardih za dodelitev začasne zaščite v
primeru množičnega prihoda razseljenih oseb in o ukrepih za uravnoteženje
prizadevanj in posledic za države članice pri sprejemanju takšnih oseb (UL L
št. 212 z dne 7. 8. 2001, str. 12) postopek premestitve oseb z začasno zaščito
ter obliko in vsebino prepustnice za njihovo premestitev.
2. člen
(1) Postopek za premestitev se začne na podlagi dogovora med
Republiko Slovenijo in drugo državo članico Evropske unije (v nadaljnjem
besedilu: druga država članica). 
(2) Za premestitev je potrebna privolitev osebe z začasno
zaščito.
3. člen
Ministrstvo, pristojno za notranje zadeve (v nadaljnjem
besedilu: ministrstvo), v postopku premestitve sodeluje z državnim organom
druge države članice, ki je pristojen za obravnavo in odločanje o vlogah za
začasno zaščito.
4. člen
(1) Za potrebe postopka premestitve iz Republike Slovenije v
drugo državo članico ministrstvo posreduje pristojnemu organu druge države
članice osebne podatke iz 49. in 50. člena Zakona o začasni zaščiti razseljenih
oseb (Uradni list RS, št. 65/05; v nadaljnjem besedilu: zakon). 
(2) Organ iz četrtega odstavka 16. člena zakona po
pravnomočno končanem postopku, v katerem je pristojni organ druge države
članice izdal odločbo o priznanju začasne zaščite, izda osebi, ki uživa začasno
zaščito v Republiki Sloveniji, odločbo o prenehanju začasne zaščite v Republiki
Sloveniji. 
(3) Oseba iz prejšnjega odstavka tega člena ima pravice in
dolžnosti osebe z začasno zaščito v skladu z zakonom do pravnomočnosti odločbe
o prenehanju začasne zaščite v Republiki Sloveniji. 
(4) Oseba iz drugega odstavka tega člena ne more istočasno
uveljavljati pravic iz naslova začasne zaščite v Republiki Sloveniji in drugi
državi članici.
5. člen
Osebi z začasno zaščito se po pravnomočno končanem postopku
premestitve iz prejšnjega člena tega pravilnika izda prepustnica, katere
vsebina je določena v prilogi tega pravilnika.
6. člen
Prepustnica ne velja kot potna listina za prehod državne meje
ali listina za dokazovanje istovetnosti imetnika prepustnice.
7. člen
(1) V postopku premestitve iz druge države članice v
Republiko Slovenijo ministrstvo na podlagi podatkov, ki mu jih posreduje
pristojni organ druge države članice, ugotavlja, ali je pri osebi, ki uživa
začasno zaščito v drugi državi članici, podan kateri izmed razlogov, zaradi
katerega oseba v skladu s 5. členom zakona ne more pridobiti začasne zaščite v
Republiki Sloveniji. 
(2) Če ministrstvo ugotovi obstoj katerega izmed razlogov,
zaradi katerega oseba v skladu s 5. členom zakona ne more pridobiti začasne
zaščite v Republiki Sloveniji, o tem obvesti pristojni organ druge države
članice.
8. člen
Če pri osebi, ki uživa začasno zaščito v drugi državi
članici, niso podani razlogi, zaradi katerih oseba v skladu s 5. členom zakona
ne more pridobiti začasne zaščite v Republiki Sloveniji, ji organ iz četrtega
odstavka 16. člena zakona izda odločbo o priznanju začasne zaščite v Republiki
Sloveniji.
9. člen
Premestitev je možna ves čas trajanja začasne zaščite.
10. člen
Določbe tega pravilnika se smiselno uporabljajo v postopku
uveljavljanja pravice do združevanja družine iz 36. člena zakona.
11. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 021-83/2005 (136-02)
Ljubljana, dne 28. novembra 2005
EVA 2005-1711-0051
Dragutin Mate l.r. 
Minister 
za notranje zadeve

Priloga:
Obrazec prepustnice za premestitev osebe z začasno zaščito