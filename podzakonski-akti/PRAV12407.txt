1. člen
(vsebina)
Ta pravilnik določa posamezna območja na morju, ki so
namenjena gojenju določenih morskih organizmov.
2. člen
(pomen izrazov)
Izrazi, uporabljeni v tem pravilniku, imajo naslednji pomen:
-       
morje so notranje morske vode in teritorialno morje v skladu s predpisi,
ki urejajo pomorstvo;
-       
območje za gojenje morskih organizmov je del morja določen z mejo na
morski površini, kjer je v skladu s predpisi o vodah dovoljeno gojenje morskih
organizmov;
-       
gojitvena parcela je del območja za gojenje morskih organizmov, označena
z mejo na morski površini, ki je na podlagi vodne pravice za neposredno rabo
vode za gojenje morskih organizmov dodeljena posameznemu gojitelju;
-       
gojitelj je pravna ali fizična oseba, registrirana za dejavnost gojenja
morskih organizmov, ki na podlagi podeljene vodne pravice za neposredno rabo
vode goji morske organizme v skladu s predpisi o živinoreji in veterinarstvu.
3. člen
(vrste območij)
(1) Območja za gojenje morskih organizmov se glede na
vrste morskih organizmov delijo na:
-       
območja za gojenje morskih rib, rakov, glavonožcev,
-       
območja za gojenje mehkužcev (razen glavonožcev), iglokožcev, alg in
spužev.
(2) Vplivno območje med posameznima območjema za gojenje
morskih organizmov iz prejšnjega odstavka obsega 100 m pas, kjer je prepovedana
splošna in posebna raba vode v skladu s predpisi o vodah.
4. člen
(določitev območij)
(1) Meje območij iz prejšnjega člena so določene z
Gauss-Kruegerjevimi koordinatami, ki so določene v prilogi 1, ki je sestavni
del tega pravilnika.
(2) Meje območij za gojenje morskih organizmov so
prikazane na zemljevidu v prilogi 2, ki je sestavni del tega pravilnika.
5. člen
(določitev parcel)
(1) Meje gojitvenih parcel za gojenje morskih rib, rakov
in glavonožcev morajo biti v primeru, če gre za različne gojitelje določene
tako, da so med seboj oddaljene najmanj 50 m.
(2) Meje gojitvenih parcel za gojenje mehkužcev (razen
glavonožcev), iglokožcev, alg in spužev morajo biti v primeru, če gre za
različne gojitelje določene tako, da so med seboj oddaljene najmanj 30 m.
(3) Vsak gojitelj mora imeti zagotovljen dostop do svoje
gojitvene parcele.
(4) Gojitelj mora zunanje meje gojitvene parcele, za
katero ima podeljeno vodno pravico, vidno označiti na morski površini v skladu
s predpisi, ki urejajo pomorstvo.
6. člen
(prehodna določba)
Z dnem uveljavitve tega pravilnika preneha veljati Pravilnik o
določitvi delov morja, kjer je kakovost vode primerna za življenje in rast
morskih školjk in morskih polžev (Uradni list RS, št. 84/07).
7. člen
(končna določba)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-59/2015
Ljubljana, dne 2. junija 2015
EVA 2015-2330-0069
Mag. Dejan Židan l.r.
minister
za kmetijstvo, gozdarstvo in prehrano
Soglašam!
Irena Majcen l.r.
Ministrica
za okolje in prostor

Priloga 1:
Koordinate območij za gojenje morskih organizmov
Priloga 2: Prikaz
mej posameznih območij