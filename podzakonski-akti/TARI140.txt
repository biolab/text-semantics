1.
Začasna tarifa za odmero letnega nadomestila za prizemeljsko
radiodifuzno oddajanje komercialnih fonogramov v radijskem programu, ki nima
statusa programa nacionalnega pomena se določi v višini 5-kratnika vsote plačil
za uporabo vseh radijskih frekvenc, na katerih je prizemeljsko oddajan radijski
program.
2.
Nadomestilo iz prejšnje točke se določi ne glede na
izdajateljevo dejansko plačilo za uporabo radijskih frekvenc, na katerih je
oddajan prizemeljsko oddajani radijski program, za katerega se odmerja
nadomestilo, po metodologiji in višini, katera je v letu, za katero se odmerja
nadomestilo, sicer določena za odmero plačil za uporabo radijskih frekvenc, na
katerih je oddajan posamezen prizemeljsko oddajani radijski program, ter z uporabo
multiplikatorja in upoštevanjem minimuma, določenega s to začasno tarifo.
3.
Nadomestilo se zaračunava tako, da se za vsak začeti mesec
oddajanja zaračuna 1/12 letnega nadomestila. Kolikor se tekom tekočega leta
spremeni obseg frekvenc, na katerih je program prizemeljsko oddajan, se na
zahtevo izdajatelja programa opravi poračun od vključno meseca, v katerem je
Zavod IPF od izdajatelja prejel pisno zahtevo za poračun in pravnomočno odločbo
o prenehanju veljavnosti odločbe o dodelitvi posamezne radijske frekvence, v
primeru pridobitve dodatnih frekvenc pa od vključno meseca, v katerem je
stopila odločba o dodelitvi posamezne radijske frekvence v veljavo.
4.
Ne glede na določila prejšnjih točk letno nadomestilo za
prizemeljsko radiodifuzno oddajanje komercialnih fonogramov v posameznem
radijskem programu, ki nima statusa programa nacionalnega pomena, ne more biti
nižje od zmnožka 12 bruto minimalnih plač, katerih višina je veljala 1.
januarja v letu, za katerega se odmerja nadomestilo.
5.
Izdajatelj je dolžan v 15 dneh po uporabi fonogramov Zavodu
IPF posredovati sporede vseh svojih prizemeljsko radiodifuzno oddajanih
fonogramov, pri čemer odgovarja za resničnost in pravilnost posredovanih
podatkov, ki morajo vsebovati najmanj: 
1.     
popoln in pravilen naslov posnetka oziroma uporabljenega fonograma, 
2.     
naziv izvajalca (solista ali skupine), 
3.     
proizvajalca fonograma, 
4.     
datum in čas uporabe, 
5.     
leto izdaje posnetka, 
6.     
trajanje predvajanja.
6.
Ta začasna tarifa stopi v veljavo in se uporablja za odmero
nadomestil radijskim radiodifuznim organizacijam, katerim je potekel skupni
sporazum, sklenjen z Zavodom IPF, od vključno prvega meseca od izteka skupnega
sporazuma naprej.
Ljubljana, dne 23. januarja
2012
Predsednik Sveta Zavoda IPF 
Boštjan Dermol l.r.