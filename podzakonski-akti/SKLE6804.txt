1. SPLOŠNE DOLOČBE
1.1. Vsebina sklepa in opredelitve
pojmov
1. člen
(Vsebina sklepa)
(1) Ta sklep določa pravila v zvezi z
upravljanjem s tveganji v bankah in hranilnicah (v nadaljevanju: bankah), in
sicer glede:
(a)    organizacijskih zahtev in obravnave tveganj,
(b)    sistema upravljanja,
(c)    procesa ocenjevanja ustreznega notranjega kapitala.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
1.a člen
(Prenos direktiv EU in smernic EBA)
S tem sklepom se v pravni red Republike
Slovenije: 
-      
prenaša Direktiva 2006/48/ES Evropskega parlamenta in Sveta z dne 14.
junija 2006 o začetku opravljanja in opravljanju dejavnosti kreditnih
institucij (UL L št. 177 z dne 30. junija 2006, str. 1), zadnjič spremenjena z
Direktivo 2010/76/EU Evropskega parlamenta in Sveta z dne 24. novembra 2010 o
spremembi direktiv 2006/48/ES in 2006/49/ES v zvezi s kapitalskimi zahtevami za
trgovalno knjigo in za relistinjenja ter v zvezi z nadzorniškim pregledom
politik prejemkov (UL L št. 329 z dne 14. decembra 2010, str. 3); 
-      
povzemajo Smernice EBA o ocenjevanju primernosti članov organov vodenja
ali nadzora in nosilcev ključnih funkcij (EBA/GL/2012/06 z dne 22. 11. 2012).
2. člen
(Opredelitve pojmov)
(1) Pojmi, uporabljeni v tem sklepu, imajo
enak pomen kot v določbah Zakona o bančništvu (Uradni list RS, št. 99/10 –
uradno prečiščeno besedilo (52/11 – popravek), 9/11 – ZPlaSS-B, 35/11 in 59/11;
v nadaljevanju: ZBan-1), kot na primer: 
(a)    družba za upravljanje v 5. členu, 
(b)    nadrejena banka v prvem odstavku 26. člena, 
(c)    nadrejeni finančni holding v drugem odstavku 26. člena, 
(d)    upravljanje s tveganji v 108. členu, 
(e)    kreditno tveganje v 109. členu, 
(f)    
tržna tveganja v 111. členu, 
(g)    operativno tveganje v 112. členu, 
(h)    sistem prejemkov v 4. točki prvega odstavka 124. člena, 
(i)    
tveganje koncentracije v 188. členu, 
(j)    
tveganja, povezana z listinjenjem, v 189.
členu.
(2) Ne glede na točko (e) prvega
odstavka tega člena za namen tega sklepa kreditno tveganje vključuje tveganje
koncentracije, tveganja, povezana z listinjenjem, in deželno tveganje.
(3) Za namen tega sklepa veljajo
naslednje opredelitve pojmov:
(a)    "profil tveganosti banke" je dokumentiran in
kategoriziran zbir kvantitativnih in/ali kvalitativnih ocen merljivih in
nemerljivih tveganj, ki jih banka prevzema v okviru svojega poslovanja ter
ostalih primernih dejavnikov; 
(b)    "uprava" je uprava v dvotirnem sistemu upravljanja banke
oziroma so izvršni direktorji upravnega odbora v enotirnem sistemu upravljanja
banke; 
(c)    "višje vodstvo" je vodstvena raven, ki je neposredno
podrejena upravi banke in odgovorna za sprejemanje tekočih poslovno-operativnih
odločitev v zvezi s poslovanjem banke, za upravljanje s tveganji ter izvajanje
odločitev, ki jih sprejme uprava banke; 
(d)    "deželno tveganje" je tveganje nastanka izgube v primeru
mednarodnega kreditiranja, ki je povezano z ekonomskim, socialnim in političnim
okoljem dolžnikove države. Posebna oblika deželnega tveganja je transferno
tveganje, ki obstaja, kadar dolžnikova obveznost ni nominirana v lokalni
valuti; 
(e)    "obrestno tveganje" je tveganje nastanka izgube zaradi
neugodnih sprememb obrestnih mer v bančni knjigi; 
(f)    
"likvidnostno tveganje" je tveganje,
ki vključuje: 
-    
tveganje zagotavljanja virov likvidnosti, ki je
tveganje nastanka izgube, ko banka ni sposobna poravnati vseh dospelih
obveznosti oziroma ko je banka zaradi nezmožnosti zagotavljanja zadostnih
sredstev za poravnavo obveznosti ob dospelosti prisiljena pridobivati vire
likvidnosti s pomembno višjimi stroški od povprečnih tržnih; 
-    
tržno likvidnostno tveganje, ki je tveganje, ko
pozicije (v instrumentu) ni možno odprodati ali nadomestiti v kratkem času brez
pomembnega vpliva na tržno ceno, bodisi zaradi nezadostne globine trga bodisi
zaradi tržnih neravnovesij; 
(g)    "likvidnostne rezerve" so visoko likvidna sredstva, ki
banki omogočajo poravnavanje zapadlih obveznosti v vnaprej opredeljenem krajšem
časovnem obdobju izrednih likvidnostnih razmer ("survival period"),
ko običajni viri likvidnosti niso razpoložljivi oziroma ne zagotavljajo
zadostne likvidnosti, ne da bi pri tem banka morala spremeniti svoj poslovni model;
(h)    "tveganje ugleda" je tveganje nastanka izgube zaradi
negativne podobe, ki jo imajo o banki njeni komitenti, poslovni partnerji,
lastniki in investitorji ali nadzorniki; 
(i)    
"strateško tveganje" je tveganje
nastanka izgube zaradi nepravilnih poslovnih odločitev banke, neustreznega
izvajanja sprejetih odločitev ter premajhne odzivnosti banke na spremembe
poslovnega okolja; 
(j)    
"kapitalsko tveganje" se nanaša na
neustrezno sestavo kapitala glede na obseg in način poslovanja ali na težave, s
katerimi se sooča banka pri pridobivanju svežega kapitala, še posebno ob
potrebi po hitrem povečanju kapitala ali ob neugodnih pogojih; 
(k)    "tveganje dobičkonosnosti" se nanaša na neustrezno
sestavo oziroma razpršenost prihodkov ali na nesposobnost banke, da zagotavlja
zadostno in stalno raven dobičkonosnosti,
(l)    
»prejemki« zajemajo vse oblike neposrednih ali
posrednih finančnih in nefinančnih plačil ter ugodnosti, do katerih so
zaposleni upravičeni na podlagi sklenjenih pogodb z banko ali drugo osebo v
bančni skupini. Finančna plačila in ugodnosti vključujejo zlasti plačo in
povračilo stroškov, bonitete, nagrado za poslovno uspešnost, vključno z
delniškim in opcijskim programom nagrajevanja in udeležbo v dobičku,
odpravnino, oprostitev odplačevanja ali zmanjšanje obveznosti iz naslova
kreditov zaposlenemu s posebno naravo dela v odpovednem roku, posebne
pokojninske ugodnosti ter druge podobne prejemke. Nefinančna plačila in
ugodnosti vključujejo bonitete, posebne dodatke v obliki raznih tehničnih
sredstev, ki se ne uporabljajo za namen izvajanja dejavnosti (npr. mobilni
telefon, računalnik) in druge podobne prejemke. Plačila in ugodnosti, ki so
predmet splošnih zaposlitvenih pogojev v banki in veljajo enako za vse
zaposlene ter nimajo vpliva na odnos zaposlenih do prevzemanja tveganj (npr.
prispevki za zdravstveno zavarovanje, invalidsko zavarovanje, socialno varstvo)
se ne štejejo kot prejemki za namen tega sklepa. Celotne prejemke lahko
sestavljata fiksni in variabilni del prejemkov; 
(m)  »variabilni del prejemka« je del celotnega prejemka, ki je odvisen
od vnaprej določenih in merljivih meril uspešnosti zaposlenega, organizacijske
enote in poslovnih rezultatov banke, ter, če je potrebno, predmet prilagoditve
tveganjem, ki jim banka je ali bi jim lahko bila izpostavljena pri svojem poslovanju;
(n)    »fiksni del prejemka« je razlika med celotnim prejemkom in
variabilnim delom prejemka; 
(o)    »zaposleni s posebno naravo dela« so zaposleni, ki lahko v okviru
svojih delovnih nalog in aktivnosti pomembno vplivajo na profil tveganosti
banke ter obsegajo naslednje kategorije zaposlenih: 
-    
uprava, 
-    
višje vodstvo, 
-    
vodstvo funkcij sistema notranjih kontrol (npr.
služba notranje revizije, funkcija zagotavljanja skladnosti banke) in drugih
neodvisnih kontrolnih funkcij (npr. upravljanje s tveganji, finančna kontrola,
upravljanje s kadri), 
-    
neposredni prevzemniki tveganj, 
-    
drugi zaposleni, katerih celotni prejemki,
vključno s posebnimi pokojninskimi ugodnostmi, so po velikosti enaki ali višji
od prejemkov višjega vodstva ali neposrednih prevzemnikov tveganj; 
(p)    »neposredni prevzemniki tveganj« so zaposleni, vključno s trgovci
in komercialisti, ki lahko v okviru svojih pristojnosti sklepajo posle, ki
vplivajo na profil tveganosti banke; 
(r)    
»posebne pokojninske ugodnosti« so ugodnosti,
ki jih banka na diskrecijski podlagi odobri zaposlenemu v okviru njegovega
variabilnega dela prejemka. Te ugodnosti ne vključujejo splošnih ugodnosti
sistema pokojninskega zavarovanja v banki, ki veljajo enako za vse zaposlene; 
(s)    »obračunsko obdobje« je obdobje, v katerem se ocenjuje oziroma meri
uspešnost zaposlenega s posebno naravo dela za namen določitve njegovega
variabilnega dela prejemka in traja najmanj eno leto; 
(š)  »obdobje odložitve« je obdobje, v okviru katerega banka odloži
izplačilo dela variabilnega dela prejemka zaradi morebitne prilagoditve zneska
prejemka zaposlenega s posebno naravo dela tveganjem za nazaj. Obdobje
odložitve nastopi po zaključku obračunskega obdobja in traja najmanj tri do pet
let; 
(t)    
»obdobje zadržanja« je obdobje, v katerem je
bil variabilni del prejemka že izplačan zaposlenemu s posebno naravo dela v
obliki finančnih instrumentov, ki pa jih ta v tem obdobju še ne sme prodati; 
(u)    »malus« je pogodbeni dogovor, ki banki omogoča delno ali celotno
zmanjšanje variabilnega dela prejemka v povezavi z ocenjevanjem uspešnosti
zaposlenega s posebno naravo dela glede na prevzeta tveganja; 
(v)    »vračilo« je pogodbeni dogovor, s katerim se zaposleni s posebno
naravo dela strinja, da se njegov že izplačan variabilni del prejemka delno ali
v celoti vrne banki;
(z)    "nosilci ključnih funkcij" so tisti zaposleni, ki imajo
zaradi svojih funkcij pomemben vpliv na poslovanje banke, vendar niso člani
uprave oziroma nadzornega sveta banke. Nosilci ključnih funkcij so lahko vodje
pomembnih poslovnih področij banke, podružnic banke, podrejenih družb banke ter
vodje funkcij sistema notranjih kontrol ali podpornih funkcij banke; 
(ž)  "ocena primernosti nosilcev ključnih funkcij" je
dokumentirana ocena primernosti posameznega kandidata za nosilca ključne
funkcije ali že zaposlenega nosilca ključne funkcije glede ugleda in izkušenj,
ki jo banka izdela na podlagi vnaprej določenih meril.
3. člen
(Ukrepi banke za uskladitev z zahtevami
tega sklepa)
(1) Banka mora vzpostaviti in
uresničevati primerne, učinkovite in celostne:
(a)    strategije prevzemanja tveganj in upravljanja s tveganji,
(b)    politike prevzemanja tveganj in upravljanja s tveganji,
(c)    politike za oceno primernosti nosilcev ključnih funkcij.
(2) Strategije prevzemanja tveganj in
upravljanja s tveganji iz točke (a) prvega odstavka tega člena so dokument ali
zbir dokumentov, ki vključujejo najmanj:
(a)    cilje in splošna načela oziroma usmeritve za prevzemanje tveganj in
upravljanje s tveganji,
(b)    pristop k upravljanju s posameznimi tveganji,
(c)    pristop k izvajanju procesa ocenjevanja ustreznega notranjega
kapitala,
(d)    oris načrtov glede pomembnih poslovnih dejavnosti ter opis morebitnih
načrtovanih sprememb v poslovni strategiji banke.
Te strategije morajo izražati temeljni
odnos banke do tveganj, ki jih prevzema v okviru svojega poslovanja, zaradi
preprečevanja kakršnih koli nedoslednosti, nejasnosti in neuravnoteženosti pri
njihovem upravljanju.
(3) Politike prevzemanja tveganj in
upravljanja s tveganji iz točke (b) prvega odstavka tega člena so dokument ali
zbir dokumentov, ki vključujejo najmanj:
(a)    metodologijo za ocenjevanje sposobnosti prevzemanja tveganj iz
drugega odstavka 6. člena tega sklepa,
(b)    organizacijska pravila izvajanja procesa upravljanja s tveganji iz
prvega odstavka 15. člena tega sklepa, vključno z njegovim opisom,
(c)    pravila ocenjevanja profila tveganosti banke, vključno z
metodologijami za ugotavljanje in merjenje oziroma ocenjevanje tveganj iz
prvega in drugega odstavka 16. člena tega sklepa,
(d)    pravila delovanja sistema notranjih kontrol iz 20. člena tega
sklepa,
(e)    pravila izvajanja procesa ocenjevanja ustreznega notranjega
kapitala iz prvega odstavka 29. člena tega sklepa.
Te politike morajo zagotavljati izvajanje
strategij prevzemanja in upravljanja s tveganji.
(4) Politike za oceno primernosti nosilcev
ključnih funkcij iz točke (c) prvega odstavka tega člena so dokument ali zbir
dokumentov, ki določajo najmanj: 
(a)   
za katera delovna mesta se zahteva ta ocena, 
(b)   
funkcije in/ali osebe, ki so odgovorne za izvedbo te ocene, 
(c)   
merila za ocenjevanje ugleda in izkušenj, ki se zahtevajo za konkretno
delovno mesto, 
(d)   
ukrepe banke za primere, ko nosilec ključne funkcije na podlagi ocene ni
primeren. 
Te politike morajo upoštevati značilnosti,
obseg in zapletenost poslov, ki jih banka opravlja.
1.2. Raven izpolnjevanja obveznosti iz tega
sklepa
4. člen
(Raven izpolnjevanja obveznosti iz tega
sklepa)
(1) Banka mora določila tega sklepa
izpolnjevati na posamični podlagi.
(2) Ne glede na prvi odstavek tega
člena, banka ne izpolnjuje določil iz četrtega poglavja tega sklepa na
posamični podlagi, če ima v Republiki Sloveniji položaj podrejene ali nadrejene
banke in če je vključena v nadzor na konsolidirani podlagi.
(3) Banka, ki ima položaj nadrejene
banke in vse druge osebe v skupini morajo izpolnjevati določila iz tretjega
poglavja tega sklepa na konsolidirani podlagi na ravni skupine ali podskupine.
(4) Banka, ki ima položaj nadrejene
banke, mora izpolnjevati določila iz četrtega poglavja tega sklepa na
konsolidirani podlagi na ravni skupine v obsegu in na način, kot je določeno v
297. členu ZBan-1.
(5) Banka, ki je podrejena finančnemu
holdingu ali mešanemu finančnemu holdingu s sedežem v Republiki Sloveniji in
hkrati vključena v nadzor na konsolidirani podlagi, mora izpolnjevati določila
iz četrtega poglavja tega sklepa na podlagi konsolidiranega finančnega položaja
tega finančnega holdinga ali mešanega finančnega holdinga v obsegu in na način,
kot je določeno v 297. členu ZBan-1.
(6) Če so istemu nadrejenemu
finančnemu holdingu ali mešanemu finančnemu holdingu Republike Slovenije ali EU
nadrejenemu finančnemu holdingu ali EU nadrejenemu mešanemu finančnemu holdingu
poleg banke podrejene banke drugih držav članic, se peti odstavek tega člena
uporablja v skladu in na način, kot je določeno v 287. in 288. členu ZBan-1.
(7) Banka, ki je podrejena banki ali
finančnemu holdingu ali mešanemu finančnemu holdingu v Republiki Sloveniji in
je bodisi sama bodisi njen nadrejeni finančni holding ali nadrejeni mešani
finančni holding, nadrejena ali udeležena v drugi banki, finančni instituciji
ali družbi za upravljanje s sedežem v tretji državi, mora določila iz četrtega
poglavja tega sklepa izpolnjevati na konsolidirani podlagi na ravni podskupine.
2. ORGANIZACIJSKE ZAHTEVE IN OBRAVNAVA TVEGANJ
2.1. Splošni standardi upravljanja s
tveganji
5. člen
(Tveganja)
(1) Tveganja med drugimi vključujejo
kreditno tveganje, tržna tveganja, obrestno tveganje, likvidnostno tveganje,
operativno tveganje, strateško tveganje, tveganje ugleda, kapitalsko tveganje
in tveganje dobičkonosnosti.
(2) Banka mora izpolnjevati splošne
standarde upravljanja pri teh tveganjih:
(a)    kreditno tveganje,
(b)    tržna tveganja,
(c)    obrestno tveganje,
(d)    operativno tveganje,
(e)    likvidnostno tveganje.
Natančnejša merila za izpolnjevanje
splošnih standardov upravljanja s posameznimi tveganji so navedena v prilogah
od I do V tega sklepa.
(3) Ne glede na drugi odstavek tega
člena mora banka zagotoviti, da je v vsakem trenutku sposobna upravljati tudi z
vsemi drugimi pomembnimi tveganji, ki jih prevzema v okviru svojega poslovanja.
Ta tveganja vključujejo tveganja, katerim banka je ali bi jim lahko bila
izpostavljena, notranja in zunanja tveganja, merljiva in nemerljiva tveganja,
tveganja, ki jih je mogoče nadzorovati, in tveganja, ki jih ni mogoče nadzorovati.
Za merljiva tveganja mora banka vzpostaviti metodologije merjenja tveganj, za
nemerljiva tveganja pa metodologije ocenjevanja tveganj.
2.2. Prevzemanje tveganj
6. člen
(Sposobnost prevzemanja tveganj)
(1) Banka mora zagotoviti, da je
vsakokratno prevzemanje pomembnih tveganj v mejah njene sposobnosti prevzemanja
tveganj.
(2) Banka mora izdelati metodologijo
za ocenjevanje sposobnosti prevzemanja tveganj ter pojasniti predpostavke na
katerih temelji ta metodologija. Metodologija mora upoštevati vsa pomembna
tveganja, ki jih prevzema v okviru svojega poslovanja. Kjer je primerno, lahko
banka upošteva tudi morebitno soodvisnost med temi tveganji. Če določena
tveganja niso upoštevana pri ocenjevanju sposobnosti prevzemanja tveganj, mora
banka pojasniti, katera so ta tveganja, in utemeljiti razloge za njihovo
neupoštevanje.
(3) Banka mora zagotoviti redno
ocenjevanje lastne sposobnosti prevzemanja tveganj v skladu z metodologijo iz
drugega odstavka tega člena. Ocena sposobnosti prevzemanja tveganj mora biti
dokumentirana. Spremljanje prevzemanja tveganj in ocenjevanje sposobnosti
prevzemanja tveganj mora biti organizirano neodvisno od organizacijskih enot
banke, ki prevzemajo tveganja.
(4) Banka mora preverjati ustreznost
metodologije za ocenjevanje lastne sposobnosti prevzemanja tveganj vsaj enkrat
na leto ter ob vsaki pomembni spremembi izpostavljenosti prevzetim tveganjem.
3. SISTEM UPRAVLJANJA
7. člen
(Elementi sistema upravljanja)
(1) Banka mora vzpostaviti in
uresničevati trden in zanesljiv sistem upravljanja z naslednjimi medsebojno
povezanimi elementi:
(a)    jasen organizacijski ustroj,
(b)    učinkovit proces upravljanja s tveganji,
(c)    ustrezen sistem notranjih kontrol,
(d)    ustrezen sistem prejemkov za zaposlene (v nadaljevanju: sistem
prejemkov).
(2) Sistem upravljanja iz prvega
odstavka tega člena mora biti celovit ter sorazmeren z značilnostmi, obsegom in
zapletenostmi poslov, ki jih opravlja banka. Sistem upravljanja je celovit, če
je vzpostavljen pri vseh pomembnih dejavnostih in organizacijskih enotah banke.
(3) Banka mora zagotoviti redno
pregledovanje in razvoj lastnega sistema upravljanja.
3.1. Organizacijski ustroj
8. člen
(Splošno)
(1) Banka mora vzpostaviti jasen
organizacijski ustroj iz točke (a) prvega odstavka 7. člena tega sklepa.
Organizacijski ustroj je jasen, če temelji na natančno opredeljenih, preglednih
in doslednih notranjih razmerjih glede odgovornosti.
(2) Organizacijski ustroj banke mora
omogočati učinkovito komunikacijo in sodelovanje na vseh organizacijskih
ravneh, vključno z ustreznim pretokom informacij navzgor in navzdol.
Pretok informacij navzgor je ustrezen, če
omogoča posameznim vodstvenim ravnem dostop do informacij, ki so pomembne za
sprejemanje poslovnih odločitev ter odločitev glede upravljanja s tveganji.
Pretok informacij navzdol je ustrezen, če
omogoča zaposlenim dostop do znanj glede strategij in politik prevzemanja tveganj
in upravljanja s tveganji, ki so pomembne za izpolnjevanje njihovih pristojnosti
in nalog.
9. člen
(Preprečevanje nastanka nasprotja
interesov)
(1) Organizacijski ustroj mora
temeljiti na ustrezni razmejitvi pristojnosti in nalog med vsemi zaposlenimi,
vključno z vsemi vodstvenimi ravnmi. Razmejitev pristojnosti in nalog je ustrezna,
če:
(a)    omejuje in preprečuje nastanek nasprotij interesov,
(b)    zagotavlja transparenten in dokumentiran proces sprejemanja
vodstvenih odločitev.
(2) Nasprotja interesov, ki izjemoma
nastanejo zaradi pomanjkanja kvalificiranih zaposlenih, morajo biti pravočasno
ugotovljena ter predmet rednih in neodvisnih pregledov, ki jih izvaja služba
notranje revizije.
10. člen
(Kadri in nosilci ključnih funkcij)
(1) Banka mora zagotoviti zadostno število
kvalificiranih zaposlenih glede na potrebe svojega organizacijskega ustroja,
poslovnih dejavnosti ter izpostavljenosti tveganjem. Usposobljenost in izkušnje
zaposlenih morajo ustrezati njihovim pristojnostim in odgovornostim ter
zahtevnosti nalog, ki jih opravljajo. 
(2) Banka identificira nosilce ključnih
funkcij ter oceni njihovo primernost v skladu s politikami iz četrtega odstavka
3. člena tega sklepa. Primernost nosilcev ključnih funkcij banka oceni še
preden ti nastopijo svoje delovno mesto. Če se na podlagi kakršnih koli
informacij pojavi dvom o ugledu ali izkušnjah posameznega nosilca ključne
funkcije, mora banka ponovno oceniti primernost te osebe. 
(3) Pri oceni izkušenosti nosilcev ključnih
funkcij banka upošteva odgovornosti zadevnega delovnega mesta ter značilnosti,
obseg in zapletenost poslov, ki jih banka opravlja. Pri oceni ugleda nosilcev
ključnih funkcij banka upošteva, da mora imeti oseba ugled v vsakem primeru, ne
glede na značilnosti, obseg in zapletenost poslov, ki jih banka opravlja. Če se
na podlagi kakršnih koli informacij pojavi dvom o ugledu ali izkušnjah
posameznih nosilcev ključnih funkcij, banka na podlagi lastnih meril oceni,
kako to vpliva ali bi lahko vplivalo na primernost te osebe. Banka upošteva vse
zadeve, ki so pomembne in so na razpolago za ocenjevanje, ne glede na to, kje
(v Republiki Sloveniji ali v tujini) in kdaj so se zgodile. Banka pri oceni
primernosti nosilcev ključnih funkcij smiselno upošteva merila iz Priloge 1
Sklepa o skrbnosti članov uprave in nadzornega sveta bank in hranilnic (Uradni
list RS, št. 62/11, s spremembami, v nadaljevanju sklep o skrbnosti). 
(4) Če banka na podlagi ocene primernosti
nosilca ključne funkcije ugotovi, da zadevna oseba ni primerna, sprejme
ustrezne ukrepe. Banka pri tem smiselno uporablja ukrepe iz 13.b člena sklepa o
skrbnosti. Banka oceno primernosti nosilca ključne funkcije in rezultate te
ocene, vključno s sprejetimi ukrepi, dokumentira. 
(5) Banka mora zagotoviti zamenljivost
nosilcev ključnih funkcij in drugih ključnih zaposlenih. Odsotnost z delovnega
mesta ali prekinitev delovnega razmerja s takšnim zaposlenim ne sme dolgoročno
negativno vplivati na uveljavljanje strategij in politik prevzemanja in
upravljanja s tveganji.
11. člen
(Organizacijska kultura)
Banka mora vzpostaviti trdno organizacijsko
kulturo, ki temelji na visokih strokovnih standardih in
etičnih vrednotah poslovanja ter pozitivnem odnosu
zaposlenih do notranjih kontrol. Notranje kontrole morajo biti neločljiv del
vseh poslovnih dejavnosti banke. Zaposleni morajo razumeti namen in pomembnost
notranjih kontrol ter svoj prispevek k njihovemu učinkovitemu izvajanju.
3.1.1. Odgovornosti uprave na področju upravljanja s tveganji
12. člen
(Splošno)
(1) Odgovornosti uprave na področju upravljanja s tveganji vključujejo:
(a)    odobritev in pregledovanje strategij in politik prevzemanja tveganj
in upravljanja s tveganji,
(b)    zagotavljanje ažurnosti strategij in politik prevzemanja tveganj in
upravljanja s tveganji v odvisnosti od sprememb v notranjem in zunanjem okolju
banke,
(c)    zagotavljanje, da so strategije in politike prevzemanja tveganj in
upravljanja s tveganji celovite ter da sorazmerno upoštevajo tveganja, ki jih
banka prevzema v okviru svojega poslovanja,
(d)    spremljanje in redno ocenjevanje učinkovitosti sistema upravljanja,
(e)    zagotavljanje jasnega in dokumentiranega procesa sprejemanja
pomembnih odločitev ter jasne razmejitve pristojnosti in nalog zaradi
vzdrževanja skladnosti z notranjimi odločitvami in postopki,
(f)    
spodbujanje takšne organizacijske kulture, ki
daje poštenemu in neoporečnemu izvajanju poslovnih dejavnosti najvišjo
prioriteto.
(2) Odgovornosti iz prvega odstavka
tega člena ne smejo biti prenesene na nižje vodstvene ravni ali na zunanje
izvajalce.
13. člen
Odgovornosti višjega vodstva banke na
področju upravljanja s tveganji vključujejo:
(a)    izdelavo in izvajanje strategij in politik prevzemanja tveganj in
upravljanja s tveganji,
(b)    vzpostavitev ustrezne organizacijske strukture za učinkovito
izvajanje strategij, politik, postopkov in delovanje sistemov za upravljanje s
tveganji,
(c)    obveščanje organov vodenja ali nadzora banke o pomembnih tveganjih,
ki jih banka prevzema v okviru svojega poslovanja,
(d)    vzpostavitev in vzdrževanje sistema upravljanja,
(e)    vzpostavitev postopkov in izdelavo navodil ter usmeritev za
izvajanje poslovnih dejavnosti banke,
(f)    
vzpostavitev in kontroliranje limitov za
omejevanje izpostavljenosti tveganjem.
14. člen
(Znanje in izkušnje)
Banka mora zagotoviti, da uprava in višje
vodstvo razpolagata z ustreznim znanjem in izkušnjami o tveganjih, ki jih banka
prevzema v okviru svojega poslovanja.
3.2. Upravljanje s tveganji
15. člen
(Proces upravljanja s tveganji)
(1) Banka mora na temelju strategij in
politik prevzemanja tveganj in upravljanja s tveganji vzpostaviti učinkovit proces
upravljanja s tveganji iz točke (b) prvega odstavka 7. člena tega sklepa.
Proces upravljanja s tveganji vključuje:
(a)    postopke ugotavljanja, merjenja oziroma ocenjevanja, obvladovanja
in spremljanja tveganj,
(b)    notranje poročanje o tveganjih.
Kjer je primerno, morajo postopki iz točke
(a) tega odstavka vključevati tudi pravila uvajanja novih produktov ali
sistemov ter pravila uporabe zunanjih izvajalcev.
(2) Banka mora zagotoviti, da so
pomembna tveganja, ki jih prevzema v okviru svojega poslovanja, zgodaj ugotovljena,
celovito obravnavana, spremljana v okviru njenih dnevnih dejavnosti ter
pravočasno predstavljena ustreznim vodstvenim ravnem. Učinkovito upravljanje s
tveganji zmanjša verjetnost nastanka nepričakovanih izgub ter posledično
preprečuje nastanek tveganja ugleda iz naslova teh izgub.
3.2.1. Postopki ugotavljanja, merjenja
oziroma ocenjevanja, obvladovanja in spremljanja tveganj
16. člen
(Splošno)
(1) Postopki ugotavljanja tveganj
morajo vključevati celovito in pravočasno prepoznavanje tveganj, ki jih banka
prevzema v okviru svojega poslovanja, ter analizo vzrokov za njihov nastanek.
Ugotovljena tveganja morajo biti dokumentirana.
(2) Postopki merjenja oziroma
ocenjevanja tveganj morajo vključevati izdelavo kvantitativnih in/ali
kvalitativnih ocen za merljiva in/ali nemerljiva tveganja, ki jih je banka
ugotovila v postopku ugotavljanja tveganj. Ocene tveganj morajo biti dokumentirane.
(3) Banka mora zagotoviti redno
izvajanje postopkov ugotavljanja in merjenja oziroma ocenjevanja tveganj. Za
namen vključevanja v proces upravljanja s tveganji morajo ti postopki omogočati
zaznavo sprememb v obstoječih tveganjih in nastanek novih tveganj.
(4) Postopki obvladovanja tveganj
morajo vključevati ukrepe in pravila za izvajanje ukrepov sprejemanja, zmanjševanja,
razpršitve, prenosa in izognitve tveganjem, ki jih je banka ugotovila in
izmerila oziroma ocenila.
(5) Postopki spremljanja tveganj
morajo vključevati pravila glede odgovornosti, pogostosti in načina spremljanja
tveganj, ki jih je banka prevzela v okviru svojega poslovanja. Spremljanje
tveganj zagotavlja doseganje želenega profila tveganosti.
(6) Banka mora vzpostaviti ustrezno
informacijsko podporo postopkom ugotavljanja, merjenja oziroma ocenjevanja,
obvladovanja in spremljanja tveganj, ki je sorazmerna značilnostim, obsegu in
zapletenosti njenih poslov ter pristopov za merjenje tveganj. Ustreznost
informacijske podpore mora banka redno pregledovati.
17. člen
(Pravila uvajanja novih produktov ali
sistemov)
(1) Banka mora za namen upravljanja s
tveganji opredeliti, kaj šteje za nov produkt ali sistem. Pomembna tveganja, ki
izhajajo iz novega produkta ali sistema, morajo biti pravočasno in celovito
obravnavana v procesu upravljanja s tveganji.
(2) Banka mora pred uvedbo novega
produkta ali sistema zagotoviti izdelavo analize pripadajočih tveganj. Analiza
tveganj mora vključevati opis:
(a)    pomembnih tveganj, ki izhajajo iz uvedbe novega produkta ali
sistema,
(b)    vpliva uvedbe novega produkta ali sistema na sposobnost prevzemanja
tveganj,
(c)    vpliva uvedbe novega produkta ali sistema na proces upravljanja s
tveganji.
18. člen
(Pravila uporabe zunanjih izvajalcev)
(1) Če banka uporablja zunanje
izvajalce pri izvajanju svojih poslovnih dejavnosti, morajo politike
prevzemanja tveganj in upravljanja s tveganji vključevati tudi politiko uporabe
zunanjih izvajalcev. Ta politika mora vključevati najmanj naslednje elemente:
(a)    pristop banke k uporabi zunanjih izvajalcev in zagotavljanju
ustrezne kakovosti storitev,
(b)    osnovna načela oziroma usmeritve glede upravljanja s tveganji iz
naslova uporabe zunanjih izvajalcev,
(c)    pristop k zagotavljanju neprekinjenega poslovanja v zvezi z
dejavnostmi, predanimi v izvajanje zunanjim izvajalcem,
(d)    strategijo ukrepanja za primer pričakovane ali nepričakovane
prekinitve pogodbenega razmerja z zunanjim izvajalcem.
(2) Banka mora zagotoviti, da uporaba
zunanjih izvajalcev ne oslabi:
(a)    izvajanja njenih poslovnih dejavnosti,
(b)    procesa upravljanja s tveganji,
(c)    sistema notranjih kontrol.
Banka mora organizirati uporabo zunanjih
izvajalcev na način, ki ji omogoča nepretrgano spremljanje delovanja zunanjih
izvajalcev ter upravljanje s tveganji, ki izhajajo iz uporabe zunanjih izvajalcev.
(3) Banka mora imeti dokumentiran
načrt uporabe zunanjih izvajalcev. Načrt mora vključevati naslednje elemente:
(a)    način upravljanja s tveganji iz naslova uporabe zunanjih
izvajalcev,
(b)    zagotavljanje učinkovitega poročanja o tveganjih iz naslova uporabe
zunanjih izvajalcev,
(c)    spremljanje skladnosti delovanja zunanjega izvajalca z veljavno
zakonodajo in drugimi predpisi,
(d)    vključevanje službe notranje revizije v pregledovanje ustreznosti
uporabe in delovanja zunanjih izvajalcev.
(4) Banka mora zagotoviti, da so
pogodbene pravice ter obveznosti banke in zunanjega izvajalca natančno opredeljene
in razumljive. Pogodbene pravice banke morajo vključevati možnost predčasne
prekinitve pogodbenega razmerja z zunanjim izvajalcem na zahtevo banke.
Pogodbene obveznosti zunanjega izvajalca morajo vključevati:
(a)    zaščito podatkov banke,
(b)    skladnost delovanja zunanjega izvajalca z veljavno zakonodajo in
drugimi predpisi,
(c)    popoln dostop banke do vseh prostorov in podatkov zunanjega
izvajalca in njeno neomejeno pravico do pregleda teh prostorov in revizije teh
podatkov.
(5) Zunanji izvajalec mora na temelju
pogodbe o ravni kakovosti storitev ("Service Level Agreement")
zagotoviti z banko dogovorjeno raven kakovost storitev. Pogodba o ravni
kakovosti storitev mora vsebovati kvantitativna in/ali kvalitativna merila, na
podlagi katerih lahko zunanji izvajalec in banka ocenita ustreznost kakovosti
zadevne storitve. Če raven kakovosti storitev ni v skladu s to pogodbo, mora
banka nemudoma sprejeti ustrezne korektivne ukrepe.
3.2.2. Notranje poročanje o tveganjih
19. člen
(Notranje poročanje o tveganjih)
(1) Banka mora zagotoviti izdelavo
rednih poročil o tveganjih, ki jih prevzema v okviru svojega poslovanja. Ta poročila
morajo omogočiti sprejemanje vodstvenih odločitev glede ukrepov za obvladovanje
tveganj ter spremljanje rezultatov teh ukrepov. V primeru nepričakovanega
nastanka pomembne izpostavljenosti tveganjem mora banka zagotoviti tudi
izdelavo izrednih poročil o tveganjih.
(2) Poročila o tveganjih iz prvega
odstavka tega člena morajo biti:
(a)    transparentna; poročila so transparentna, če vsebujejo jasne,
razumljive in natančne informacije o tveganjih,
(b)    popolna; poročila so popolna, če obravnavajo vsa pomembna tveganja
ter skupaj omogočajo celovit pregled nad trenutno izpostavljenostjo tveganjem,
(c)    koristna; poročila so koristna, če vsebujejo pomembne informacije o
tveganjih,
(d)    primerljiva in združljiva; poročila so primerljiva in združljiva,
če je njihova oblika čim bolj poenotena glede na informacije, ki jih vsebujejo,
(e)    pravočasna; poročila so pravočasna, če omogočajo sprejemanje
potrebnih ukrepov v realnem času.
(3) Obseg in podrobnost poročil iz
drugega odstavka tega člena morata upoštevati potrebe ciljnih uporabnikov, ki
vključujejo vse vodstvene ravni v banki.
3.3. Sistem notranjih kontrol
20. člen
(Sistem notranjih kontrol)
(1) Sistem notranjih kontrol iz točke
(c) prvega odstavka 7. člena tega sklepa vključuje:
(a)    notranje kontrole,
(b)    službo notranje revizije.
(2) Banka mora zagotoviti, da sistem
notranjih kontrol vključuje tudi preverjanje pravilnosti administrativnih in
računovodskih postopkov.
(3) Kjer je primerno, vključuje sistem
notranjih kontrol tudi funkcijo zagotavljanja skladnosti delovanja banke in
funkcijo zagotavljanja varnosti informacij.
Funkcija zagotavljanja skladnosti delovanja
banke mora ugotavljati in ocenjevati tveganje skladnosti, kateremu je ali bi mu
lahko bila banka izpostavljena. Tveganje skladnosti je tveganje nastanka izgube
zaradi zakonskih sankcij in ukrepov nadzornih organov, ki jih lahko banka utrpi
iz naslova namernega ali nenamernega neskladja z veljavno zakonodajo, standardi
in kodeksi ter notranjimi akti.
Funkcija zagotavljanja varnosti informacij
deluje na področju varovanja informacij in izvaja postopke varovanja informacijskih
sistemov z vidika preprečevanja nepooblaščenega dostopa do ali spremembe
informacij v hrambi, obdelavi ali prenosu vključno z ugotavljanjem in
zmanjševanjem takih groženj ter dokumentiranjem izvedenih ukrepov.
3.3.1. Notranje kontrole
21. člen
(Struktura notranjih kontrol in izvajanje
notranjih kontrolnih dejavnosti)
(1) Banka mora vzpostaviti učinkovito
strukturo notranjih kontrol, na katerih temelji izvajanje notranjih kontrolnih
dejavnosti. Notranje kontrolne dejavnosti se morajo izvajati na ravni vsake
finančne storitve ter v okviru dnevnih poslovnih dejavnosti banke, vključno s
spremljanjem delovanja informacijskih sistemov ter delovanja zaposlenih banke.
(2) Banka mora zagotoviti delovanje
vzpostavljenih notranjih kontrol. Bistvene ugotovitve notranjih kontrolnih dejavnosti
ter pripadajoči ukrepi morajo biti ustrezno dokumentirani.
(3) Notranje kontrole vključujejo
najmanj:
(a)    poročanje,
(b)    delovne postopke,
(c)    limite za omejevanje izpostavljenosti tveganjem,
(d)    fizične kontrole.
22. člen
(Poročanje)
(1) Banka mora zagotoviti notranje in
zunanje poročanje iz točke (a) tretjega odstavka 21. člena tega sklepa, ki
poleg poročil o tveganjih vključuje tudi:
(a)    podatke o poslovanju banke,
(b)    podatke o skladnosti delovanja banke z veljavno zakonodajo,
standardi in kodeksi ter notranjimi akti,
(c)    podatke o zunanjem poslovnem okolju banke ter zunanjih razvojnih
trendih.
(2) Notranje kontrolne dejavnosti na
področju poročanja temeljijo na spremljanju poročil iz prvega odstavka tega
člena s strani ustreznih vodstvenih ravni in vključujejo ugotavljanje
morebitnih pomanjkljivosti in napak v poročilih ter drugih nepravilnosti v
delovanju zaposlenih pri izdelavi poročil.
23. člen
(Delovni postopki)
(1) Banka mora zagotoviti vzpostavitev
formalnih delovnih postopkov iz točke (b) tretjega odstavka 21. člena tega
sklepa pri izvajanju vseh poslovnih dejavnosti banke.
(2) Delovni postopki iz prvega
odstavka tega člena se morajo izvajati na podlagi pisnih navodil in usmeritev,
ki vključujejo:
(a)    delovna navodila,
(b)    pravilnike,
(c)    opise poslovnih procesov.
Banka mora zagotoviti ustrezno stopnjo
podrobnosti navodil in usmeritev vključno s pravili glede organizacijske in
poslovno-operativne strukture banke, sistema dodeljevanja nalog, hierarhije
sprejemanja odločitev, pristojnosti in odgovornosti zaposlenih ter izvajanja
postopkov. Stopnja podrobnosti teh navodil in usmeritev mora biti odvisna od
značilnosti, obsega in zapletenosti poslovnih dejavnosti banke ter pripadajočih
tveganj. V primeru kakršnih koli sprememb poslovnih dejavnosti ali pripadajočih
procesov morajo biti navodila in usmeritve ustrezno in čim prej ažurirani.
Navodila in usmeritve morajo biti ustrezno dokumentirani. Zaposleni morajo biti
seznanjeni z vsebino tistih navodil in usmeritev, ki jih potrebujejo za
izpolnjevanje vseh svojih delovnih nalog.
(3) Notranje kontrolne dejavnosti na
področju postopkov vključujejo ugotavljanje kršitev in drugih nepravilnosti pri
izvajanju delovnih postopkov.
24. člen
(Limiti za omejevanje izpostavljenosti
tveganjem)
(1) Banka mora vzpostaviti strukturo
limitov za omejevanje izpostavljenosti tveganjem iz točke (c) tretjega odstavka
21. člena tega sklepa (v nadaljevanju: limiti). Ti limiti morajo biti
vzpostavljeni za merljiva tveganja.
(2) Kjer je primerno, mora banka
vzpostaviti sistem odobravanj in potrditev tistih poslovnih transakcij, ki
presegajo vzpostavljene limite.
(3) Notranje kontrolne dejavnosti na
področju limitov vključujejo preverjanje skladnosti poslovnih transakcij z vzpostavljenimi
limiti ter odobravanje in potrditev poslovnih transakcij, ki presegajo te
limite.
25. člen
(Fizične kontrole)
(1) Kjer je primerno, mora banka
vzpostaviti sistem fizičnih kontrol iz točke (d) tretjega odstavka
21. člena tega sklepa za omejevanje dostopa do premičnega in nepremičnega
premoženja banke in za njegovo varovanje.
(2) Notranje kontrolne dejavnosti na
področju fizičnih kontrol vključujejo fizične kontrole dostopa, izvajanje
načela štirih oči ter redno popisovanje premičnega in nepremičnega premoženja
banke.
3.3.1.1. Notranje kontrolne dejavnosti na področju
informacijskih sistemov in spremljanja delovanja zaposlenih
26. člen
(Informacijski sistemi)
(1) Banka mora vzpostaviti strategijo
razvoja informacijskih sistemov in politiko varnosti informacijskih sistemov.
Politika varnosti informacijskih sistemov mora vključevati najmanj:
(a)    cilje pri zagotavljanju varnosti informacijskih sistemov;
(b)    načela in postopke za zaščito zaupnosti, neoporečnosti in
razpoložljivosti informacij; "zaupnost informacij" pomeni, da je
informacija dostopna samo pooblaščenim uporabnikom; "neoporečnost
informacij" pomeni, da je informacija točna in popolna;
"razpoložljivost informacij" pomeni, da imajo pooblaščeni uporabniki
v potrebnem času zagotovljen dostop do informacij;
(c)    porazdelitev odgovornosti glede varovanja informacijske
tehnologije, informacij, shranjenih v informacijskih sistemih banke, ter
pripadajoče dokumentacije; "informacijska tehnologija" pomeni strojno
in programsko opremo; "strojna oprema" pomeni opredmeteno
računalniško in komunikacijsko opremo; "programska oprema" pomeni
računalniške programe, postopke in pravila, ki zagotavljajo načrtovano
operativnost strojne opreme.
(2) Notranje kontrolne dejavnosti
glede informacijskih sistemov vključujejo:
(a)    pri izvajanju strategije razvoja informacijskih sistemov:
ugotavljanje skladnosti s poslovnimi procesi, kvalitete projektnega
načrtovanja, vključenosti ustreznih kadrov ter seznanjenosti različnih
vodstvenih ravni s pripadajočo problematiko;
(b)    pri zagotavljanju varnosti informacijskih sistemov: logične in
fizične kontrole pri dostopanju do informacijskih sistemov;
(c)    pri strojni opremi: ugotavljanje njene ustreznosti glede zahtev
pripadajočih poslovnih procesov, notranjih in tehničnih standardov ter rednosti
njenega vzdrževanja;
(d)    pri programski opremi: ugotavljanje njene ustreznosti in uporabe v
poslovnih procesih v smislu izpolnjevanja zahtev uporabnikov ter ločevanja
funkcij razvoja, vzdrževanja in uporabe programske opreme.
27. člen
(Kadri)
(1) Banka mora zagotoviti kakovost
kadrov z vzpostavitvijo ustrezne kadrovske politike.
(2) Notranje kontrolne dejavnosti na
področju kadrov vključujejo spremljanje zasedenosti delovnih mest, znanja in
strokovnosti zaposlenih ter izvajanja izobraževanja, spremljanje števila
zaposlenih za določen čas ter izvajanje nadzora nad njimi.
3.3.2. Služba notranje revizije
28. člen
(Splošno)
(1) Služba notranje revizije mora
zagotoviti neodvisno, redno ter celovito pregledovanje in ocenjevanje
ustreznosti:
(a)    sistema upravljanja iz prvega odstavka 7. člena tega sklepa,
vključno s pregledovanjem kvalitete notranjih kontrol in skladnosti
sistema prejemkov ter 
(b)    procesa ocenjevanja ustreznega notranjega kapitala iz prvega
odstavka 29. člena tega sklepa.
(2) Banka mora zagotoviti, da so tudi
dejavnosti, predane v izvajanje zunanjim izvajalcem, predmet rednih pregledov,
ki jih izvaja služba notranje revizije.
(3) Služba notranje revizije banke mora
najmanj vsaki 2 leti (po potrebi tudi večkrat, npr. če banka zamenja zunanjega
izvajalca zasebnega varovanja oziroma če pride do nadgradnje ali zamenjave
programske opreme za upravljanje s sefi oziroma zamenjave ali nadgradnje
sistema varovanja sefov) opraviti pregled opravljanja vzajemno priznane finančne
storitve oddajanja sefov v skladu z oblikovano politiko izvajanja pregledov v
banki.
3.4. Sistem prejemkov
28.a člen
(Splošno)
(1) Banka mora vzpostaviti in izvajati
ustrezen sistem prejemkov. Ta vključuje politike in prakse prejemkov, ki so
združljive z ustreznim in učinkovitim upravljanjem s tveganji, ter tako
upravljanje s tveganji tudi spodbujajo. 
(2) Pri vzpostavitvi in izvajanju politik
prejemkov iz prvega odstavka tega člena mora banka upoštevati splošna načela
glede prilagajanja prejemkov tveganjem, ki so določena v 1. poglavju priloge VI
tega sklepa. 
(3) Če ima banka podrejene družbe, ki so
ustanovljene v finančnih središčih z ugodnejšim davčnim režimom (t. i. finančna
središča offshore), mora zagotoviti izpolnjevanje načel iz drugega odstavka
tega člena tudi v teh družbah. 
(4) Banka mora politike prejemkov iz prvega
odstavka tega člena interno objaviti ter vsem zaposlenim zagotoviti dostop do
njih.
28.b člen
(Politike prejemkov in kategorije
zaposlenih)
(1) Banka mora vzpostaviti in izvajati
politike prejemkov za kategorije zaposlenih s posebno naravo dela, pri čemer
mora poleg splošnih načel glede prilagajanja prejemkov tveganjem upoštevati
tudi posebna načela glede prilagajanja prejemkov tveganjem, ki so določena v 2.
poglavju priloge VI tega sklepa. 
(2) Banka lahko iz politik prejemkov iz
prvega odstavka tega člena izvzame določene kategorije zaposlenih s posebno
naravo dela, če utemelji, da ti nimajo pomembnega vpliva na profil tveganosti
banke. Banka ocenjuje pomembnost vpliva zaposlenih s posebno naravo dela na
profil tveganosti na podlagi lastnih meril (npr. določi absolutni zgornji prag
individualnega prejemka zaposlenega s posebno naravo dela, pod katerim se vpliv
zaposlenega s posebno naravo dela na profil tveganosti ne šteje kot pomemben). 
(3) Banka mora zagotoviti, da se variabilni
del prejemka nikoli ne izplača na način ali v obliki instrumentov, ki so v
nasprotju s tem sklepom.
28.c člen
(Načelo sorazmernosti in opustitve)
(1) Banka mora vzpostaviti in izvajati
politike prejemkov iz 28.b člena tega sklepa na podlagi načela sorazmernosti iz
drugega odstavka 7. člena tega sklepa ter pri tem upoštevati tudi svojo
velikost in notranjo organiziranost. Politike in prakse prejemkov morajo biti
dosledno usmerjene k izpolnjevanju ciljev poslovne strategije ter prilagojene
profilu tveganosti banke in njeni sposobnosti prevzemanja tveganj. 
(2) Banka lahko v skladu z načelom
sorazmernosti ter na podlagi lastnih meril za ocenjevanje vpliva zaposlenega s
posebno naravo dela na profil tveganosti banke opusti izvajanje načel politik
prejemkov na ravni banke oziroma na ravni zaposlenega s posebno naravo dela, ki
so določena v: 
(a)    drugem odstavku poglavja 2.4. Priloge VI tega sklepa: 
(i)     
na ravni banke, če gre za banko z manj
zapletenimi posli, 
(ii)    
na ravni zaposlenega s posebno naravo dela, če
banka utemelji, da gre za zaposlenega z nepomembnim vplivom na profil
tveganosti banke, 
(b)    tretjem odstavku poglavja 2.4. Priloge VI tega sklepa: 
(i)     
na ravni banke, če gre za banko z manj
zapletenimi posli, s finančnimi instrumenti katere se ne trguje na
organiziranem trgu, ter če banka nima možnosti izplačevati dela variabilnega
dela prejemka v obliki lastniških finančnih instrumentov, 
(ii)   na ravni zaposlenega s posebno
naravo dela, če banka utemelji, da gre za zaposlenega z nepomembnim vplivom na
profil tveganosti banke. 
(3) Banka mora zagotoviti, da morebitna
opustitev načel politik prejemkov iz drugega odstavka tega člena ne vpliva na
doseganje splošnih ciljev politik prejemkov iz prvega odstavka 28.a člena tega
sklepa.
4. PROCES OCENJEVANJA USTREZNEGA NOTRANJEGA KAPITALA
29. člen
(Splošno)
(1) Banka mora na temelju strategij
prevzemanja tveganj in upravljanja s tveganji vzpostaviti ustrezen proces
ocenjevanja ustreznega notranjega kapitala. Proces ocenjevanja ustreznega
notranjega kapitala je ustrezen, če:
(a)    temelji na ugotavljanju in merjenju oziroma ocenjevanju tveganj,
oblikovanju zbirne ocene tveganj ter spremljanju pomembnih tveganj, ki jih
banka prevzema v okviru svojega poslovanja;
(b)    omogoča zagotavljanje ustreznega notranjega kapitala v razmerju do
profila tveganosti banke;
(c)    je ustrezno vključen v sistem upravljanja.
Celovit in prevzetim tveganjem prilagojen
proces ocenjevanja ustreznega notranjega kapitala zagotavlja ohranjanje prevzetih
tveganj v mejah sposobnosti banke za prevzemanje tveganj.
(2) Banka mora vzpostaviti proces
ocenjevanja ustreznega notranjega kapitala iz prvega odstavka tega člena sorazmerno
značilnostim, obsegu in zapletenosti poslov, ki jih opravlja.
4.1. Ugotavljanje, merjenje oziroma
ocenjevanje tveganj, oblikovanje zbirne ocene tveganj ter spremljanje tveganj
30. člen
(Upoštevanje pomembnih tveganj in drugih
predpostavk)
(1) Banka mora na temelju profila
tveganosti določiti in kategorizirati pomembna tveganja, ki jih bo upoštevala v
procesu ocenjevanja ustreznega notranjega kapitala.
(2) Kjer je primerno, lahko banka
poleg tveganj iz prvega odstavka tega člena uporabi tudi druge predpostavke za
ocenjevanje ustreznega notranjega kapitala, vključno z dejavniki, ki določajo
ugled banke na trgu, načrti, ki izhajajo iz poslovne strategije banke, in
notranjimi cilji v zvezi z zunanjo bonitetno oceno banke.
(3) Banka mora utemeljiti in
dokumentirati svoje odločitve glede upoštevanja ali neupoštevanja posameznih
tveganj oziroma uporabe drugih predpostavk v procesu ocenjevanja ustreznega
notranjega kapitala.
31. člen
(Metodologije merjenja oziroma ocenjevanja
tveganj)
(1) Banka mora določiti in/ali
izdelati ustrezne metodologije merjenja oziroma ocenjevanja tveganj za namen
izdelave mer oziroma ocen posameznih tveganj. Metodologije so ustrezne, če
vključujejo:
(a)    uporabo pristopov za izračun kapitalskih zahtev v skladu s Sklepom
o izračunu kapitalske zahteve za kreditno tveganje po standardiziranem pristopu
za banke in hranilnice (Uradni list RS, št. 135/06), Sklepom o izračunu
kapitalske zahteve za kreditno tveganje po pristopu IRB za banke in hranilnice
(Uradni list RS, št. 135/06), Sklepom o izračunu kapitalske zahteve za
tržna tveganja za banke in hranilnice (Uradni list RS, št. 135/06),
Sklepom o izračunu kapitalske zahteve za operativno tveganje za banke in
hranilnice (Uradni list RS, št. 135/06) in/ali
(b)    dokumentirane notranje metodologije banke in/ali
(c)    druge ustrezne metodologije merjenja oziroma ocenjevanja tveganj.
(2) Če banka ugotovi, da mera oziroma
ocena določenega tveganja iz prvega odstavka tega člena ne odraža dejanske
izpostavljenosti banke do tega tveganja, lahko to oceno prilagodi navzgor ali
navzdol.
(3) Banka mora utemeljiti in
dokumentirati:
(a)    uporabo posameznih metodologij merjenja oziroma ocenjevanja tveganj
iz prvega odstavka tega člena,
(b)    ocene nemerljivih tveganj,
(c)    kakršne koli prilagoditve ocen tveganj iz drugega odstavka tega
člena.
32. člen
(Zbirna ocena tveganj banke)
(1) Banka mora na temelju mer oziroma
ocen posameznih tveganj izdelati zbirno oceno tveganj.
(2) Banka mora določiti ustrezno
notranjo metodologijo za izdelavo zbirne ocene tveganj. Metodologija je
ustrezna, če omogoča seštevanje primerljivih mer oziroma ocen tveganj ter, kjer
je primerno, ustrezne prilagoditve zbirne ocene tveganj navzdol ali navzgor.
4.2. Zagotavljanje ustreznega notranjega
kapitala v razmerju do profila tveganosti
33. člen
(Pristop k zagotavljanju ustreznega
notranjega kapitala)
(1) Banka mora opredeliti ustrezne
notranje cilje pri zagotavljanju ustreznega notranjega kapitala. Notranji cilji
so ustrezni, če opredeljujejo najmanj pristop k zagotavljanju notranjega
kapitala:
(a)    v času rednega poslovanja banke,
(b)    ob izrednih razmerah.
Notranji cilji iz točke (a) prvega
pododstavka tega člena morajo upoštevati ustrezno varovanje interesov
delničarjev, organov vodenja ali nadzora ter drugih zaposlenih v banki.
Varovanje teh interesov je ustrezno, če dostopnost do ustreznega notranjega
kapitala omogoča zaščito pred dogodki, ki bi lahko ogrozili normalno izvajanje
dejavnosti banke. Banka lahko opredeli tudi notranje cilje glede pokrivanja
sicer manj pomembnih tveganj, ki pa se pogosto realizirajo.
Notranji cilji iz točke (b) prvega
pododstavka tega člena morajo upoštevati ustrezno varovanje interesov
vlagateljev banke. Varovanje teh interesov je ustrezno, če dostopnost do
ustreznega notranjega kapitala banke omogoča poplačilo upnikov banke.
(2) Banka mora pri opredelitvi
notranjih ciljev pri zagotavljanju ustreznega notranjega kapitala upoštevati
tudi svojo sposobnost glede dostopa do notranjega kapitala.
34. člen
(Vrste notranjega kapitala)
Banka mora določiti vrsto kapitala, s
katerim zagotavlja ustrezni notranji kapital.
35. člen
(Ocena ustreznega notranjega kapitala)
(1) Banka mora zagotoviti, da je
ocenjeni ustrezni notranji kapital vedno usklajen z njeno sposobnostjo
prevzemanja tveganj. Ocenjeni ustrezni notranji kapital je lahko različen od
zneska kapitala iz 4. člena Sklepa o izračunu kapitala bank in hranilnic
(Uradni list RS, št. 85/10 in 97/10; v nadaljevanju: sklep o kapitalu). Če je
ocenjeni ustrezni notranji kapital manjši od zneska kapitala iz 4. člena sklepa
o kapitalu, mora banka zagotavljati kapital v višini, ki ga izračuna v skladu z
navedenim sklepom.
(2) Banka mora zagotoviti ocenjevanje
ustreznosti notranjega kapitala in njegove razporeditve vsaj enkrat na leto ter
ob vsaki pomembni spremembi izpostavljenosti tveganjem.
4.3. Vključitev procesa ocenjevanja ustreznega
notranjega kapitala v sistem upravljanja
36. člen
(Uporaba sistema upravljanja s tveganji)
Banka mora zagotoviti vključitev procesa
ocenjevanja ustreznega notranjega kapitala v sistem upravljanja na podlagi
uporabe rezultatov tega procesa pri sprejemanju poslovnih odločitev, odločitev
glede upravljanja s tveganji ter odločitev glede notranje razporeditve
ocenjenega ustreznega notranjega kapitala.
5. DOKUMENTACIJA
37. člen
(Dokumentacija)
(1) Banka mora zagotoviti sistematično
dokumentiranje pomembnih elementov sistema upravljanja in procesa ocenjevanja
ustreznega notranjega kapitala (v nadaljevanju: dokumentacija), predvsem pa:
(a)    strategije in politike prevzemanja tveganj in upravljanja s
tveganji,
(b)    navodila in usmeritve za izvajanje postopkov upravljanja s tveganji
ter postopkov za izvajanje poslovnih dejavnosti,
(c)    najpomembnejše ukrepe in odločitve organov vodenja ali nadzora
banke ter višjega vodstva, ki so pomembni za uskladitev banke s tem sklepom.
(2) Dokumentacija iz prvega odstavka tega
člena mora vključevati tudi elaborat o varovanju premoženja banke, iz katerega
izhaja ustrezna organiziranost:
(a)    varovanja premoženja,
(b)    prevoza in varovanja denarja ter drugih vrednostnih pošiljk,
(c)    upravljanja z varnostno-nadzornim centrom,
(d)    načrtovanja in izvajanja varnostnih sistemov.
(3) Elaborat iz drugega odstavka tega člena
mora vsebovati tudi analizo tveganj banke na področjih iz drugega odstavka tega
člena in načrt varovanja banke, ki temelji na tej analizi. Elaboratu morajo
biti priloženi:
(a)    kopija pogodbe, sklenjene z zunanjim izvajalcem zasebnega
varovanja;
(b)    kopija ustrezne licence zunanjega izvajalca zasebnega varovanja, iz
katere izhaja njegova strokovna usposobljenost za:
-      varovanje premoženja,
-      prevoz in varovanje denarja ter drugih vrednostnih pošiljk,
-      upravljanje z varnostno-nadzornim centrom,
-      načrtovanje in izvajanje varnostnih sistemov.
Celoten elaborat o varovanju premoženja
banke s prilogami hrani banka.
(4) Stopnja podrobnosti dokumentacije
mora biti sorazmerna z značilnostmi, obsegom in zapletenostmi poslov, ki jih
banka opravlja in stopnji posameznih tveganj, ki jih prevzema v okviru svojega
poslovanja.
(5) Banka mora zagotoviti varnost,
popolnost in ažurnost dokumentacije.

Priloga
I: Splošni standardi upravljanja s kreditnim tveganjem
Priloga
II: Splošni standardi upravljanja s tržnimi tveganji
Priloga
III: Splošni standardi upravljanja z obrestnim tveganjem
Priloga
IV: Splošni standardi upravljanja z operativnim tveganjem
Priloga
V: Splošni standardi upravljanja z likvidnostnim tveganjem
Priloga
VI: Načela politik prejemkov

Sklep o upravljanju s tveganji in izvajanju
procesa ocenjevanja ustreznega notranjega kapitala za banke in hranilnice
(Uradni list RS, št. 135/06)
vsebuje naslednje prehodne in končno določbo:
»6. PREHODNE IN KONČNA DOLOČBA
38. člen
(Odlog začetka
uporabe standardiziranega pristopa za izračun kapitalske zahteve za kreditno
tveganje)
(1) Banka, ki v skladu s
405. členom ZBan-1 odloži začetek uporabe standardiziranega pristopa za
izračun kapitalske zahteve za kreditno tveganje do 1. januarja 2008, do
tega datuma ne izpolnjuje določb iz četrtega poglavja tega sklepa.
(2) Banka, ki začne uporabljati
standardizirani pristop ali pristop na podlagi notranjih bonitetnih sistemov za
izračun kapitalske zahteve za kreditno tveganje tekom leta 2007, mora z dnem
začetka uporabe omenjenega pristopa začeti uporabljati tudi določbe iz četrtega
poglavja tega sklepa.
39. člen
(Uveljavitev
sklepa)
Ta sklep začne veljati 1. januarja
2007.«.

Sklep o dopolnitvi Sklepa o upravljanju s
tveganji in izvajanju procesa ocenjevanja ustreznega notranjega kapitala za
banke in hranilnice (Uradni list RS, št. 28/07) vsebuje naslednjo končno določbo:
»4. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
upravljanju s tveganji in izvajanju procesa ocenjevanja ustreznega notranjega
kapitala za banke in hranilnice (Uradni list RS, št. 104/07) vsebuje naslednjo končno določbo:
»7. člen
Ta sklep začne veljati osmi dan po objavi v
Uradnem listu Republike Slovenije.«.

Sklep o spremembah Sklepa o upravljanju s
tveganji in izvajanju procesa ocenjevanja ustreznega notranjega kapitala za
banke in hranilnice (Uradni list RS, št. 85/10) vsebuje naslednjo končno določbo:
»9. člen
Ta sklep začne veljati 31. decembra 2010.«.

Sklep o spremembah in dopolnitvah Sklepa o
upravljanju s tveganji in izvajanju procesa ocenjevanja ustreznega notranjega
kapitala za banke in hranilnice (Uradni list RS, št. 62/11) vsebuje naslednjo prehodno in
končno določbo:
»9. člen
Banka mora vzpostaviti ustrezen sistem
prejemkov iz točke (d) prvega odstavka 7. člena sklepa v treh mesecih po
uveljavitvi tega sklepa.
10. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi in dopolnitvah Sklepa o
upravljanju s tveganji in izvajanju procesa ocenjevanja ustreznega notranjega
kapitala za banke in hranilnice (Uradni list RS, št. 3/13) vsebuje naslednjo končno določbo:
»2. člen
Ta sklep začne veljati petnajsti dan po
objavi v Uradnem listu Republike Slovenije, uporabljati pa se začne 1. marca
2013.«.

Sklep o spremembah in dopolnitvah Sklepa o
upravljanju s tveganji in izvajanju procesa ocenjevanja ustreznega notranjega
kapitala za banke in hranilnice (Uradni list RS, št. 38/13) vsebuje naslednjo končno določbo:
»4. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o upravljanju s tveganji
in izvajanju procesa ocenjevanja ustreznega notranjega kapitala za banke in
hranilnice (Uradni list RS, št. 60/13) vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
upravljanju s tveganji in izvajanju procesa ocenjevanja ustreznega notranjega
kapitala za banke in hranilnice (Uradni list RS, št. 74/13) vsebuje naslednjo končno določbo:
»5. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o upravljanju s
tveganji in izvajanju procesa ocenjevanja ustreznega notranjega kapitala za
banke in hranilnice (Uradni list RS, št. 12/14) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o upravljanju s
tveganji in izvajanju procesa ocenjevanja ustreznega notranjega kapitala za
banke in hranilnice (Uradni list RS, št. 25/14) vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o upravljanju s
tveganji in izvajanju procesa ocenjevanja ustreznega notranjega kapitala za
banke in hranilnice (Uradni list RS, št. 19/15)
vsebuje naslednjo končno določbo:
»2. člen
Ta sklep začne veljati naslednji dan po objavi
v Uradnem listu Republike Slovenije.«.