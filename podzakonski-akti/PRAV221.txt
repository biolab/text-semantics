I. SPLOŠNE DOLOČBE
1. člen
Zdravniška zbornica Slovenije (v nadaljevanju: zbornica)
skladno s tretjim odstavkom 14. člena zakona o zdravniški službi na podlagi
javnega pooblastila načrtuje, organizira, vodi, usklajuje in nadzira izvajanje
sekundarijata.
2. člen
Zdravnik se po diplomi na medicinski fakulteti zaposli kot
zdravnik sekundarij pod vodstvom mentorja v zdravstvenem zavodu, ki opravlja
bolnišnično dejavnost ali osnovno zdravstveno dejavnost (v nadaljnjem besedilu:
pooblaščeni izvajalec) na podlagi odločbe, ki jo izda zbornica.
V času sekundarijata, ki traja dve leti, opravlja zdravnik
sekundarij prvih šest mesecev program pripravništva. Prvih šest mesecev
opravlja zdravnik sekundarij delo na področju urgentne medicine po programu, ki
ga predpiše minister, pristojen za zdravstvo. Ta program se zaključi s
strokovnim izpitom.
Po opravljenem programu iz urgentne medicine kot prvem delu
sekundarijata zdravnik sekundarij nadaljuje z drugim delom sekundarijata, ki
traja še 18 mesecev, po programu, ki ga določi zbornica. Sekundarijat se
zaključi s preizkusom usposobljenosti.
3. člen
Zdravnik sekundarij, ki pridobi pravico do opravljanja
specializacije, ne more prekiniti sekundarijata prej, kot v 30 dneh od izdaje
odločbe o odobritvi specializacije. Sekundarij lahko prekine sekundarijat tudi
v krajšem roku, kolikor s tem soglašata delodajalec in zbornica.
Specializacijo lahko prične po opravljenem strokovnem izpitu.
4. člen
Zdravnik sekundarij mora med opravljanjem sekundarijata
delati polni delovni čas. Pod nadzorom mentorja ali pooblaščenega zdravnika se
mora zdravnik sekundarij vključevati v turnusno delo in dežurno službo.
Porodniški dopust, služenje vojaškega roka in daljše
odsotnosti (npr. odsotnost zaradi bolezni, ki je daljša od 30 zaporednih
koledarskih dni), razen letnega dopusta, se ne vštevajo v sekundarijat. V
primerih take odsotnosti se sekundarijat ustrezno podaljša. O dolžini
podaljšanja in izvedbi programa sekundarijata odloča zbornica.
5. člen
Med opravljanjem sekundarijata se zdravniku sekundariju
poverijo opravila, za katera se usposablja. Pri tem ga mora neposredno
nadzirati mentor.
II. VSEBINA SEKUNDARIJATA
6. člen
Zdravnik sekundarij opravlja delo zdravnika na različnih
oddelkih pooblaščenega izvajalca tako, da spozna, osvoji in obvlada vsa predpisana
znanja, načela in veščine, ki jih predpisuje ta pravilnik.
7. člen
Po opravljenem programu iz urgentne medicine prične zdravnik
sekundarij izvajati program na naslednjih strokovnih področjih:
I. Obvezni del programa: 
-       
interna medicina (v okviru katere je infektologija 1 do 2 meseca), 
-       
kirurgija, 
-       
pediatrija.
II. izbirni del programa:
-       
anesteziologija z reanimatologijo,
-       
dermatologija,
-       
družinska medicina,
-       
fizikalna medicina in rehabilitacija,
-       
nevrologija,
-       
okulistika,
-       
onkologija,
-       
ortopedija.
-       
otorinolaringologija,
-       
psihiatrija, 
-       
ginekologija s porodništvom.
Določeni deli sekundarijata se lahko izvajajo v obliki
organiziranega programa usposabljanja (vsebinsko zaključeni seminarji, tečaji,
učne delavnice ipd.)
Podrobneje je vsebina sekundarijata s trajanjem posameznih
delov programa opredeljena v prilogi št. 1 List sekundarija, ki je sestavni del
pravilnika. Listine, kot je prijava za opravljanje sekundarijata, obvestila in
potrdila ter navodilo za opravljanje sekundarijata izda zbornica.
8. člen
Sekundarijat poteka v ciklusih, ki trajajo najmanj dva
meseca.
Zdravniki sekundariji začenjajo z delom na oddelkih iz
obveznega dela programa, nato pa s programom nadaljujejo na ostalih strokovnih
področjih iz prejšnjega člena.
9. člen
Zdravniku sekundariju se lahko program opravljenega
sekundarijata delno ali v celoti všteva v program specializacije. Odločitev o
tem sprejme na predlog odgovornega izvajalca specializacije in
specializantovega mentorja zbornica.
III. PRIJAVA IN RAZPOREJANJE SEKUNDARIJEV
10. člen
Skladno s 21. členom zakona o zdravniški službi objavi
minister, pristojen za zdravstvo, seznam oddelkov pri pooblaščenem izvajalcu za
izvajanje sekundarijata, pri čemer določi tudi strokovna področja, za katera to
velja.
Mrežo delovnih mest zdravnikov sekundarijev določa
Ministrstvo za zdravstvo na predlog zbornice in je znano vnaprej in prilagojeno
načrtovanemu številu zdravnikov sekundarijev v Sloveniji.
11. člen
Zbiranje prijav, koordinacija in razporejanje zdravnikov
sekundarijev, evidentiranje in nadzor izvajanja sekundarijata sodi med javna
pooblastila, ki jih izvaja zbornica.
12. člen
Zdravniki sekundariji se za opravljanje sekundarijata na
posameznem obveznem ali izbirnem strokovnem področju v okviru programa
prijavljajo po lastni želji. Ob prijavi kandidat predloži lasten predlog
celotnega poteka sekundarijata. Za opravljanje sekundarijata se morajo
kandidati prijaviti na zbornici najkasneje dva meseca pred predvidenim
pričetkom dela.
Ob prijavi za delo na izbirnih strokovnih področjih, ki lahko
traja najmanj en mesec, morajo sekundariji navesti najmanj dve izbirni
strokovni področji.
13. člen
Zbornica o uskladitvi prijav z razpoložljivimi mesti obvesti
kandidata za sekundarija najkasneje 14 dni pred nastopom dela.
14. člen
Če je v določenem obdobju število zdravnikov sekundarijev
manjše od števila razpoložljivih delovnih mest, razporedi zbornica v okviru
izbranega strokovnega področja zdravnike sekundarije po posameznih oddelkih
pooblaščenega izvajalca sorazmerno številu odobrenih delovnih mest na teh oddelkih.
V primeru, da je število zdravnikov sekundarijev večje od
števila razpoložljivih delovnih mest, zbornica o tem obvesti Ministrstvo za
zdravstvo.
IV. IZVAJANJE SEKUNDARIJATA IN MENTORSTVO
15. člen
Zbornica izda zdravniku ob pričetku izvajanja programa
sekundarijata list sekundarija v katerem so opredeljeni namen, način in načela
izvajanja ter vsebina programa usposabljanja.
List sekundarija je dokument, ki se lahko skladno s
strokovnimi stališči spreminja.
Spremembe lista sekundarija sprejme svet za izobraževanje
zdravnikov (v nadaljevanju: svet) na predlog komisije za sekundarijat (v
nadaljevanju: komisija) komisija jih oblikuje na temelju priporočil in
predlogov izvajalcev, kjer se izvaja sekundarijat, ustreznih strokovnih
zdravniških združenj ter razširjenih strokovnih kolegijev posameznih strok.
16. člen
Sekundarijat se opravlja pod vodstvom nadzornega in
neposrednega mentorja. Nadzorni mentor je lahko predstojnik oddelka, fakultetni
učitelj, višji svetnik, svetnik, primarij ali specialist z najmanj petimi leti
praktičnih izkušenj po opravljenem specialističnem izpitu. Neposredni mentor je
specialist določene stroke.
Nadzorni mentor lahko odgovarja za največ tri zdravnike
sekundarije hkrati, neposredni mentor pa samo za enega.
17. člen
Nadzorne mentorje imenuje minister za zdravstvo na predlog
zbornice.
Neposredne mentorje imenuje zbornica na predlog nadzornih
mentorjev.
18. člen
Nadzorni mentor skrbi, da se sekundarijat opravlja skladno s
programom, nadzira usposabljanje sekundarija in je odgovoren za njegovo
usposobljenost. V ta namen sodeluje z neposrednimi mentorji, spremlja in
nadzira njihovo delo.
Nadzorni mentor ob koncu usposabljanja na posameznem
strokovnem področju izpolni ocenjevalni list in ga pošlje komisiji.
19. člen
Neposredni mentor z navodili, praktičnim delom in z nasveti
usposablja sekundarija za samostojno delo, s tem, da:
-       
mu dodeljuje opravila in naloge, ki jih mora praktično obvladati in ga
pri tem nadzira,
-       
obravnava posamezna načela, ki naj jih obvlada pri samostojnem delu,
-       
skrbi, da se ne usmerja samo v ozko specialistično dejavnost,
-       
ga usmerja k poglabljanju teoretičnih znanj.
20. člen
Mentor je za svoje mentorsko delo osebno odgovoren. Če po
mnenju sekundarija mentor svojega mentorskega dela ne opravlja ustrezno, lahko
zbornica opravi strokovni nadzor.
Mentorja je mogoče razrešiti na podlagi njegove lastne
zahteve, če se ob nadzoru ugotovi njegovo strokovno neustrezno delo ali, če
preneha z delom v pooblaščeni ustanovi.
21. člen
Vprašanja, ki nastajajo v zvezi s sekundarijatom, obravnavata
komisija in svet skladno svojimi nalogami in pooblastili.
V. PLAČEVANJE SEKUNDARIJATA
22. člen
Zdravnik sekundarij sklene s pooblaščenim izvajalcem delovno
razmerje za čas opravljanja sekundarijata.
Sekundarijat se lahko opravlja tudi na lastne stroške. Pred
pričetkom opravljanja programa sekundarijata na lastne stroške, po pridobitvi
soglasja Ministrstva za zdravstvo, zdravnik sekundarij sklene z zbornico
posebno pogodbo, s katero se urejajo medsebojne obveznosti v zvezi z
razporejanjem in vodenjem programa sekundarijata.
23. člen
Zdravnik sekundarij prejema plačo na podlagi sklenjenega
delovnega razmerja od svojega delodajalca.
Pooblaščenemu izvajalcu, ki usposablja zdravnika sekundarija,
skladno s 25. členom zakona o zdravniški službi zagotavlja sredstva za plačilo
osebnih dohodkov, prispevkov za pokojninsko in invalidsko zavarovanje ter
zdravstveno zavarovanje proračun Republike Slovenije.
VI. PREIZKUS USPOSOBLJENOSTI
24. člen
Na podlagi zbranih ocen mentorjev svet po koncu sekundarijata
odloči o načinu preverjanja strokovne usposobljenosti zdravnika sekundarija za
samostojno delo. Sekundarijat se zaključi z zaključnim preglednim preizkusom
usposobljenosti.
Zdravnik sekundarij se prijavi za opravljanje zaključnega
preizkusa usposobljenosti najmanj en mesec pred željenim terminom. Kot prijava
šteje oddaja izpolnjenega in podpisanega prijavnega obrazca iz priloge lista
sekundarija.
Če svet ugotovi, da je zdravnik sekundarij opravljal svoje
delo izredno uspešno, ga lahko zaključnega preglednega preizkusa znanja in
usposobljenosti oprosti.
25. člen
Zaključni preizkus usposobljenosti poteka pred komisijo, ki
jo imenuje svet.
Komisijo za preizkus usposobljenosti sestavljajo predsednik
in dva člana, ki se jih imenuje izmed nadzornih mentorjev. Predsednik komisije
za preizkus usposobljenosti in vsaj eden od članov sta s strokovnih področij:
interne medicine, kirurgije ter pediatrije ali psihiatrije ali ginekologije s
porodništvom.
26. člen
Predsednik, člani komisije za preizkus usposobljenosti in
kandidat morajo biti o kraju in času preizkusa usposobljenosti obveščeni
najmanj 15 dni pred preizkusom.
Če sta kandidat ali član komisije za preizkus usposobljenosti
iz opravičenih razlogov zadržana, morata najmanj pet dni pred preizkusom svoj
izostanek opravičiti svetu. Ta določi nov termin za opravljanje preizkusa
usposobljenosti.
Če kandidat neopravičeno ne pride na preizkus usposobljenosti
ali odstopi od že pričetega preizkusa, se šteje, da preizkusa ni opravil.
27. člen
Preizkus usposobljenosti pred komisijo za preizkus
usposobljenosti je teoretičen in praktičen. O poteku preizkusa usposobljenosti
se za vsakega kandidata vodi zapisnik. Zapisnik podpišejo vsi člani komisije.
Administrativna dela v zvezi s preizkusom usposobljenosti
vodi zbornica, ki hrani tudi vse gradivo.
28. člen
Oceni za zaključni pregledni preizkus usposobljenosti sta
“opravil” in “ni opravil”. O oceni sklepa komisija za preizkus usposobljenosti
z večino glasov. Če kandidat pokaže izjemno, nadpovprečno znanje, lahko oceni
izpitna komisija njegovo znanje z oznako “opravil s pohvalo”. Taka odločitev
komisije mora biti sprejeta soglasno.
Uspeh preizkusa usposobljenosti sporoči kandidatu predsednik
komisije.
Po opravljenem programu sekundarijata se zdravniku sekundariju
izda ustrezno potrdilo.
29. člen
Kandidat, ki zaključnega preizkusa usposobljenosti ni
opravil, lahko preizkus ponovi dvakrat. Prošnjo za ponovno opravljanje
preizkusa usposobljenosti mora poslati zbornici v 30 dneh po neuspešno
opravljenem preizkusu. V prošnji mora navesti rok, v katerem želi ponovno
opravljati preizkus usposobljenosti. Čas med enim in drugim preizkusom
usposobljenosti ne sme biti krajši od dveh in ne daljši od šestih mesecev, kar
določi zbornica. Ob ponovnem opravljanju preizkusa so vsi trije člani komisije
za preizkus usposobljenosti člani sveta.
30. člen
Stroške za delo v zvezi s prvim opravljanjem preizkusa
usposobljenosti, krije zbornica iz sredstev za opravljanje javnih pooblastil.
Stroške za ponavljanje preizkusa usposobljenosti krije kandidat sam.
31. člen
Po opravljenem programu sekundarijata in opravljenem
preizkusu usposobljenosti prejme zdravnik licenco za področje osnovne
zdravstvene dejavnosti.

Priloga
št. 1: Zdravniška zbornica Slovenije: List zdravnika sekundarija

Pravilnik o vsebini in poteku sekundarijata
(Uradni list RS, št. 83/97) vsebuje naslednje prehodne in
končne določbe:
»VII. PREHODNE IN KONČNE DOLOČBE
32. člen
Zdravniku, ki se je za samostojno delo usposobil v tujini,
preveri dokumentacijo o usposobljenosti svet, ki zdravniku strokovno
usposobljenost prizna, ali ne prizna, pod pogoji, kot se preverja znanje
zdravnikov sekundarijev.
V primerih, ko svet zdravniku strokovne usposobljenosti ne
prizna, določi, na katerih področjih mora zdravnik opraviti usposabljanje v
okviru programa sekundarijata.
Stroške zbornice, nastale v zvezi s priznavanjem strokovne
usposobljenosti, krije kandidat sam.
33. člen
O nepravilnostih v zvezi z izvajanjem sekundarijata odloča na
podlagi pismene pritožbe predlagatelja (zdravnika sekundarija, mentorja) svet
kot prvostopenjski pritožbeni organ.
Rok za pritožbo iz prvega odstavka tega člena je 30 dni od
nastanka nepravilnosti.
O pritožbah zoper ta sklep odloča izvršilni odbor zbornice
kot drugostopenjski pritožbeni organ na podlagi pisne pritožbe, ki mora biti
vložena v roku 15 dni od prejema prvostopenjske odločbe. Sklep izvršilnega
odbora je dokončen.
34. člen
Delodajalci, mentorji in zdravniki sekundariji lahko v
primeru, da med opravljanjem programa sekundarijata nastane upravičeni sum o
kršenju kodeksa medicinske deontologije Slovenije sprožijo postopek pred
razsodiščem zbornice.
35. člen
Ta pravilnik se uporablja za zdravnike sekundarije, ki se
bodo zaposlili kot sekundariji po uveljavitvi tega pravilnika in za zdravnike
sekundarije, ki so se že pred uveljavitvijo tega pravilnika zaposlili kot
zdravniki sekundariji in pričeli z opravljanjem programa pripravništva (Uradni
list RS, št. 33/95, 60/95, 59/96 in 62/96) ter še niso začeli s programom
drugega dela sekundarijata.
Za zdravnike sekundarije, ki so že pričeli opravljati program
drugega dela sekundarijata pred uveljavitvijo tega pravilnika, se uporabljajo
določila pravilnika o vsebini in poteku sekundarijata, objavljenega v Uradnem
listu RS, št. 39/93.
36. člen
Ta pravilnik začne veljati naslednji dan po objavi v Uradnem
listu Republike Slovenije. Z dnem uveljavitve tega pravilnika preneha veljati
pravilnik o vsebini in poteku sekundarijata, objavljen v Uradnem listu
Republike Slovenije, št. 39/93.«. 

Pravilnik o spremembah in dopolnitvah
pravilnika o vsebini in poteku sekundarijata (Uradni list RS, št. 39/00) vsebuje naslednjo končno določbo:
»5. člen
Te spremembe in dopolnitve začnejo veljati osmi dan po objavi
v Uradnem listu RS, uporabljati pa se začnejo dne 1. 6. 2000.«.

Dopolnitve pravilnika o vsebini in poteku
sekundariata (Uradni list RS, št. 50/01) vsebujejo naslednjo končno
določbo:
»4. člen
Te dopolnitve pravilnika začnejo veljati, ko jih sprejme
skupščina zbornice in da nanjo soglasje minister, pristojen za zdravje,
naslednji dan po objavi v Uradnem listu RS.«.

Pravilnik o dopolnitvi pravilnika o vsebini in
poteku sekundarijata (Uradni list RS, št. 61/02) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
pravilnika o vsebini in poteku sekundarijata (Uradni list RS, št. 43/04) vsebuje naslednjo končno določbo:
»7. člen
Te spremembe in dopolnitve pravilnika začnejo veljati
naslednji dan po objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vsebini in poteku sekundarijata (Uradni list RS, št. 57/06) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.