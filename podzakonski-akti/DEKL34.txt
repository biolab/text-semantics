Ob zavedanju nezamenljivega
poslanstva in temeljnih ciljev Evropske unije ter vloge Republike Slovenije kot
njene članice, 
ob ponovni potrditvi zavezanosti evropskim vrednotam in
ciljem, kot so opredeljeni v Pogodbi o Evropski uniji in Pogodbi o delovanju
Evropske unije, 
v želji po razvidnih ciljih Republike Slovenije v institucijah
Evropske unije, še posebno v Svetu, 
ob upoštevanju 18-mesečnega programa Sveta (1. julij 2011–31.
december 2012) in Delovnega programa Komisije za leto 2011, 
ob upoštevanju prednostnih nalog, ki si jih je za to obdobje
zastavila Republika Slovenija,
DRŽAVNI ZBOR s to deklaracijo
sprejema temeljne politične usmeritve glede strateških
vprašanj, s katerimi se bo Republika Slovenija srečala pri nadaljnjem
sprejemanju odločitev v postopkih sprejemanja zakonodajnih in drugih aktov EU v
obdobju julij 2011–december 2012, ter 
se pridružuje v okviru svojih pristojnosti skupnim
prizadevanjem pri izvajanju te deklaracije.
Uvod
Sloveniji kot članici Evropske unije prinaša prihodnje
enoinpolletno obdobje velike izzive. Spremembe v ustroju Evropske unije z uveljavitvijo
Lizbonske pogodbe, gospodarska kriza, ki je Evropo in tudi Slovenijo močno
prizadela, demografske razmere, potreba po usklajenem trajnostnem razvoju v
korist varstva okolja in trajnostnega kmetovanja pa tudi zagotavljanju miru,
varnosti in varovanja človekovih pravic so glavni dejavniki, ki od Evropske
unije in njenih članic danes zahtevajo velike spremembe. Evropa vstopa v
obdobje, iz katerega bo izšla spremenjena, v obdobje, ki zahteva drugačen,
pogumnejši način odločanja, tako na institucionalnem področju kot pri
gospodarskem upravljanju. Če je bilo izvajanje dogovorjenih razvojnih politik v
preteklosti dolgoročen proces, je po nastopu krize postalo jasno, da je
reformne ukrepe treba izvesti hitro, ciljno usmerjeno, na ravni celotne
Evropske unije in hkrati z večjimi zavezami za vse države članice. Kriza je
tako dejansko okrepila skupno odločanje v okviru Evropske unije in privedla do
povečane koordinacije ključnih politik za krepitev gospodarstva in
konkurenčnosti. Takšen način delovanja na ravni Evropske unije so omogočile
tudi institucionalne spremembe, ki jih je uvedla Lizbonska pogodba. 
To pomeni, da se mora tudi Slovenija odzivati hitreje in
prožnejše. Še pomembnejša postaja določitev ključnih prednostnih področij, na
katerih bo Slovenija v prihodnjem obdobju izraziteje uresničevala svoje
interese v Evropski uniji. Za dosego ciljev pa mora svoja prizadevanja usmeriti
predvsem v izboljšanje konkurenčnosti, večanje rasti in druge ukrepe za izhod
iz gospodarske krize. V zvezi s tem je za Slovenijo zelo pomembna tudi
odločitev o razdelitvi sredstev iz proračuna EU, tako za namene razvoja,
kohezijske politike, kmetijstva kakor tudi varstva okolja. Kot država, ki je
gospodarsko in tudi drugače zelo povezana z državami Zahodnega Balkana, bo še
naprej intenzivno sodelovala pri procesu približevanja teh držav Evropski
uniji. Tako kot doslej pa bo v Evropski uniji uresničevala tudi nekatere
specifične, njej lastne interese, ki za učinkovitejše udejanjanje potrebujejo
podporo Evropske unije.
Za pametno, trajnostno in vključujočo rast
Evropska unija se že dalj časa spoprijema z vrsto izzivov, v
prvi vrsti z globalno gospodarsko in finančno krizo, pomanjkanjem virov ter
demografskimi in podnebnimi spremembami. Odgovor na te izzive je zapisan v
strateškem projektu Evropa 2020. Slovenija kot sestavni del evropskega prostora
podpira ambicioznost in celovitost te strategije in si bo doma prizadevala
doseči cilje glede pametne, trajnostne in vključujoče rasti ter petih glavnih
ciljev do leta 2020. Tako kot vse druge države članice je pripravila Nacionalni
reformni program, ki predvideva ukrepe za rast in strukturne spremembe. Z
evropskim semestrom je proces priprave dokumentov in spremljanja njihovega
izvajanja postal bolj zavezujoč, saj se pripravlja vzporedno s Programom
stabilnosti, ki opredeljuje javnofinančni okvir. 
Skupni cilj bo lahko dosežen le ob učinkoviti politiki na
ravni držav članic in EU. Zato smo si v Sloveniji na podlagi strategije Evropa
2020 zadali enako ambiciozne cilje: stopnjo delovno aktivnega prebivalstva
želimo dvigniti na 75 %, povečati
vlaganja v raziskave in razvoj na 3 %
BDP, zmanjšati emisije toplogrednih plinov za vsaj 6 %, povečati učinkovito rabo virov. Ohraniti želimo nizko
stopnjo osipa v šolah, povečati delež prebivalstva s terciarno izobrazbo na 40 % ter 40.000 prebivalcem omogočiti, da
se dvignejo nad prag revščine. 
Z zavezami, danimi v Nacionalnem reformnem programu, bo
Slovenija izvajala ukrepe, ki so za obdobje dveh let predvideni tudi v
nacionalnem proračunu. Prednostne naloge so ustvarjanje novih delovnih mest in
znanja za visoko dodano vrednost, spodbujanje rasti in ustvarjanje novih
inovativnih podjetij, povečanje zaposljivosti posameznikov in socialne
kohezivnosti, vzpostavitev razvojne prometne in energetske infrastrukture ter
prehod v okoljsko učinkovito, nizkoogljično družbo. 
Slovenija se zavzema za tesno povezavo med razvojnim in
proračunskim načrtovanjem ne samo na nacionalni, ampak tudi na evropski ravni.
Na nacionalni ravni bo zato nadaljevala z dejavnim pristopom k preglednemu
razvojnemu načrtovanju, tesnejšemu povezovanju z javnofinančnimi zmožnostmi ter
krepitvi mehanizmov za spremljanje učinkovitosti ukrepov.
Za učinkovito upravljanje
Slovenijo, kot malo odprto gospodarstvo, je kriza prizadela
bolj kot države v povprečju EU. Čeprav naše gospodarstvo ponovno beleži rast
BDP, je okrevanje razmeroma počasnejše od primerljivih držav EU. Razmerja v
svetovnem gospodarstvu so v obdobju po krizi v prid hitro rastočim
gospodarstvom, torej območjem zunaj EU. To se kaže kot zmanjševanje deležev EU
in Slovenije v izvoznih tržnih deležih, kar čuti tudi slovensko gospodarstvo,
ki je pretežno izvozno usmerjeno. Slovenija se zaveda, da gospodarska rast ne
more več temeljiti na javnofinančnih spodbudah – povečevanju javnofinančnega
primanjkljaja in javnega dolga, ampak na rasti in vlaganjih podjetniškega
sektorja, zato se bo zavzemala za povečanje konkurenčnosti evropskega
gospodarskega prostora kot celote. 
Dolžniška kriza v posameznih državah članicah evroobmočja
pomeni povečanje tveganj za druge države evroobmočja pa tudi za EU kot celoto.
V skrbi za zagotovitev trdnih ekonomskih temeljev in s ciljem izboljšati
fiskalno in finančno stabilnost je – v okviru procesov v EU – tudi Slovenija
uvedla spremembe na področju nadzora fiskalnih politik ter boljše usklajevanje
makroekonomskih politik, vključno z ukrepanjem proti makrofinančnim
neravnovesjem. V naslednjem obdobju bo za uspeh tega procesa ključno dosledno
izvajanje sprejetih zavez. Slovenija se bo v okviru oblikovanja evropskih ekonomskih
politik zavzemala za uresničitev strukturnih reform. Veliko vlogo pri
stabilizaciji bo imel finančni sektor, za katerega se v EU in svetu sprejemajo
in uveljavljajo nova pravila za izboljšanje preglednosti, ocenjevanja tveganj
in preprečevanje nastanka kriz v prihodnosti. 
Izzivi, s katerimi se sooča EU, so pomembni tudi za
Slovenijo. Slovenija se bo še naprej zavzemala za uveljavitev skupnih
mehanizmov za prevzem tveganj, ki bodo upoštevali velikost in strukturo
posameznega gospodarstva ter njegovo izpostavljenost tveganjem. Prizadevala si
bo, da bo novo gospodarsko upravljanje v okviru evropskega semestra omogočalo
pravočasno zaznavanje neravnovesij, preprečilo narodnogospodarske posledice in
stroške, predvsem pa sililo države članice k uresničevanju ukrepov za
povečevanje konkurenčnosti. Pomoč posameznim državam iz sprejetih mehanizmov
mora biti pogojena tudi z njihovim doslednim izvajanjem ukrepov in doseganjem
dogovorjenih rezultatov. Prav tako si Slovenija prizadeva, da se v EU
uveljavijo pobude, ki zagotavljajo stabilnost finančnega sektorja.
K razvojno naravnanemu proračunu EU
V razpravi o naslednjem večletnem finančnem okviru EU se bo
Slovenija zavzemala za večjo razvojno in trajnostno naravnanost proračuna, ki
mora postati eden ključnih instrumentov za doseganje ciljev iz strategije
Evropa 2020. V prihodnjem proračunu EU bi moralo biti več pozornosti namenjene
tudi novim izzivom, kot so boj proti podnebnim spremembam, zagotavljanje
energetske varnosti, biotske raznovrstnosti, prisotnost in odzivnost EU na
globalni ravni. 
Ker je kohezijska politika EU ena ključnih za doseganje
ciljev strategije Evropa 2020 na celotnem območju EU, Slovenija še naprej
podpira ohranitev močne, razvojno usmerjene kohezijske politike EU, ki mora
biti v proračunu Unije tudi ustrezno finančno podprta. Za Slovenijo je pri tem
še posebej pomembno, da se koncept prehodnih ureditev v kohezijski politiki
ohrani tudi po letu 2013, saj te blažijo negativne posledice nenadne odtegnitve
podpor, s čimer je omogočena nemotena nadaljnja krepitev konkurenčnosti
obravnavanih regij. 
Slovenija podpira tudi nadaljevanje reforme skupne kmetijske
politike v smeri spodbujanja konkurenčnosti in trajnostne kmetijske pridelave
ter krepitve politike razvoja podeželja. Ob tem opozarja na pomen postopnosti
uvajanja sprememb pri poenotenju neposrednih plačil in drugih kmetijskih
prejemkov med državami članicami EU. 
Ob navedenem Slovenija pričakuje dogovor o naslednjem
večletnem finančnem okviru EU, ki ji bo v prihodnjem srednjeročnem obdobju omogočil
ohranitev pozitivnega neto finančnega položaja, primerljivega s položajem
drugih držav članic s podobno stopnjo razvitosti, kar bi naši državi omogočilo
nemoten trajnostni razvoj ter krepitev konkurenčnosti njenega gospodarstva.
Za nadaljevanje širitve in evropsko perspektivo Zahodnega
Balkana
Slovenija si bo še naprej prizadevala za nadaljevanje
širitvenega procesa EU. Pri tem ostajajo prioriteta države Zahodnega Balkana.
Slovenija pričakuje, da bo to obdobje čas ključnega preboja in prehoda držav v
naslednje faze pridruževanja. 
Sprejemanje praks in norm EU v okviru širitvenega procesa
prinaša utrditev novih demokracij ter modernizacijo in stabilnost vseh struktur
v posamezni državi. Zato si bo Slovenija pri svojem delovanju v EU prizadevala,
da bo Unija celotnemu Zahodnemu Balkanu namenjala ustrezno pozornost in začela
pristopna pogajanja s tistimi državami, ki bodo izpolnile pogoje. To bo
ohranilo kredibilnost širitvenega procesa in utrdilo zavedanje državljanov teh
držav, da je članstvo v EU realen cilj, posledično pa okrepilo potrebne
reformne procese. Pri tem se morajo države zavedati, da so za napredek v
procesu približevanja EU poleg sprejemanja pravnega reda EU in reform potrebni
tudi njihovo dosledno izvajanje, spoštovanje pravne države in vsevključujoči
družbeni dialog. 
Slovenija si bo prizadevala, da bo v naslednjem večletnem
finančnem okviru znesek pomoči, ki ga EU namenja Zahodnemu Balkanu, omogočal
državam te regije hitrejše napredovanje pri vključevanju v EU. Zahodni Balkan
ostaja prednostna regija razvojnega sodelovanja Slovenije, kjer želi postati
prepoznavna donatorica razvojne pomoči. Za tesnejše povezovanje z državami
Zahodnega Balkana ter njihovo hitrejše približevanje EU si bo prizadevala tudi
v okviru konkretnih projektov in drugih aktivnosti širšega pomena na podlagi
Strategije EU za Podonavje.
Za prispevek Slovenije k raznolikosti Evropske unije
Tudi v prihodnjem 18-mesečnem obdobju bo Slovenija
nadaljevala s prizadevanji na nekaterih področjih v domeni politik EU, kjer ima
svoje specifične interese. 
Prizadevala si bo za to, da se kot eden od ukrepov za
izboljšanje položaja založnikov knjig v jezikih z majhnim številom govorcev
vzpostavi možnost za uvedbo ničelne stopnje DDV na knjigo. Tak splošni ukrep bi
lahko prispeval k jezikovni in kulturni raznolikosti, podprl ustvarjalnost ter
izboljšal dostopnost knjig bralcem. 
Slovenija se bo v okviru skupne kmetijske politike EU
zavzemala za to, da bo kljub velikemu deležu območij z omejenimi možnostmi za
kmetovanje mogoče povečevati konkurenčno sposobnost kmetijstva in živilstva,
krepiti prehransko varnost, zagotavljati stabilno pridelavo varne in kakovostne
hrane, trajnostno rabo proizvodnih potencialov v kmetijstvu ter skladen in
socialno vzdržen razvoj podeželja. 
Zagotavljanje varne in kakovostne hrane je za Slovenijo
prednostnega pomena. Zato bo pri zagotavljanju varnosti za potrošnika čim bolj
uporabljala načelo previdnostnega pristopa in si prizadevala za ohranitev
visokih standardov na tem področju. 
Majhnost sektorja kot takega ter mali priobalni ribolov sta
dve ključni posebnosti slovenskega ribiškega sektorja. Ta sektor ima poleg
oskrbe lokalnih trgov s svežimi ribiškimi in ribogojskimi proizvodi tudi
pomembno vlogo pri ohranjanju identitete Slovenije kot pomorske in ribiške
države. Slovenija meni, da je reforma skupne ribiške politike EU potrebna, v
okviru te reforme pa si bo prizadevala za upoštevanje posebnih lastnosti
majhnih ribiških sektorjev ter regionalnih posebnosti ribištva, zlasti ribištva
v Sredozemlju in Jadranu. 
Slovenija sodi med najbolj biotsko pestre in gozdnate članice
EU. Zaradi velikega števila rastlinskih in živalskih vrst ter habitatnih tipov
ima v EU največji delež svojega ozemlja pod Naturo 2000 in je pomemben steber
sistema ohranjanja narave v EU. Zahteve po ohranjanju narave terjajo dodatne
napore pri načrtovanju razvoja na lokalni in nacionalni ravni, zato si bo
Slovenija prizadevala za pravično porazdelitev finančnih in organizacijskih
bremen v EU, ki jih je treba primerno upoštevati pri sprejemanju naslednjega
večletnega finančnega okvira ter skupne kmetijske politike. Posebno pozornost
bo Slovenija namenila trajnostnemu gospodarjenju z gozdovi v okviru vseh pobud
na ravni EU. Podpirala bo dejavno upravljanje z gozdovi, ki vključuje
gospodarsko, okoljsko in socialno funkcijo, ter se zavzemala za večjo
povezanost med ukrepi glede podnebnih sprememb in biotske raznovrstnosti.
Slovenija meni, da harmonizirana shema trajnostnih kriterijev ni najboljša
rešitev za rabo biomase v EU, saj bi tak pristop lahko povzročil nasprotne
učinke in dodatna administrativna bremena, zato se bo zavzemala za upoštevanje
lokalnih in nacionalnih posebnosti v okviru obstoječega trajnostnega
upravljanja z gozdovi. Za Slovenijo je pomembno tudi, da gozdarstvo v prihodnje
ostane del politike razvoja podeželja. 
Pri izboru energetskih prednostnih infrastrukturnih projektov
na ravni EU je za Slovenijo pomembno, da metode zajamejo in pravilno
ovrednotijo tudi projekte manjših držav in upoštevajo regionalno dimenzijo.
Zavzemala se bo za to, da je pri oblikovanju metodologije za nediskriminacijski
izbor prednostnih projektov treba upoštevati ne samo čezmejne povezave, pač pa
tudi nadgradnjo obstoječih omrežij. Za doseganje ciljev diverzifikacije poti in
virov mora biti Slovenija vključena v plinski koridor Sever–Jug, prav tako je
bistveno povezana z energetskim trgom ter električnimi in plinskimi koridorji
jugovzhodne Evrope. Pri zagotavljanju zanesljive oskrbe z energijo se ne sme
pozabiti na tretje države. Slovenija bo poudarjala, da se projekti med sabo ne
izključujejo in da je projekt Južni tok z vidika diverzifikacije poti
odločilnega pomena za Slovenijo. 
Mobilnost je odvisna od prometne infrastrukture. V novi
prometni politiki EU do leta 2050 je za Slovenijo pomembna vzpostavitev funkcionalnega
in multimodalnega vseevropskega prometnega omrežja TEN-T. V okviru prihodnje
revizije odločbe o omrežju TEN-T se Slovenija zavzema za ohranitev sedanjih
tridesetih prioritetnih projektov, med njimi za Slovenijo še posebej pomembnega
prednostnega projekta št. 6 od Lyona do ukrajinske meje. V povezavi z Zahodnim
Balkanom se mora okrepiti pomen X. koridorja. Pri razbremenitvi preobremenjenih
prometnih osi se morajo upoštevati potencialni prometni tokovi in vključenost
transportnega potenciala severnega Jadrana in pristanišča Koper z njegovimi
zalednimi povezavami. 
Za Slovenijo kot državo z zunanjo kopensko mejo EU bo
načrtovana uvedba sistema registracije vstopa in izstopa na zunanjih mejah EU
pomembna. Uvedba tega sistema bo dobrodošla pomoč, ki bo olajšala delo mejnih
organov, obenem pa pripomogla k povečanju nadzora schengenskega prostora.
Slovenija se bo zavzemala za oblikovanje sistema, ki bo imel v praksi čim manj
nezaželenih učinkov na mejnih prehodih, ki bi se kazali v nedopustnih zastojih.
Zaradi tega se bo Slovenija zavzemala za uvedbo dvofaznega sistema registracije
vstopa in izstopa, tako da bi šele v drugi fazi uvedli zajemanje biometričnih
podatkov. 
V zvezi z vzpostavitvijo skupnega evropskega azilnega sistema
Slovenija meni, da se je treba v procesu sprejemanja aktov osredotočiti
predvsem na kakovost prihodnje zakonodaje in njenega izvajanja in manj na
dosego zastavljenega roka v letu 2012. Slovenija podpira dvig in poenotenje
standardov za prosilce azila v EU, vendar je ob tem treba spoštovati načelo
sorazmernosti in upoštevati tudi povečanje administrativnih bremen za države
članice. Slovenija ne podpira možnosti suspenza vračanja oseb v državo članico,
za katero je bila predhodno ugotovljena pristojnost za obravnavo prošenj za azil
ali mednarodno zaščito. 
Slovenija si bo v času predsedovanja prihodnjega tria držav
članic aktivno prizadevala za sprejemanje takšnih pravnih podlag in politik EU
s področja človekovih pravic in nediskriminacije, ki bodo temeljile na
spoštovanju človekovega dostojanstva, svobode, demokracije, enakosti, pravne
države in na spoštovanju človekovih pravic, vključno s pravicami pripadnikov
manjšin. Te vrednote so skupne vsem državam članicam v družbi, ki jo označujejo
pluralizem, nediskriminacija, strpnost, pravičnost, solidarnost ter enakost
žensk in moških.
PREDNOSTNE NALOGE REPUBLIKE SLOVENIJE ZA DELO V SVETU V OBDOBJU
JULIJ 2011–DECEMBER 2012
HORIZONTALNE ZADEVE
Institucionalne zadeve
Slovenija bo v prihodnjem osemnajstmesečnem obdobju
intenzivno spremljala dogajanja na področju institucionalnih zadev, kjer bo
delo osredotočeno na dokončanje izvajanja Lizbonske pogodbe. Od začetka
veljavnosti nove primarne zakonodaje se vzpostavljajo tudi novi mehanizmi
sodelovanja med posameznimi institucijami EU, predvsem med Svetom, Evropskim
parlamentom in Komisijo, pri čemer se bo Slovenija zavzemala za to, da se
uveljavljena vloga Sveta bistveno ne spremeni. Slovenija si bo glede
institucionalnih zadev prizadevala za učinkovito in konstruktivno zastopanje
svojih interesov v vseh institucijah EU. 
Državni zbor si bo pri tem še posebej prizadeval za nadzor
nad upoštevanjem načela subsidiarnosti v osnutkih zakonodajnih aktov institucij
EU ter za politični dialog z institucijami EU, zlasti z Evropsko komisijo. 
V skladu z dejstvom, da sodi med države z eno bolj odprtih
zakonodaj glede dostopa do informacij, in glede na to, da je dostop do
dokumentov institucij EU odslej tudi ena od temeljnih državljanskih pravic, si
bo Slovenija prizadevala tudi za večjo transparentnost delovanja EU. 
Prizadevala si bo tudi za zagotavljanje pogojev za delovanje
svojih državljanov v vseh institucijah EU. Pri tem se bo zavzemala za ustrezno
zastopanost zaposlenih slovenskih državljanov, vključno s položaji na višjih
ravneh. Kar najbolj bo izkoriščala tudi možnost začasne napotitve strokovnjakov
v institucije.
Naslednji večletni finančni okvir EU
Veljavni večletni finančni okvir (finančna perspektiva) EU se
izteče konec leta 2013. Ker vsebina večletnega finančnega okvira močno vpliva
na nadaljnji razvoj EU in njenih politik, s tem pa posredno tudi na položaj
držav članic v njej, bodo pogajanja o naslednjem večletnem finančnem okviru EU
ena prednostnih nalog Slovenije v prihodnjem obdobju. 
V okviru omenjenih pogajanj, ki se pričnejo sredi leta 2011,
bo Slovenija nadaljevala s svojimi prizadevanji za večjo razvojno usmerjenost
proračuna EU. Sedanji proračun EU namreč ne podpira več ustrezno glavnih ciljev
in skupnih ambicij EU, s katerimi bi se ta lahko učinkoviteje spopadla z izzivi
današnjega časa. Ob tem Slovenija meni, da mora prihodnji večletni finančni
okvir postati bistveno boljša podlaga za izvajanje ciljev ključnih razvojnih
dokumentov EU, kot je npr. strategija Evropa 2020. 
Kohezijska politika je ena ključnih politik EU za doseganje
ciljev strategije Evropa 2020, zato bo Slovenija še naprej podpirala ohranitev
ustreznega deleža za to politiko v proračunu EU. Pri tem zagovarja večjo
osredotočenost – tako kohezijske politike kot proračuna v celoti – na manjše
število strateških prioritet, večjo ciljno usmerjenost programov in projektov
ter opredelitev kohezijske politike kot integrirane razvojne platforme, ki naj
prispeva tudi k poenostavitvi in večji transparentnosti izvajanja, tako na
ravni EU kot na ravni držav članic in regij. Slovenija se pri tem posebej
zavzema za ohranitev t.i. prehodnih ureditev v kohezijski politiki kot
smiselnega, pravičnega in logičnega prehoda v večjo konkurenčnost, s čimer se
ublažijo negativne posledice nenadne odtegnitve podpor, hkrati pa ohrani
ustrezen motivacijski mehanizem za ciljna območja. 
Na področju skupne kmetijske politike Slovenija podpira
nadaljevanje reforme v smeri spodbujanja trajnostne kmetijske pridelave, kar bo
pripomoglo k doseganju skupnih ciljev EU na področju prehranske varnosti,
varstva okolja, zagotavljanja javnih storitev in dobrin ter k intenzivnejšemu
uvajanju inovacij. Ob tem izpostavlja pomen postopnosti pri poenotenju
neposrednih plačil in drugih kmetijskih prejemkov med državami članicami EU. 
Večje spremembe so potrebne tudi na področju prihodkov
proračuna EU, in sicer v smeri premostitve problema t.i. »pravičnih povračil«.
Slovenija zagovarja takšne spremembe, ki bi omogočile enostavnejši,
preglednejši in predvsem pravičnejši sistem prihodkov. Pri tem je odprta za
razpravo o uvedbi novih lastnih virov, ki pa državam članicam in njihovim
prebivalcem ne bi smeli ustvarjati dodatnih bremen. 
Glede na dejstvo, da – kljub izkazanemu interesu ob koncu
zadnjih pogajanj o sedanjem finančnem okviru – temeljite reforme proračuna EU
ni mogoče pričakovati, si bo Slovenija še naprej prizadevala za ohranitev
pozitivnega neto finančnega položaja, ki bo primerljiv s položajem drugih držav
članic s podobno stopnjo razvitosti.
Strategija Evropa 2020 in slovenski nacionalni reformni
program
V Sloveniji smo si v okviru strategije EU2020 zadali
naslednje cilje, ki naj bi jih dosegli do leta 2020: 
Stopnja delovno aktivnega prebivalstva med 20. in 64. letom
starosti se mora povečati na 75 %,
tudi z večjo vključitvijo mladih in starejših delavcev. 
V raziskave in razvoj vložiti 3 %
BDP. S tem je bila v ospredje postavljena potreba po javnih in zasebnih
naložbah v raziskave in razvoj, večji poudarek je bil dan vložkom in manj
učinkom. Jasno je, da je treba izboljšati pogoje za zasebne raziskave in razvoj
v EU, zato so k temu naravnani številni ukrepi iz te strategije. Jasno je tudi,
da združitev raziskav, razvoja in inovacij prinaša večji razpon izdatkov z
večjim donosom za poslovanje in nosilce produktivnosti. 
Treba je zmanjšati emisije toplogrednih plinov za vsaj 6 % v primerjavi z ravnjo iz leta 1990;
delež obnovljivih virov energije v naši končni porabi energije bi bilo treba
povečati na 25 % in doseči 20 % izboljšanje učinkovitosti rabe
energije. 
Izpolniti je treba cilj glede rezultatov izobraževanja, s čimer
bi odpravili težave zaradi zgodnje opustitve šolanja (v Sloveniji moramo vsaj
ohraniti trenutni delež 5,1 %);
prav tako je treba delež prebivalstva med 30. in 34. letom starosti, ki je
končalo terciarno izobraževanje, povečati na najmanj 40 %. 
Število prebivalcev, ki živijo pod pragom revščine, moramo
zmanjšati za 40.000. 
Nacionalni reformni program, ki je bil predložen Evropski
komisiji konec aprila 2011, zajema strukturne spremembe in prikaz izbranih
programskih ukrepov in projektov iz veljavnega proračuna za obdobje dveh let.
Ukrepi so bili izbrani glede na njihov vpliv na odpravljanje »ozkih grl« in
neposredni vpliv na cilje EU2020. Cilj Nacionalnega reformnega programa
Republike Slovenije je dolgoročno vzdržna gospodarska rast, ki jo bomo dosegli
z ukrepi ekonomske politike, strukturnimi ukrepi in institucionalnimi
prilagoditvami. Vodilo za oblikovanje ukrepov ekonomske politike je
konsolidacija javnih financ, ki temelji na krčenju izdatkov in ne na povečanju
davčnih obremenitev. Pogoj za to je določitev obsega javne potrošnje s
fiskalnim pravilom in strukture javne potrošnje na podlagi državnih razvojnih
prioritet. Prioritete so usmerjene k ustvarjanju novih delovnih mest in znanja
za visoko dodano vrednost, spodbujanju rasti in ustanavljanju novih inovativnih
podjetij, k večji zaposljivosti, aktivnosti, ustvarjalnosti in usposobljenosti
posameznikov ter k razvojni prometni in energetski infrastrukturi. Postopen
prehod v okoljsko učinkovito, nizkoogljično družbo je horizontalno zastopan v
vseh prioritetnih ukrepih. Socialna kohezivnost se bo izboljšala tudi z novim
sistemom uveljavljanja pravic iz javnih sredstev, ki je enostaven, pregleden in
ciljno usmerjen, ter drugimi ukrepi, katerih cilj je socialna aktivacija
oziroma povezovanje upravičencev do socialnih prejemkov s trgom dela.
Institucionalne prilagoditve predvidevajo spremembe za boljše delovanje trgov
in učinkovitejše gospodarjenje z javnim premoženjem. Med strukturnimi
spremembami je poglavitna prilagoditev načrtovana za pokojninski sistem. 
Nacionalni reformni program je del sistema razvojnega
načrtovanja, ki je v Sloveniji urejen z novo Uredbo o dokumentih razvojnega
načrtovanja in postopkih za pripravo predloga državnega proračuna. Ta ureja
način razvojnega načrtovanja, oblikovanja politik in določitve razvojnih
prioritet ter tesnejšo povezavo s pripravo programskega proračuna. Uredba je
postavila tudi nov okvir za koordinacijo razvojnih politik: krovno skupino za
razvojno načrtovanje, skupino za fiskalno politiko in delovne skupine za posamezne
politike. Za zagotovitev sistematičnosti razvojnega načrtovanja bo v letu 2011
pripravljen poseben zakon o razvojnem načrtovanju. 
Hkrati se razvija sistem, s katerim bomo sistematično
zagotavljali informacije za učinkovito odločanje, tako o kratkoročnih kot o
dolgoročnih ukrepih in projektih ter posledično o celotnih področjih posameznih
politik.
Podnebne spremembe
Prehod v nizkoogljično družbo in zmanjševanje odvisnosti od
fosilnega goriva ostajata v središču razvojnih izzivov Slovenije. 
Podnebne spremembe zahtevajo skladne ukrepe za zmanjševanje
izpustov in za prilagajanje nepovratnim procesom v vseh sektorskih politikah,
zato si bo Slovenija prizadevala za ustrezno vključevanje teh ukrepov zlasti v
industrijsko, energetsko, prometno, stanovanjsko, kmetijsko, raziskovalno in
kohezijsko politiko EU ter v razprave o naslednjem finančnem okviru. Slovenija
pozdravlja pripravo Načrta za prehod EU v konkurenčno gospodarstvo z nizkimi
emisijami ogljika do leta 2050 in se bo dejavno vključila v njegovo oblikovanje.
V zvezi s tem so za Slovenijo pomembna tudi naslednja
vprašanja: trajnostna oskrba s hrano; trajnostno in celostno upravljanje vodnih
virov za proizvodnjo hidroenergije; trajnostna raba in ohranjanje biotske
raznovrstnosti ter ekosistemskih storitev; trajnostno gospodarjenje z gozdnimi
ekosistemi za zagotavljanje njihove okoljske funkcije in vira biomase, lesa za
izdelke, ki skladiščijo ogljik, in ponora ogljika; prostorsko načrtovanje kot
eden izmed pomembnih preventivnih instrumentov za prilagajanje podnebnim
spremembam – povezano načrtovanje prostorskega in urbanega razvoja. 
V pogajanjih o doseganju novih srednjeročnih in dolgoročnih
ciljev EU glede zmanjšanja izpustov toplogrednih plinov si bo Slovenija
prizadevala, da bo pri sprejetih rešitvah poleg strokovnih meril upoštevana
tudi primerljiva in pravična razporeditev stroškov dodatnih bremen med države
članice EU. Slovenija pričakuje, da bodo pri tem imela pomembno vlogo merila
razvitosti in sposobnosti plačila ter da bo Evropska komisija, ki ima strokovne
zmogljivosti, ustrezno pomagala državam članicam s potrebnimi strokovnimi
podlagami. 
Za Slovenijo so v okviru razprav o srednjeročnih in
dolgoročnih ciljih zmanjšanja emisij še posebej pomembna naslednja vprašanja: 
-       
ustrezna delitev bremena med sektorji, vključenimi v shemo za trgovanje
z emisijami (ETS), in sektorji, ki v ETS niso vključeni, 
-       
upoštevanje ponorov ogljika v gozdovih (LULUCF), 
-       
v okviru ETS prehod z 20 %
na zahtevnejši cilj v obliki umika ustrezne količine avkcijskih kuponov, 
-       
upoštevanje solidarnosti in konkretnih razmer v državah članicah pri
spremembah odločbe o delitvi naporov, 
-       
vključitev podnebnih ciljev v evropske razvojne politike in finančne
instrumente v proračunski perspektivi 2013–2020, 
-       
ponovna preučitev smiselnosti cilja 10 %
obnovljivih virov energije v prometu do leta 2020 in 
-       
postavitev ciljev energetske učinkovitosti glede na končno rabo
energije. 
V pogajanjih za upoštevanje ponorov si bo Slovenija
prizadevala za ustrezno metodo obračunavanja v zvezi z rabo tal, spremembo rabe
tal in gozdarstvom (LULUCF). Ustrezna se nam zdi taka metoda obračunavanja, ki
ne bo dopuščala, da bi se preteklo dobro gospodarjenje z gozdovi lahko štelo
kot izpust in ne kot ponor. Posebne rešitve bo treba najti tudi za hitro rastoči
tranzitni in domači cestni promet. V pogajanjih glede delitev bremen
javnofinančne pomoči državam v razvoju si bo Slovenija prizadevala, da EU
prispeva svoj pravični delež; prav tako naj znotraj EU velja pravilo
pravičnosti in solidarnosti. 
V mednarodnih pogajanjih si bo Slovenija prizadevala, da ne
pride do pravne praznine po izteku prvega ciljnega obdobja Kjotskega protokola
k Okvirni konvenciji ZN o spremembi podnebja. 
Glede prilagajanja na podnebne spremembe se bo Slovenija na
ravni EU zavzemala za sprejetje skupne strategije EU ter za regionalno
povezovanje in ustanavljanje regionalnih centrov na območjih s podobnimi
podnebnimi spremembami.
Energetska varnost
Raznovrstnost tranzitnih poti in virov ključnih energentov –
energetske krize 2006–2009 so pokazale na nestanovitnost obstoječih tranzitnih
poti in naraščajočo odvisnost od majhne skupine dobaviteljev predvsem
zemeljskega plina, ki vse bolj postaja eden najpomembnejših virov proizvodnje
električne in toplotne energije v EU. Zato je treba v srednjeročni perspektivi
zagotoviti nadaljnjo politično podporo uresničitvi alternativnih tranzitnih
poti in virov ključnih energentov (surova nafta in zemeljski plin) v EU. 
Slovenija v obstoječem dialogu znotraj EU zagovarja stališče,
da je treba podpreti vse projekte (ob upoštevanju ustrezne zakonodaje EU), ki
bi lahko prispevali k odpiranju novih in alternativnih tranzitnih poti v EU, še
posebej vzpostavljanje novih plinskih poti na koridorju Sever-Jug med Baltskim
in Jadranskim morjem. Prav tako si prizadeva za uresničitev projekta Južni tok,
ki bo zagotovil dodatne zmogljivosti zemeljskega plina ob izvedbi novega
plinskega koridorja Ruska federacija–EU. 
Drugi ključni vidik je raznovrstnost virov energije, iz
katerega izhaja potreba po izvedbi projektov novih energetskih koridorjev (pri
tem je pomemben predvsem Južni koridor), ter zagotovitvi infrastrukturnih
zmogljivosti za dobavo alternativnega goriva, s čimer bi se bistveno povečala
energetska varnost EU. V tem smislu velja poudariti plinske terminale (LNG), s
katerimi si EU lahko zagotovi neodvisne (alternativne/dodatne) vire zemeljskega
plina. Slovenija takšne infrastrukturne projekte podpira, vendar morajo povsem
ustrezati okoljski zakonodaji EU. 
Zunanja energetska politika – glede energetike in energetske
varnosti je v zadnjih letih zaznati povečano medsebojno odvisnost dobaviteljev,
tranzitnih držav in odjemalcev. Pričakovati je, da se bo takšna medsebojna
odvisnost le še poglabljala, zato morajo države članice in EU kot celota
razvijati in izvajati učinkovito zunanjo energetsko politiko, katere osrednji
cilj mora biti zagotavljanje nemotene dobave zadostnih količin osrednjih
energentov iz različnih virov in po dostopni ceni. V tem smislu si bo Slovenija
še naprej prizadevala za graditev strateškega energetskega partnerstva z Rusko
federacijo kot osrednjo dobaviteljico ključnih (tekočih) energentov celotni EU.
Nujni pogoj takšnega partnerstva so vodenje odprtega dialoga z Rusko
federacijo, vključevanje v delovanje skupnih institucionalnih mehanizmov (sistemi
zgodnjega opozarjanja ipd.) in iskanje skupnih interesov vseh vpletenih.
Skupnost mora okrepiti svoje zunanje energetske odnose z državami bližnjega
sosedstva (predvsem s tranzitnimi državami Vzhodne Evrope) in Srednje Azije
(Kaspijski bazen), saj so ta območja ključna za nemoten tranzit energentov
(Vzhodna Evropa, Kavkaz) in povečanje raznovrstnosti virov (predvsem Srednja
Azija in Bližnji Vzhod). Mehanizmi, kot so »vzhodno partnerstvo« ali
»energetska skupnost«, so lahko učinkovit okvir za delovanje Skupnosti,
predvsem v odnosu do skupine bližnjih držav.
Prihodnost kohezijske politike
V letu 2011 bo Evropska komisija objavila predlog uredb
kohezijske politike EU za obdobje po letu 2013, ki jo je treba razumeti
predvsem v smislu težnje po reformi oziroma nadaljnjem izboljšanju
učinkovitosti in uspešnosti politik proračuna EU kot celote z upoštevanjem
ciljev strategije Evropa 2020 in trajnostnega razvoja ter v povezavi
kohezijskih tem z izzivi, ki jih prinašajo globalizacija, podnebne, demografske
in energetske spremembe. Kohezijska politika je ključen finančni instrument za
izvajanje strategije Evropa 2020. Gre za razvojno politiko, ki pomeni temeljni
steber same EU. Je jasen odraz solidarnosti znotraj EU, hkrati pa neposredno
prispeva h krepitvi konkurenčnosti vseh njenih področij. V prihodnje bo večji
poudarek na doseganju rezultatov in njihovem vrednotenju. 
Slovenija razume kohezijsko politiko kot politiko, ki si
prizadeva za odpravo razvojnih ovir v vseh evropskih regijah in državah.
Kohezijska politika mobilizira razvojne vire za doseganje ekonomske, socialne
in teritorialne kohezije in je ena ključnih politik EU za ohranjanje in
krepitev enotnosti povezave. Poleg tega je politika z visoko in nedvoumno
evropsko dodano vrednostjo, ki neposredno prispeva h krepitvi konkurenčnosti,
modernizaciji in trajnostnemu razvoju pa tudi evropski solidarnosti. Slovenija
verjame, da mora kohezijska politika ostati dejavna v vseh regijah, saj se le
tako omogoči spodbujanje konkurenčnosti s sprostitvijo razvojnih potencialov
vseh in vsake od evropskih regij. Programi evropskega teritorialnega
sodelovanja, v okviru katerega ima vidnejšo vlogo čezmejno sodelovanje,
omogočajo skupno projektno sodelovanje, izmenjavo dobrih praks in izkušenj med
evropskimi partnerji zunaj nacionalnih meja pa tudi sodelovanje EU s sosednjimi
regijami, s čimer se ustvarja značilna evropska dodana vrednost. Ta je še
posebej opazna na obmejnih območjih, zato je za ozemeljsko manjše države, ki so
''bogate'' z zunanjimi mejami, takšno sodelovanje prednostnega pomena. 
Morebitne velike ali nenadne spremembe v obsegu podpore
Slovenija ocenjuje kot neskladne z navedenimi izhodišči in logiko kohezijske
politike ter kot takšne nesprejemljive. Zato so t.i. prehodni mehanizmi
ključnega pomena za uspešno nadaljevanje in izkoriščanje razvojnih potencialov,
predvsem pa doseganje trajnostne in vzdržne rasti vseh območij. V nasprotnem
primeru je tveganje za nazadovanje preveliko. V negotovih časih finančne in
gospodarske krize je ta nevarnost še toliko večja in nujnost mehanizmov
izrazitejša, če želimo, da vse regije dejansko postanejo gonilna sila
dolgoročnega razvoja evropskega gospodarstva in prispevajo k uresničevanju
ciljev, zapisanih v strategiji Evropa 2020. 
Slovenija razume cilje in prioritete strategije Evropa 2020
kot primerne in ključne tako za EU kot celoto kot za vsako državo in regijo v
njej, vlogo kohezijske politike pri njihovem uresničevanju pa eno od
najpomembnejših. Za uspeh Evrope 2020 je nujna zagotovitev ustreznih finančnih
sredstev, tako iz proračuna držav članic kot iz proračuna EU, ki mora odražati
prioritete in cilje, zapisane v strategiji. Hkrati pa mora biti kohezijska
politika oblikovana tako, da vsaki izmed regij omogoča kar najučinkovitejše
izkoriščanje njenih specifičnih razvojnih potencialov. Slovenija meni, da bo k
temu pripomoglo tudi izboljšanje integracije prostorske dimenzije v različne
politike na vseh ravneh, saj je to bistvenega pomena za učinkovito izvajanje
Strategije EU 2020 na podlagi načel teritorialne kohezije in usmeritev
Teritorialne agende 2020. 
Slovenija razume in podpira prizadevanja, da bi izvajanje
kohezijske politike kar najbolj temeljilo na doseganju rezultatov, in izraža
pričakovanje, da spremembe v sistemu izvajanja ne bodo povečale
administrativnih bremen, saj je treba nadaljevati s procesom poenostavitve. 
Slovenija se zaveda skupnega poslanstva in odgovornosti za
oblikovanje jasnih določb in pravil oziroma čimprejšnje sprejetje zakonodajnega
okvira kohezijske politike. Le če bo predlog novega zakonodajnega okvira
predstavljen pravočasno, bo ta lahko sprejet dovolj zgodaj, da bo mogoče
pravočasno začeti izvajanje programov naslednjega večletnega finančnega okvira
EU.
Makroregionalne strategije EU
Slovenija je naklonjena konceptu makroregionalnih strategij v
EU, če te podpirajo izvajanje zadanih ciljev trajnostnega razvoja v EU in
prinašajo dejansko dodano vrednost. Kot alpska, sredozemska in podonavska
država na stičišču različnih potencialnih interesnih makroregij je odprta za
tiste makroregionalne povezave, ki utrjujejo njen strateški položaj, omogočajo
večje razvojne možnosti ter učinkovitejše izvajanje skupnih politik. Tovrstne
strategije morajo biti tudi finančno in institucionalno nevtralne, njihovo
izvajanje pa ne bi smelo vplivati na spremembe obstoječih struktur in postopkov
za izvajanje finančnih instrumentov EU. 
Strategija EU za Podonavje – kot dejavna članica Strategije
EU za Podonavje se Slovenija zavzema za čim intenzivnejše sodelovanje in
tesnejše povezovanje v okviru strategije, tako na nacionalni in regionalni
ravni kot v okviru nevladnih subjektov, kot so univerze, razvojne institucije
ter mala in srednje velika podjetja. Tesnejše in bolj usklajeno sodelovanje
obstoječih institucij ter učinkovitejša uporaba obstoječih evropskih in
nacionalnih sredstev lahko namreč – na podlagi konkretnih, ciljno usmerjenih
projektov – v marsičem pripomoreta k uspešnejšemu trajnostnemu razvoju tega
dela Evrope, krepitvi njegovih konkurenčnih prednosti v širšem prostoru ter
tesnejšim povezavam in medsebojnemu razumevanju prebivalstva. 
Slovenija je v tem okviru še zlasti zainteresirana za več
sodelovanja s sosedami in državami Zahodnega Balkana, predvsem na področjih
prometa, okolja, energetske varnosti, večje mobilnosti oseb in znanja ter
krepitve institucij. 
Strategija EU za jadransko-jonsko makroregijo – v okviru
razprav o novih makroregionalnih strategijah je Slovenija zainteresirana za
vzpostavitev t.i. Strategije EU za jadransko-jonsko makroregijo. Skupaj z
Italijo in Grčijo že sodeluje pri pripravi vsebin makroregionalnega sodelovanja
in vodi odprti dialog z Evropsko komisijo. Po zgledu Strategije EU za regijo
Baltskega morja smo prepričani, da je podobna trajnostno usmerjena razvojna
strategija potrebna tudi za območje Jadrana in Jonskega morja.
MAKROEKONOMSKA VPRAŠANJA
Makroekonomska politika in Evropska monetarna unija (EMU)
Slovenija podpira novo zasnovo gospodarskega upravljanja, ki
se oblikuje na ravni EU z namenom krepitve nadzora nad fiskalnimi in
makroekonomskimi politikami, in se bo zavzemala za izpolnitev zastavljene
časovnice, pri čemer pa ne sme trpeti vsebina nove zasnove makroekonomskega in
fiskalnega nadzora. Slovenija podpira tudi vzpostavitev Evropskega
stabilizacijskega mehanizma in se bo zavzemala za pravočasno ratifikacijo
Pogodbe o ustanovitvi ESM in potrebne spremembe Pogodbe o delovanju EU. 
V zvezi s Paktom »evro plus« je Slovenija oblikovala nabor
zavez na vseh štirih prioritetnih področjih, dogovorjenih v paktu (spodbujanje
konkurenčnosti, spodbujanje zaposlovanja, nadaljnji prispevek k vzdržnosti
javnih financ in okrepitev finančne stabilnosti). Gre za konkretne ukrepe,
predvidene že v Nacionalnem reformnem programu in Programu stabilnosti, za
katere se Slovenija lahko zaveže, da jih bo izpolnila v naslednjem letu, kar se
bo na ravni EU preverjalo junija 2012.
Finančne storitve in prost pretok kapitala
Slovenija se bo zavzemala za tiste rešitve, ki zagotavljajo
transparentno in nadzorovano delovanje finančnega sistema. Prav tako bo
podpirala napredek na tistih področjih maloprodajnih finančnih storitev, ki
prinašajo korist potrošnikom v EU. Predvidoma bodo med pomembnejšimi
zakonodajnimi pobudami v Svetu obravnavane predvsem naslednje: 
Prenova direktive o sistemih zajamčenih vlog – Slovenija
podpira predlog, če bodo določbe o uskladitvi mehanizmov delovanja sistemov
zajamčenih vlog pripomogle k večji učinkovitosti izplačil zajamčenih vlog
(zlasti določbe glede financiranja sistemov, ohranjanja enake stopnje kritja,
hitrejših rokov za izplačilo in medsebojnega sodelovanja sistemov). 
Sprememba direktive o odškodninskih shemah za vlagatelje –
Slovenija podpira direktivo in si bo prizadevala zagotoviti visoko stopnjo
varstva vlagateljev, ne da bi to prekomerno obremenilo ponudnike investicijskih
storitev. 
Uredba o izvedenih finančnih instrumentih OTC, centralnih
nasprotnih strankah in repozitorijih sklenjenih poslov – Slovenija podpira
predlog uredbe.
Obdavčitev
Na ravni EU (delo v Svetu) bodo obravnavane številne
zakonodajne pobude; med pomembnejšimi dosjeji so naslednji: 
Direktiva o obdavčenju prihrankov ter sporazumi proti davčnim
utajam – Slovenija podpira napredek glede teh dosjejev, zato pričakuje
čimprejšnje sprejetje direktive in sporazumov s tretjimi državami, saj so
namenjeni preprečevanju finančnih goljufij in zaščiti finančnih interesov
Skupnosti. 
Direktiva o obdavčenju energentov in električne energije –
Slovenija pozdravlja predlog celovite spremembe energetske direktive, saj
pomeni pomemben instrument za doseganje že zastavljenih ciljev na področju
blaženja podnebnih sprememb, je v skladu z izhodišči strategije prehoda na
nizkoogljično družbo in bi lahko pomenila podlago za koordiniranje zelene
javnofinančne reforme. Tako vključevanje okoljske komponente v obdavčitev
energentov in električne energije za Republiko Slovenijo ni sporna, saj jo že
upošteva pri oblikovanju višine trošarin na energente. Ker pa je marsikatera od
predlaganih rešitev nejasna, bo treba od Evropske komisije zahtevati dodatna
pojasnila, zlasti v luči morebitnega vpliva sprememb obdavčevanja na sektorje, ki
po sedanji direktivi in Zakonu o trošarinah uživajo določene olajšave (npr.
komercialni promet, kmetijska dejavnost), na javnofinančne prihodke, na
morebitno rast drobnoprodajnih cen energentov, za gospodinjstva itd. 
Skupna konsolidirana osnova za davek od dohodkov pravnih oseb
(CCCTB) – Slovenija je zadržana do predloga direktive o CCCTB, predvsem do
ideje o konsolidaciji davčnih osnov, pripravljena pa je razpravljati o učinkih
direktive o CCCTB ter o učinkih skupne davčne osnove (CCTB), zlasti o načinu določanja
skupne davčne osnove (CCTB). 
Davek na dodano vrednost (DDV) – Slovenija se strinja, da je
treba v zvezi s prenovo sistema DDV zmanjšati kompleksnost sedanjega sistema,
izboljšati delovanje notranjega trga, izboljšati pobiranje davka in rešiti problem
dovzetnosti sedanjega sistema za goljufije ter upoštevati tehnološke spremembe
in spremembe gospodarskega okolja. Slovenija se zavzema za določitev dokončnega
sistema obdavčevanja transakcij znotraj Unije ter rešitev drugih odprtih
vprašanj, ki so izpostavljena v Zeleni knjigi, pri čemer podpira ukrepe, ki
bodo zagotovili nevtralnost sistema DDV, konkurenčnost podjetij in vzdržnost
javnih financ ter zmanjšali administrativne obremenitve in stroške za podjetja
in davčne uprave. Slovenija podpira tudi predlog Direktive o davku na dodano
vrednost v zvezi z obravnavo zavarovalnih in finančnih storitev ter predlog
Uredbe o izvedbenih ukrepih za to direktivo, ki sta še vedno v fazi obravnave v
Svetu. 
Obdavčenje finančnega/bančnega sektorja – Slovenija glede
tega področja v tej fazi meni predvsem, da prihodnje rešitve ne bi smele
poslabševati konkurenčnosti finančnega sektorja EU, pri obdavčitvi pa je
smiselno ciljati predvsem na tiste finančne transakcije, ki so lahko povezane s
špekulacijami.
Letni proračun
V vsakoletnem utečenem postopku sprejemanja letnih proračunov
EU si bo Slovenija prizadevala za sestavo proračuna, ki sledi zdaj veljavnemu
medinstitucionalnemu dogovoru o večletnem finančnem načrtu. Vsebinsko bo
namenila posebno pozornost sredstvom za kohezijsko in strukturno politiko ter
politiko razvoja podeželja. V splošnem bo zagovarjala takšen obseg proračuna
EU, ki bo omogočil nemoteno izvajanje vseh politik in vplačevanje v proračun EU
skladno z dejanskimi potrebami po plačilih.
Carinska unija
V zvezi s spremembami moderniziranega carinskega zakonika bo
Slovenija zagovarjala čim manjše odmike od že sprejetih ključnih razvojno
usmerjenih določb ter podpirala samo tiste spremembe, ki so nujno potrebne
zaradi ugotovljene zastarelosti oziroma neustreznosti glede na razvoj prakse in
tehnologije. Ob tem bo vztrajala pri upoštevanju dosežene ravni razvoja in
informacijske usposobljenosti organov in gospodarskih subjektov, ki so
posledica priprav na izvajanje moderniziranega carinskega zakonika od leta 2008
naprej. 
Slovenija si bo prizadevala za čimprejšnje sprejetje uredbe
Evropskega parlamenta in Sveta o izvajanju 10. člena Protokola ZN o strelnem
orožju in uvedbi izvoznih dovoljenj za strelno orožje, njegove sestavne dele in
strelivo ter ukrepih glede njihovega uvoza in tranzita. Dejavno se vključevala
v razpravo o novem predlogu uredbe Evropskega parlamenta in Sveta o carinskem
izvrševanju pravic intelektualne lastnine, s katero se bo nadomestila Uredba
1383/2003 o carinskem ukrepanju zoper blago, glede katerega obstaja sum, da
krši določene pravice intelektualne lastnine, in o ukrepih, ki jih je treba
sprejeti zoper blago, glede katerega je ugotovljeno, da je kršilo take pravice.
Prav tako bo Slovenija dejavno podpirala sprejetje rednih letnih delovnih načrtov
Skupnosti za carino. 
Slovenija bo skrbno spremljala razpravo o predlogu nove
uredbe, ki bo združila obstoječo Uredbo o medsebojni pomoči med upravnimi
organi držav članic in o sodelovanju med njimi in Komisijo zaradi zagotavljanja
pravilnega izvajanja carinske in kmetijske zakonodaje ter Sklep Sveta o uporabi
informacijske tehnologije za carinske namene. 
V zvezi z uveljavljanjem strategij za carinsko sodelovanje s
partnerji na vzhodni meji EU (Rusija, Belorusija, Moldavija in potencialno
druge države vzhodnega partnerstva) bo Slovenija podpirala oblikovanje sistemov
za izmenjavo carinskih informacij ob pogoju predhodne sklenitve ustrezne pravne
podlage. Prav tako bomo podpirali prizadevanja za tovrstno ureditev izmenjave
podatkov s Hrvaško in Srbijo. 
Slovenija bo podpirala nadaljnje aktivnosti na podlagi
sklepov Sveta o strategiji priprave nekaterih sosednjih držav na pristop h
konvencijama ES-EFTA iz leta 1987 o skupnem tranzitnem postopku in
poenostavitvi formalnosti pri blagovni trgovini, zlasti držav Zahodnega
Balkana. 
Podpirala bo sklenitev dogovora med EU in ZDA o medsebojnem
priznavanju varnostnih carinskih sistemov in se zavzemala za širitev tovrstnih
dogovorov ali sporazumov o carinski varnosti z nekaterimi drugimi državami
(Kitajska, Kanada). Sodelovala bo v pogajanjih v zvezi s sporazumi o medsebojni
upravni pomoči v carinskih zadevah s tretjimi državami, ki potekajo samostojno
ali v okviru pogajanj za sporazume o prosti trgovini ali poglobljenem
gospodarskem sodelovanju. 
Na multilateralni ravni se bo Slovenija še naprej zavzemala
za sklenitev pogajanj v okviru Svetovne zdravstvene organizacije za ambiciozni
protokol o nadzoru nedovoljene trgovine s tobačnimi izdelki, ki bo na svetovni
ravni vzpostavil učinkovite ukrepe za preprečevanje nezakonite proizvodnje in
trgovine tobačnih izdelkov. 
V okviru pogajanj pri Svetovni trgovinski organizaciji bo
Slovenija dejavno sodelovala pri pogajanjih za sporazum o trgovinskih
olajšavah, katerega določbe se večinoma nanašajo na carinske postopke in ravnanja,
in podpirala Evropsko komisijo pri uveljavljanju pogajalskih stališč EU, s
katerimi se omogoča mednarodna uveljavitev že doseženih carinskih standardov
EU.
Statistika
Slovenija se bo s svojimi predstavniki na vseh ravneh dejavno
vključevala v postopke odločanja ter priprave usklajevanja in sprejemanja
zakonodajnih aktov v zvezi s statistiko. Prizadevala si bo za usklajevanje z
vsemi zainteresiranimi stranmi že na zgodnji stopnji oblikovanja zahtev po
novih statističnih podatkih. 
Zavzemala se bo za ustrezne dopolnitve nedavno predlagane
uredbe o Evropskem sistemu nacionalnih in regionalnih računov v EU, ki jo
Slovenija načeloma podpira, vendar predlaga nekatere spremembe, še naprej pa si
bo (v skladu z delovnim programom Eurostata) prizadevala za polno izvajanje
določil Uredbe o evropski statistiki, ki daje pravno podlago za razvoj,
pripravo in izkazovanje evropske statistike ter ponuja rešitve, s katerimi bi
se lahko prožno odzvali na naraščajoče zahteve po novih statističnih podatkih
na ravni EU, v pogojih kadrovskih in finančnih omejitev, v katerih delujejo
statistični uradi, in z upoštevanjem uresničevanja splošnega cilja zmanjšanja
administrativnih bremen. To naj bi dosegli z učinkovitejšim upravljanjem
evropskega statističnega sistema in z večjo prožnostjo pri pripravi evropske
statistike.
PODJETNIŠTVO IN KONKURENČNOST
Notranji trg
Vloga enotnega trga pri zagotavljanju konkurenčnega
poslovnega okolja za podjetja, povečanju izbire za potrošnike ter ustvarjanju
novih delovnih mest je ključna za doseganje ciljev strategije EU2020. Slovenija
pozdravlja »Akt za enotni trg«, ki ga je aprila 2011 sprejela Evropska komisija
kot kratkoročni pa tudi večletni delovni program tako Komisije kot držav
članic, z namenom ponovnega zagona in krepitve delovanja enotnega trga. Akt je
rezultat obravnave mnenj strokovne in druge javnosti, kar zagotavlja tudi
politično podporo izvedbi aktivnosti, zapisanih v Aktu. Z Aktom je opredeljenih
12 področij, katerih urejanje bo pripomoglo k doseganju zastavljenih ciljev na
področju enotnega trga, s tem pa tudi k ustvarjanju pogojev za doseganje
gospodarskih ciljev. Slovenija je z zadovoljstvom ugotovila, da so med 12
področji številne naloge, ki jih je tudi sama opredelila kot prednostne za
nadaljnjo krepitev delovanja enotnega trga, med drugim pravice intelektualne
lastnine oziroma uvedba enotnega patentnega varstva, mobilnost delavcev oziroma
posodobitev pravil priznavanja poklicnih kvalifikacij, podpora čezmejnega
opravljanja storitev in krepitev socialnega podjetništva. 
Prost pretok storitev – Slovenija pozdravlja pripravo
»standardizacijskega paketa« Komisije, ki naj bi pripomogel k prilagoditvi
sistema standardizacije na ravni EU tehnološkim in gospodarskim potrebam, kakor
tudi k boljši vključitvi tega sistema v podporo izvajanju zakonodaje EU, javnih
naročil in boljši vključitvi vseh zainteresiranih v pripravo in uporabo
standardov. Pri tem je treba podpreti tudi spodbudo za pripravo in uporabo
standardov na področju storitev, kadarkoli bi to bilo potrebno in primerno. 
Intelektualna lastnina – Slovenija se zavzema za čimprejšnjo
vzpostavitev enotnega patentnega varstva in pozdravlja predlog Uredbe o
vzpostavitvi okrepljenega sodelovanja na področju uvedbe enotnega patentnega
varstva ter predlog Uredbe o vzpostavitvi okrepljenega sodelovanja na področju
uvedbe enotnega patentnega varstva z veljavno ureditvijo prevajanja. V okviru
pogajanj za evropski patentni sistem se bo zavzemala za učinkovit, cenovno
ugoden in pravno varen patentni sistem. 
Boljša zakonodaja – Za Slovenijo je še vedno prednostna
naloga nadaljevanje akcijskega programa za zmanjšanje administrativnih bremen
za 25 odstotkov do leta 2012, odpravljanje administrativnih ovir, poenostavitev
zakonodaje in pospešeno izvajanje presoje posledic predpisov. Podpirala bo tudi
vse aktivnosti za praktično uveljavitev pravil »razumne zakonodaje«. 
Pravo družb – V okviru sporočila Komisije Akt za mala
podjetja si Slovenija prizadeva za čimprejšnje sprejetje Uredbe, ki določa
statut evropske zasebne družbe. Namen uredbe je oblikovanje poslovnega okolja
za mala in srednja podjetja, ki bo olajšalo čezmejno poslovanje in rast teh
podjetij. S sprejetjem te uredbe bodo uresničene vse pobude, ki jih je
predvidel Akt za mala podjetja. 
Slovenija se bo zavzemala za sprejetje zakonodaje in drugih
aktov na ravni Unije za ustrezno zagotavljanje možnosti, ki jih omogoča dobro
delujoči enotni trg v korist podjetij in prebivalcev, tako Slovenije kot vseh
preostalih držav članic.
Industrijska politika, podjetništvo in inovacije ter s tem
povezani novi izzivi
Mala in srednje velika podjetja – V okviru politike
spodbujanja malih in srednjih podjetij (MSP) bo Slovenija dejavno sledila
razpravam ter novim pobudam v okviru Akta za mala podjetja. Prav tako bo
Slovenija pospešeno izvajala pobudo EU Akta za mala podjetja (SBA). Evropska
komisija bo v letih 2011 ter 2012 pripravila kar nekaj pobud v tem okviru, od
področja dostopa do finančnih sredstev, področja standardizacije do spodbujanja
oblikovanja ter promocije podjetništva v šolskem sistemu. Poseben poudarek bo
na internacionalizaciji ter težavah MSP na tem področju. 
Industrijska politika – V okviru industrijske politike EU se
bo nadaljevalo izvajanje sodobne industrijske politike, ki temelji na vodilni
pobudi EU2020 o industrijski politiki. Znotraj te pobude bomo še posebej
osredotočeni na izvajanje ukrepov v SBA ter na okoljske vidike, ki za
industrijo pomenijo tako oviro kakor izziv. Tukaj lahko izpostavimo tudi
problematiko dostopa industrije do surovin. V okviru EU bo tudi zato
vzpostavljeno inovacijsko partnerstvo na temo dostopa do surovin.
Varstvo potrošnikov
Slovenija pozdravlja dosežen napredek pri sprejemanju
Direktive o pravicah potrošnikov in izraža pričakovanje, da bo direktiva
sprejeta v prvi obravnavi. Pozdravljamo tudi predlog Direktive o kreditnih
pogodbah za stanovanjske nepremičnine, ki ga je Evropska komisija predložila
Svetu aprila 2011, in namero Evropske komisije, da do konca leta 2011 predstavi
zakonodajni predlog o alternativnem reševanju sporov in predlog revizije
Direktive o paketnih potovanjih.
VISOKO ŠOLSTVO, ZNANOST, TEHNOLOGIJA IN INFORMACIJSKA DRUŽBA
Visoko šolstvo
Kot je zapisano v novem Nacionalnem programu visokega šolstva
za obdobje 2011–2020, si bo Slovenija prizadevala za vzpostavljanje strukturnih
partnerstev visokošolskih zavodov z gospodarstvom in drugimi inovacijskimi
potenciali. Visoka zaposljivost izobraženih kadrov, mednarodna mobilnost ter
pravičen dostop do visokega šolstva in neovirano dokončanje študija so zato med
ključnimi cilji, ki bodo neposredno krepili konkurenčno sposobnost EU in
slovenskega gospodarstva, za kar bo treba še okrepiti sodelovanje visokošolskih
institucij z gospodarstvom pri oblikovanju in izvajanju takšnih študijskih
programov, ki bodo nudili visokoizobraženim kadrom kompetence za hiter in
učinkovit odziv na potrebe trga dela. 
V ospredju slovenskih prizadevanj bo tudi povečanje
avtonomije in odgovornosti visokošolskih institucij. Temu trendu sledimo tudi
na področju zagotavljanja kakovosti, saj bomo prešli s programskega na
institucionalno akreditiranje. Slovenija se bo posvetila tudi skrajševanju trajanja
študija, vzpostavitvi pravičnejšega sistema, vključno s finančno podporo
študentom, povečanju internacionalizacije visokošolskega izobraževanja,
okrepitvi (javnega) vlaganja v visoko šolstvo ter izboljšanju učinkovitosti
porabe sredstev. 
Cilj navedenih ukrepov je tudi prispevati k doseganju cilja v
okviru strategije Evropa 2020 na področju visokega šolstva: 40 % mlade generacije, stare od 30 do 34
let, naj bi pridobilo diplomo terciarnega izobraževanja.
Raziskave, razvoj in inovacije
Slovenija si je v okviru strategije EU2020 zadala cilj, da bo
do leta 2020 v raziskave in razvoj vlagala 3 %
BDP. 
Pozdravlja objavo Zelene knjige: na poti k skupnemu
strateškemu okviru za financiranje raziskav in inovacij v EU ter javno
razpravo, ki pomenita začetek oblikovanja prihodnjega okvirnega programa,
imenovanega Skupni strateški okvir. Na področju raziskav, razvoja in inovacij
si bo Slovenija prizadevala za hitrejši razvoj in učinkovitejše delovanje
Evropskega raziskovalnega prostora (ERP) ter za uveljavitev pete svoboščine –
prostega pretoka znanja. Bistvo tega koncepta je vzpostavitev pretoka znanja,
idej in raziskovalcev v Evropi, ki ga je Evropski svet med slovenskim
predsedovanjem uvrstil med najpomembnejše prednostne naloge EU, in sicer kot
t.i. Ljubljanski proces. V tem prostoru je vzpostavitev odličnih raziskovalnih
infrastruktur eden ključnih dejavnikov spodbujanja razvoja trikotnika znanja,
družbeno-gospodarskega razvoja ter konkurenčnosti Evrope in njenih regij.
Slovenija se zavzema za posodobitev raziskovalnega, izobraževalnega in
inovacijskega sistema, ki je pogoj za delovanje tega trikotnika. Ta zagotavlja
ustrezno strukturo za oblikovanje in boljše usklajevanje politik, vezanih na
ustvarjanje in prenos znanja. 
Slovenija bo dejavno sodelovala pri pripravi novega okvirnega
programa EU za raziskave in inovacije, ki bo po letu 2013 nadomestil sedanji 7.
okvirni program. Podobno kot druge države članice EU tudi Slovenija podpira
merilo odličnosti kot ključno za izbor in financiranje evropskih projektov in programov.
Ob tem pa je v našem interesu in interesu mnogih držav članic, da se pri
oblikovanju prihodnjega okvirnega programa upoštevajo ugotovitve Vmesnega
poročila o 7. okvirnem programu ter več pozornosti nameni državam, ki ne
dosegajo povprečne učinkovitosti v okvirnih programih. 
Slovenija bo tudi v prihodnje delovala v skladu s svojimi
prednostnimi cilji: povečati število raziskovalcev, dograjevati in
izpopolnjevati velike raziskovalne infrastrukture, uveljavljati vseživljenjsko
učenje in odpraviti administrativne ovire za pretok raziskovalcev. Več poudarka
želi dati izboljševanju možnosti za razvoj raziskovalne kariere z družinam
prijaznimi modeli, kar bi pritegnilo več žensk in pripadnikov mlajše
generacije.
Telekomunikacije, poštne storitve in storitve informacijske
družbe
Za Slovenijo je ključno izvajanje ukrepov, določenih v
Digitalni agendi, ki je ena izmed sedmih vodilnih pobud, ki jih predvideva
strategija Evropa 2020. Strategija opredeljuje vlogo
informacijsko-komunikacijske tehnologije pri uresničevanju ambicioznih
evropskih ciljev do leta 2020, njen namen pa je zagotoviti trajne ekonomske in
socialne koristi, ki jih omogoča enoten digitalni trg, temelječ na hitrem
internetu in interoperabilnih aplikacijah oziroma storitvah. Slovenija si bo prednostno
prizadevala za čimprejšnje sprejetje Programa za politiko radiofrekvenčnega
spektra (RSPP), ki je ključni element Digitalne agende. Cilj slednje je
omogočiti širokopasovne povezave za vse Evropejce do leta 2013 in do leta 2020
širokopasovni dostop s hitrostjo 30 ali več megabajtov na sekundo ter tako
premostiti digitalno vrzel. 
Evropski agenciji za varnost omrežij in informacij (ENISA)
marca 2012 poteče podaljšani mandat, zato se je že pričela razprava o
ovrednotenju pa tudi o prihodnosti agencije. Slovenija pričakuje, da bo ENISA
prevzela nove, dodatne in zelo pomembne naloge v zvezi z omrežno in
informacijsko varnostjo ter se glede na vse večji pomen zagotavljanja varnosti
omrežij in informacij v Evropski uniji zavzemala za trajni mandat. 
Evropska komisija bo v končnem poročilu junija 2011
predstavila pregled stanja izvajanja prenovljene Uredbe o gostovanju (poteče
junija 2012) in osnutek prenovljene uredbe. Slovenija bo tudi temu dosjeju
namenila posebno pozornost. 
Med ukrepi, ki jih je Evropska komisija sprejela v okviru
Digitalne agende, je tudi prenova Direktive o ponovni uporabi informacij
javnega sektorja do leta 2012, zlasti njenega okvira in načel v zvezi z
zaračunavanjem dostopa in uporabe. Smernice za revizijo Direktive se
pripravljajo v okviru evropskega projekta LAPSI (Pravni vidiki informacij
javnega značaja). Evropska komisija je septembra 2010 začela javno posvetovanje
o Direktivi EU o ponovni uporabi informacij javnega sektorja. Prispevki, zbrani
med posvetovanjem, se bodo upoštevali pri ponovnem pregledu direktive. 
E-uprava ostaja ključna pri podpori enotnemu trgu EU ter pri
uresničevanju potreb državljanov in podjetnikov. Prav tako je njena vloga
pomembna pri zagotavljanju učinkovitosti in uspešnosti javne uprave. Slovenija
si prizadeva za izvajanje elektronskih storitev e-uprave, ki bodo omogočale
čezmejno opravljanje storitev. Smernice tega razvoja so dane v Digitalni agendi
in Akcijskem načrtu za razvoj e-uprave na ravni EU do leta 2015, politična
podlaga za te smernice pa je bila dogovorjena že leta 2009 v ministrski
deklaraciji, sprejeti na konferenci v Malmö. Slovenija sodeluje v različnih
pilotnih projektih velikih razsežnosti okvirnega programa za konkurenčnost in
inovacije (CIP), ki pomagajo državam članicam doseči interoperabilnost svojih
storitev. Sodeluje tudi v komunitarnem programu za razvoj čezmejne
interoperabilnosti, t.j. program ISA.
ZAPOSLOVANJE, SOCIALNE ZADEVE IN ENAKE MOŽNOSTI
Zaposlovanje in socialne zadeve
Slovenija si bo v skladu z Nacionalnim reformnim programom za
obdobje 2011–2012 dejavno prizadevala za doseganje ciljev strategije Evropa
2020. Za zagotavljanje vključujoče rasti si je Slovenija zastavila uresničitev
dveh ciljev do leta 2020: 
-       
zaposlenih bo 75 %
prebivalcev v starosti od 20 do 64 let; 
-       
število revnih se bo zmanjšalo za 40.000. 
Za ustvarjanje pogojev za večjo zaposljivost, aktivnost in
usposobljenost posameznikov bodo sprejeti ukrepi na področju usposabljanja in
izobraževanja ciljnih skupin, povezani z vseživljenjsko karierno orientacijo in
drugimi oblikami pridobivanja znanja in kompetenc, ohranjanjem in ustvarjanjem
novih delovnih mest (predvsem t.i. »zelenih delovnih mest«, »belih delovnih
mest« in socialnega podjetništva), izvajanjem inovativnih projektov
vključevanja ranljivih skupin na trg dela, predvsem v povezavi z ukrepi
aktivacije. S tem je neposredno povezana socialna politika, pri čemer se
poudarjata socialna aktivacija in vključenost. Ukrepi politike bodo usmerjeni v
aktivacijske programe in storitve za povečanje socialne vključenosti in enakih
možnosti ter njihov razvoj. Programske ukrepe bodo spremljale strukturne in
institucionalne spremembe. 
Zakonodajno področje – Poskus spremembe Direktive o delovnem
času je aprila 2009 po petih letih pogajanj propadel, kar Slovenija obžaluje. Pričakujemo,
da bo Evropska komisija predložila nov predlog po zaključku posvetovanja s
socialnimi partnerji. Predvsem zaradi učinkovitega izvajanja zdravstvene
dejavnosti bo Slovenija še naprej zagovarjala potrebo po ohranitvi možnosti
izjeme od najdaljšega tedenskega delovnega časa 48 ur (t.i. »opt-out«) v
besedilu direktive in nujnost vključenosti varovalnih klavzul v obstoječem
obsegu v besedilo novega predloga. 
Slovenija bo sodelovala tudi pri nadaljnji obravnavi predloga
Direktive o uvedbi ukrepov za spodbujanje izboljšav na področju varnosti in
zdravja pri delu nosečih delavk in delavk, ki so pred kratkim rodile ali
dojijo. Direktiva je za Slovenijo zelo pomembna, saj bi lahko bistveno vplivala
na slovensko zakonodajo na področju organizacije porodniškega in starševskega
dopusta. Slovenija načeloma podpira spreminjanje direktive z vidika, da ta na
evropski ravni lahko doprinese k večji varnosti nosečih in doječih mater.
Vendar se z obstoječim predlogom ne strinjamo, ker z vidika nacionalne
zakonodaje omejuje enake možnosti ženske in moškega oziroma matere in očeta ter
zmanjšuje varstvo noseče delavke in še nerojenega otroka. Slovenija ne bo
pristala na zniževanje obstoječih standardov na tem področju, zato se v iskanju
kompromisne rešitve zavzema za oblikovanje premostitvene določbe (pasarelle),
ki bo napotovala k uporabi obstoječih nacionalnih zakonodaj. Slovenija bo
podprla ponovno analizo vplivov, še posebej z vidika amandmajev evropskega
parlamenta. 
Slovenija podpira tudi revizijo Direktive o poklicnih
kvalifikacijah. Nov zakonodajni predlog pričakujemo v letu 2012, izhodišča zanj
pa bo Evropska komisija objavila predvidoma jeseni 2011 v zeleni knjigi in
evalvacijskem poročilu kot rezultatu predhodnega posvetovanja. Slovenija se
zavzema predvsem za deregulacijo poklicev, ki lahko pomembno prispeva k
boljšemu delovanju enotnega trga. 
Med predsedovanjem prihodnjega tria bo Evropska komisija
objavila vrsto zakonodajnih predlogov o varnosti in zdravju pri delu
(elektromagnetna polja, mišično-skeletno tveganje, varnost pomorskih delavcev).
Slovenija bo dejavno sodelovala pri sprejemanju aktov ter se zavzemala za
zagotavljanje čim višje stopnje varnosti in zdravja pri delu. 
Evropsko leto 2012 bo Leto aktivnega staranja in
medgeneracijske solidarnosti. Slovenija je že pri oblikovanju besedila sklepa o
evropskem letu poudarjala pomen medgeneracijske solidarnosti, zato bodo vsa
njena prizadevanja in aktivnosti v okviru evropskega leta usmerjeni h krepitvi
obstoječih oblik in razvoju novih oblik solidarnosti med generacijami. 
Na področju koordinacije sistemov socialne varnosti za
delavce migrante bo Slovenija še naprej aktivno sodelovala pri nadaljevanju
dela na Uredbi 883/04 in njeni izvedbeni uredbi; še posebej na področjih, ki so
bila zaznana kot problematična oz pomanjkljivo urejena, glede na dejstvo da gre
za pravni akt, ki se je začel uporabljati šele pred kratkim.
Enakost spolov in nediskriminacija
Slovenija podpira krepitev integracije načela enakosti spolov
v strategiji EU2020, s posebnim poudarkom na vključevanju žensk na trg dela,
odpravi razlik v plačilu med ženskami in moškimi, preseganju stereotipov na
področju izobraževanja, zmanjševanju revščine, usklajevanju poklicnega in
družinskega življenja ter na zagotavljanju enakosti spolov v odzivih na gospodarsko
in finančno krizo. 
Slovenija si bo na evropski ravni prizadevala za
uresničevanje Strategije za enakost žensk in moških 2010–2015, ki temelji na
Načrtu za enakost žensk in moških 2006–2010 in na Evropskem paktu za enakost
spolov ter določa ukrepe na petih prednostnih področjih iz Listine žensk
(ekonomska neodvisnost, enako plačilo za enako oziroma enakovredno delo,
enakost pri odločanju, enakost, dostojanstvo in odprava nasilja zaradi spola,
enakost spolov v zunanji politiki). 
Slovenija bo sodelovala pri pripravi mnenj Svetovalnega
odbora Evropske komisije za enake možnosti žensk in moških, s katerimi želi
odbor opozoriti na vidik spola pri oblikovanju politik in sprejemanju odločitev
ter se zavzema za krepitev integracije načela enakosti spolov v vse politike. 
Med predsedovanjem prihodnjega tria bo Evropska komisija
izvedla vrsto aktivnosti za doseganje enakosti spolov, še posebej na področju
zaposlovanja in na mestih odločanja v gospodarstvu. Slovenija bo dejavno
sodelovala pri spremljanju aktivnosti, podajanju predlogov ter se zavzemala za
zagotavljanje enakih možnosti žensk in moških na omenjenih področjih. 
Prav tako bo sodelovala pri nadaljevanju sistematičnega
spremljanja izvajanja pekinških izhodišč za ukrepanje, in sicer pri oblikovanju
indikatorjev na področju »Ženske in okolje« ter pri dogovoru o delu na ravni EU
v prihodnjem obdobju. 
Na zakonodajnem področju bo Slovenija še naprej sodelovala
pri sprejemanju Direktive o izvajanju načela enakega obravnavanja oseb ne glede
na vero ali prepričanje, invalidnost, starost ali spolno usmerjenost, s katero
želi EU vzpostaviti enotno najmanjšo raven zaščite pred diskriminacijo zaradi
naštetih osebnih okoliščin tudi zunaj zaposlovanja, dela in poklicnega
usposabljanja.
ZDRAVJE
Javno zdravje
Evropski sistemi zdravstvenega varstva se soočajo s skupnimi
izzivi, ki so posledica demografskih gibanj in sprememb starostne strukture
prebivalstva, naraščanja kroničnih bolezni, hitrega razvoja novih zdravstvenih
tehnologij in globalizacije, ki po eni strani povečuje dostopnost do informacij
o možnostih zdravljenja, po drugi pa prinaša nova tveganja zaradi širjenja
bolezni in negotovosti zaradi gospodarske in finančne krize. 
Slovenija bo dejavno sodelovala pri javnih posvetovanjih in
podprla sprejemanje odločitev v zvezi s preprečevanjem in obvladovanjem
nenalezljivih kroničnih bolezni, ki imajo za cilj sprejem akcijskega načrta v
letu 2012, v zvezi z aktivnim in zdravim staranjem ter zmanjševanjem neenakosti
v zdravju, ki so tudi prednostne naloge naslednjega tria. V tem okviru bo še
naprej dejavno sodelovala pri izvajanju skupnih ukrepov na posameznih
področjih, od katerih je za Slovenijo še posebej pomembno Evropsko partnerstvo
za boj proti raku, ki ga Slovenija tudi vodi. 
V okviru načrtovane revizije direktive 2001/37/ES o izdelavi,
predstavitvi in prodaji tobačnih izdelkov se bo Slovenija zavzemala, da se
področje direktive razširi, da se prepovejo nove oblike nikotinskih in tobačnih
izdelkov ter sprejmejo dodatni ukrepi, ki dokazano prispevajo k zmanjševanju
izpostavljenosti tobačnemu dimu, vplivajo na zmanjševanje rabe tobačnih
izdelkov in spodbujajo opustitev kajenja pri tistih, ki že kadijo. V okviru
možnega predloga Komisije za revizijo Strategije EU na področju alkohola in
zdravja se bo Slovenija zavzemala za rešitve, ki bodo v največji možni meri
prispevale k zmanjševanju škodljive in tvegane rabe alkohola, še posebej na
področju zmanjševanja finančne dostopnosti alkohola in nadaljnjega omejevanja
trženja alkoholnih pijač. 
Na področju obvladovanja nalezljivih bolezni in izboljšanja
zdravstvene varnosti bo Slovenija sodelovala v ovrednotenju do sedaj izvedenih
ukrepov in dejavno prispevala k pripravi nadaljnjih koordiniranih aktivnosti v
EU. V Svežnju o zdravstveni varnosti, ki bo pripravljen do konca leta 2011 in
bo zajemal oceno opravljenih aktivnosti in prihodnjo strategijo pripravljenosti
na zdravstvene grožnje, vključno s pandemijami, bo za Slovenijo kot malo državo
članico še posebej pomemben skupen nastop do industrije pri nabavi zdravil in
cepiv. 
Po sprejetju Direktive o uveljavljanju pravic pacientov pri
čezmejnem zdravstvenem varstvu bo potekala intenzivna priprava izvedbenih aktov
Komisije, ki so ključnega pomena za njeno izvajanje in celovit prenos v
nacionalno zakonodajo. Slovenija si bo prizadevala za rešitve, ki bodo
zagotavljale čim višjo varnost in zaščito pacientov pri urejanju medsebojnega
priznavanja receptov in za čimprejšnji sprejem meril za delovanje evropskih
mrež referenčnih centrov, za ocenjevanje zdravstvenih tehnologij ter eZdravja. 
Posebna pozornost bo namenjena uveljavljanju pomena zdravja v
ukrepih in aktivnostih za uresničevanje ciljev strategije EU2020 in pripravam
strateških usmeritev za izboljšanje zdravja v EU po letu 2013.
Zdravila in medicinski pripomočki
Na področju zdravil bo Slovenija sodelovala v aktivnostih in
razpravi o novem predlogu Evropske komisije glede spremembe direktive
2001/83/EC na področju informacij za bolnike. Zavzemala se bo, da bo predlog
omogočil ustrezno informiranje širše javnosti o zdravilih, ki se izdajajo na
recept, ob hkratni ohranitvi prepovedi oglaševanja teh zdravil. 
Na področju kliničnih preskušanj zdravil bo Slovenija dejavno
sodelovala v aktivnostih in razpravi o novem predlogu sprememb direktive
2001/20/EC, ki ureja klinična preskušanja zdravil in bo predstavljen Svetu EU
predvidoma v prvem četrtletju leta 2011. Predlog naj bi odpravil nekatere
pomanjkljivosti sedanje zakonodaje, predvsem pa heterogenost postopkov in
standardov odločanja. 
Na področju medicinskih pripomočkov potekajo obsežne priprave
na oblikovanje predloga sprememb zakonodaje oziroma vseh treh direktiv na tem
področju (MDD, AIVD in IVD). Slovenija bo sodelovala v aktivnostih in razpravi
v telesih Evropske komisije glede možnosti, ki jih je treba zagotoviti z novo
zakonodajo, tako z vidika inovativnosti kot z vidika potrebe po izboljšanju
obstoječe zakonodaje glede koherentnosti, jasnosti in upoštevanja obstoječih
pravnih praznin. 
Na področju cen zdravil potekajo obsežne priprave na
oblikovanje predloga sprememb zakonodaje oziroma direktive 89/105/EEC – t.i.
»transparenčna« direktiva, ki ureja področje cen zdravil in povračila iz javnih
sredstev. Slovenija bo dejavno sodelovala v aktivnostih in razpravi v telesih
Evropske komisije glede možnosti, ki jih je treba zagotoviti z novo zakonodajo,
tako z vidika podpore inovativnosti kot z vidika vzdržnosti sistema javnih
financ in usklajenosti pristopov pri vrednotenju zdravil.
Kemikalije
V postopku soodločanja se bo nadaljevala razprava o treh
predlogih uredb (predlog uredbe o detergentih, ki omejuje vsebnost fosfatov v
pralnih praških za gospodinjstva, predlog uredbe o predhodnih sestavinah za
eksplozive, ki omejuje dostopnost nekaterih kemikalij za fizične osebe, in
predlog uredbe o biocidnih proizvodih). Slovenija vse predloge podpira in bo
tudi v nadaljnji razpravi delovala v tej smeri, pri čemer pa bo zagovarjala
predvsem pragmatične rešitve, ki bodo prispevale k uresničevanju osnovnega
namena in ciljev predlogov (varovanje zdravja ljudi in okolja in delovanje
skupnega evropskega trga) ob najmanjših možnih administrativnih obremenitvah
tako za izvajalce kot tudi za upravne in nadzorne organe. 
Obravnava predloga Uredbe o biocidnih proizvodih se bo
nadaljevala v drugem branju; glavnina dela bo usmerjena k usklajevanju tehničnih
in strokovnih vprašanj in rešitev. Slovenija bo pri tem delovala predvsem na
podlagi svojih dosedanjih izkušenj na tem področju in zagovarjala tehnično
izvedljive, racionalne in učinkovite rešitve, ki bodo predvsem prispevale k
ohranjanju visoke zaščite zdravja ljudi in okolja. 
V drugi polovici 2011 se bo začela razprava o novem predlogu
prenovitve uredbe Evropskega parlamenta in Sveta o izvozu in uvozu nevarnih
kemikalij, ki ga je Evropska komisija poslala v obravnavo 5. 5. 2011.
Natančnejši potek še ni znan, saj je madžarsko predsedstvo opravilo le prvo
informativno obravnavo predloga, vsebinski del pa bo prepustilo Poljski. Po
prvih ocenah predlog prinaša obsežnejše spremembe tudi na področju pristojnosti
Komisije in držav članic pri izvajanju nadzora izvoza kemikalij in na
mednarodni ravni, zato je pričakovati dolga in zahtevna pogajanja predvsem o
ohranitvi vloge in pristojnosti držav članic. 
Na globalni ravni bodo potekale intenzivne priprave in
usklajevanja za 3. srečanje mednarodne pogajalske skupine za pripravo
mednarodno obvezujočega dokumenta za živo srebro. Slovenija se bo vključevala v
delovne skupine na tehnični ravni in prispevala izkušnje, ki jih ima z živim
srebrom v Idriji. Med pomembnejšimi nalogami bo tudi usklajevanje stališč na ravni
EU za Mednarodno konferenco o upravljanju s kemikalijami.
IZOBRAŽEVANJE, MLADINA, KULTURA, ŠPORT
Izobraževanje in usposabljanje
Sodelovanje med državami članicami in institucijami EU na
področju izobraževanja in usposabljanja je bistvenega pomena, če želi Evropa
postati vodilna sila v gospodarstvu, ki temelji na znanju. Prožnost in varnost,
potrebni za ustvarjanje novih in boljših delovnih mest, sta odvisni od tega, da
vsi državljani vse življenje pridobivajo ključne kompetence in posodabljajo
svoje spretnosti. Vseživljenjsko učenje spodbuja ustvarjalnost in inovacije ter
omogoča polno gospodarsko in družbeno udeležbo. 
Slovenija bo veliko pozornost posvetila programu Skupnosti na
področju vseživljenjskega učenja v okviru prihodnjega večletnega finančnega okvira,
saj je ta pomembno izhodišče za sodelovanje in podporo na področju
izobraževanja v okviru procesa »Izobraževanje in usposabljanje 2020«. V
postopku obravnave si bo prizadevala, da se struktura obstoječih programov ne
bi spremenila. 
Področje poklicnega izobraževanja in usposabljanja je za
Slovenijo eno od prednostnih. Prizadevala si bo uresničevati kratkoročne cilje
iz »Bruškega komunikeja«. 
Na področju izobraževanja bo predvsem poskušala izboljšati
vidnost in pomen izobraževanja odraslih v okviru strategije Evropa 2020. V ta
namen se bo zavzemala za vzpostavitev politične delovne skupine za
uresničevanje Akcijskega načrta za izobraževanje odraslih. Ta skupina bo svoje
delovanje po potrebi usklajevala z ostalimi delovnimi skupinami v okviru koordinacije
procesa “Izobraževanje in usposabljanje 2020”. Prav tako se bo Slovenija
zavzemala za nadaljevanje izmenjave izkušenj in dobrih praks. 
Na področju priznavanja neformalnega in priložnostnega učenja
si bo Slovenija prizadevala za priznavanje tako pridobljenih znanj tako na
ravni EU kot na nacionalni ravni. Na nacionalni ravni Slovenija načrtuje
vključitev teh znanj preko nacionalnih poklicnih kvalifikacij v slovensko
ogrodje kvalifikacij.
Mladina
Glavna prednostna naloga v prihodnjem obdobju bo participacija
mladih, s posebnim poudarkom na participaciji v demokratičnem življenju. V
okviru tega si bo Slovenija prizadevala za civilno udejstvovanje in
participacijo mladih, za povečanje vloge mladinskega dela ter razvijala ključne
dejavnosti, katerih cilj je spodbujati participacijo mladih. 
V Sloveniji je prostovoljstvo tradicionalen pojav, zelo
dejavno so vanj vključeni mladi. Raznovrstne prostovoljne aktivnosti potekajo v
mladinskih organizacijah in drugih, predvsem nevladnih oblikah aktivne civilne
družbe. V letu 2011 sprejeti Zakon o prostovoljstvu izboljšuje položaj
prostovoljnega dela in organizacij. Prostovoljstvo zelo učinkovito prispeva k
spodbujanju aktivnega državljanstva in izboljšuje zaposlitvene možnosti; zlasti
je to poudarjeno v letu 2011– Letu prostovoljstva. Slovenija si bo tudi v
prihodnje prizadevala spodbujati prostovoljstvo in aktivno državljanstvo ter
medkulturni dialog. 
Hkrati s tesnejšim povezovanjem mladinskih politik na
horizontalni ravni bo Slovenija prednostno uveljavljala ukrepe, ki bodo
zagotavljali nadaljnji razvoj strukturnega dialoga med predstavniki mladinskega
polja in vladnimi organi.
Kultura in avdiovizualna politika
Slovenija bo v času predsedovanja prihodnjega tria dejavna
pri izvajanju v letu 2010 sprejetega Delovnega načrta za področje kulture
2011–2014. Prizadevala si bo za uresničevanje petih prioritet delovnega načrta,
in sicer: kulturne in jezikovne raznolikosti, mednarodnega dialoga ter dostopne
in vključujoče kulture; kulturne in ustvarjalne industrije; kompetenc in
mobilnosti; kulturne dediščine, vključno z mobilnostjo zbirk; kulture v
zunanjih odnosih; statističnih podatkov s področja kulture. 
V okviru delovnega načrta za kulturo bo poseben poudarek na
kulturi v zunanjih odnosih. Slovenija si bo prizadevala za krepitev sodelovanja
in tudi za svojo dejavno vlogo na tem zanjo tako pomembnem področju, kjer so
predvideni tudi skupni sestanki predstavnikov držav, ki so odgovorni za
področje kulture in zunanjih zadev. 
Kulturni odnosi in kulturno življenje v EU temeljijo na
spoštovanju različnosti. Kulturi in medkulturnemu dialogu se priznava velik
pomen pri učenju razumevanja vrednot, razumevanju med kulturami, socialne
usklajenosti in stabilnosti, ki temeljijo na načelu sprejemanja drugih z vsemi
njihovimi različnostmi ter na načelu svobode izražanja. Slovenija si bo še
naprej prizadevala za razvijanje medkulturnega dialoga in medkulturnih
kompetenc, pa tudi za vključitev kulturnih tematik v druge politike – predvsem
mladinsko in zunanjo politiko, znanost, avdiovizualno politiko ter politiko
izobraževanja. 
V sklopu agende EU na področju inovacij bo Slovenija delovala
v smeri vzpostavitve tesnejšega sodelovanja med kulturnimi, kreativnimi in
drugimi sektorji, predvsem gospodarskim, znanstvenim, izobraževalnim in
tehnološkim. Posebno pozornost bo namenila politikam in virom za nadaljnji
razvoj kulturnih in kreativnih industrij. 
V postopku obravnave prihodnjih programov Media, Kultura in
Evropa za državljane v naslednjem večletnem finančnem okviru bo Slovenija
zagovarjala avtonomnost posameznih programov. Pri programu Media bo zanjo
pomembna pozitivna diskriminacija za manjše države, kot prednostni področji pa
bo navajala digitalizacijo ter spodbujanje novih poti distribucije. 
Slovenija bo tudi v prihodnje nadaljevala s prizadevanji, da
se kot eden od možnih ukrepov za izboljšanje položaja založnikov knjig v
jezikih z majhnim številom govorcev vzpostavi možnost odobritve ničelne stopnje
DDV na knjigo kot splošnega ukrepa, ki bi prispeval k jezikovni in kulturni
raznolikosti, podprl ustvarjalnost ter izboljšal dostopnost knjig bralcem. Tak
ukrep bi bil zlasti smiseln pri majhnih jezikovnih skupnostih, kjer proti
njegovi uvedbi ne more biti argumentov notranjega trga, saj gre za prodajo
knjig majhnih jezikov, ki se odvija na lokalni ravni in s tem ne izkrivlja
konkurence na notranjem trgu. 
Slovenija si bo prizadevala za vzpostavitev skupnega
evropskega portala, v katerega bi se vključevali vsi nacionalni portali, ki
prispevajo informacije o pogojih za mobilnost na področju kulture. Tak portal
bi na enem mestu zagotovil potrebne informacije o davčnih, delovnih,
avtorskopravnih, vizumskih, zavarovalnih in drugih sistemih v posameznih
državah, obenem pa ponudil informacije o umetniških rezidencah, mednarodnih
festivalih, mobilnih umetniških skupinah ter o medresorskih povezovanjih. Pri
zasnovi portala mora imeti posebno mesto skrb za njegovo večjezičnost. 
Mediji imajo pomembno vlogo pri uresničevanju svobode govora
in pravice do obveščenosti. Prednost novih medijev je možnost takojšnjega
odziva na objavljene vsebine (komentarji) in objavljanja vsebin, ki jih
ustvarijo uporabniki, kar pozitivno vpliva na aktivno participacijo,
demokratičnost, socialno izključenost in medkulturno izmenjavo. Spodbujanje
medijske pismenosti pri mladih mora potekati v okviru kurikuluma, za srednjo in
starejšo generacijo ter ljudi s posebnimi potrebami pa je treba izvajati
usposabljanje zunaj institucionalnih programov. Sredstva je treba zagotavljati
v okviru nacionalnih programov in programov EU. 
Spletna distribucija avdiovizualnih del je razmeroma nov
način dostopa do avdiovizualnih del. Na konferenci »Spletne vsebine za
ustvarjalnost«, ki je bila leta 2008 organizirana na Brdu pri Kranju, je bilo
poudarjeno, da so največja ovira za razvoj evropskega spletnega trga
avdiovizualnih in glasbenih del piratstvo, kršenje pravic intelektualne
lastnine, fragmentacija trga in neobstoj ureditve čezmejnih avtorskih pravic
(multiple territory licensing). Slovenija bo spodbujala Komisijo, naj nadaljuje
z ukrepi za ureditev pravic intelektualne lastnine na ravni EU (direktiva) in
ukrepi za razvoj evropskega spletnega trga avdiovizualnih in glasbenih del, s
tem pa bo posledično vplivala na večjo cirkulacijo ter tudi večjo produkcijo.
Šport
V času predsedovanja prihodnjega tria Poljske, Danske in
Cipra bo še naprej aktualno delo na podlagi akcijskega načrta »Pierre de Coubertin«,
ki ga sestavlja 53 aktivnosti z naslednjih področij: družbene vloge športa,
gospodarske dimenzije športa ter organizacije športa. Dejavnosti v akcijskem
načrtu sledijo strukturi Bele knjige o športu, sprejete leta 2007. Slovenija bo
tudi v prihodnosti dejavno sodelovala pri uresničevanju predlaganih ukrepov
akcijskega načrta. 
V Sloveniji ima šport v družbi posebno pomembno vlogo ter
izredno kohezivno moč, zato je izvrstno orodje za vključevanje marginalnih in
drugih skupin v družbo. Slovenija si bo prizadevala pozitivni vpliv športa še
naprej uveljavljati z izvajanjem projektov, predvsem na lokalni ravni, zlasti
pa na ravni osnovnih oblik športne organiziranosti (''grassroot sport''), s
čimer bo prispevala tudi k doseganju cilja lažje vključitve neprivilegiranih
družbenih skupin v družbo. 
Izkušnje v Sloveniji kažejo na to, da je lahko šport izvrstno
orodje za vključevanje socialno ali drugače zapostavljenih oziroma ranljivih
skupin mladih, za njihovo aktivno participacijo v družbenih procesih, uspešnost
v izobraževanju in zaposlovanju kot pomembnima dejavnikoma življenjske
blaginje. Posebno vlogo lahko šport odigra pri vključevanju marginalnih
neprivilegiranih skupin v družbo oziroma nazaj na trg delovne sile,
neprecenljiv vpliv pa ima tudi na zdravje. Aktivnosti na področju športa so še
zlasti poudarjene v letu 2011 – Letu prostovoljstva, saj je šport neločljivo
povezan s prostovoljstvom. 
Slovenija si bo prizadevala prispevati k oblikovanju evropske
razsežnosti integritete športa z začetnim poudarkom na preprečevanju
vnaprejšnjih dogovorov o rezultatih tekem. 
Zavzemala se bo tudi za boj proti dopingu v skladu s kodeksom
WADA (World Anti-Doping Agency). Glede zastopanja v WADA bo Slovenija tudi v
prihodnjem obdobju zagovarjala stališče, naj države članice EU pri ključnih
vprašanjih nastopajo enotno in usklajeno.
PROMET
Slovenija vidi na področju prometne politike kot prednostno
nalogo poenotenje pogledov držav članic na bistvene elemente nove Bele knjige o
prometni politiki EU, ki na ravni Unije primerno opredeljuje osnovne cilje in
ukrepe za njihovo uresničevanje. Med bistvene elemente prihodnje prometne
politike EU sodi integracija načel trajnosti v prometni sektor ter pospešeno
zagotavljanje pogojev za razvoj na področju znanosti in tehnoloških rešitev.
Razvoj na področju znanosti in nove tehnološke rešitve so edina stvarna podlaga
za uveljavljanje cilja razklepanja povezav med gospodarsko rastjo in
negativnimi vplivi na okolje, tako da se sočasno zagotavlja rast blaginje
državljanov EU. Skladno z navedenim bi Slovenija lahko podprla oblikovanje
sklepov Sveta EU, glede na različne poglede držav članic pa tudi oblikovanje
skupine prijateljev predsedstva z nalogo oblikovanja sklepov Sveta k Beli
knjigi: ''Načrt za enotni evropski prometni prostor – na poti h konkurenčnemu
in z viri gospodarnemu prometnemu sistemu''. 
Med ukrepi prihodnje prometne politike do leta 2030 je med
drugim navedena tudi vzpostavitev v celoti funkcionalnega in multimodalnega
»osrednjega (jedrnega) TEN-T omrežja« (TEN-T, Trans-European Transport
Network). V skladu s tem bo Slovenija posebno pozornost namenila reviziji
odločbe o Vseevropskem prometnem omrežju – –TEN-T omrežju1.
Slovenija načeloma podpira prihodnjo revizijo TEN-T omrežja in koncept njegove
delitve na celovito in osrednje (jedrno) omrežje. Pri tem se zavzema, da se
tudi v prihodnjem TEN-T omrežju ohrani sedanjih 30 prioritetnih projektov in v
tem okviru tudi prednostni projekt št. 62 ter da se okrepi pomen X.
koridorja3, tudi v povezavi z Zahodnim Balkanom, ki je pomembno
interesno območje Slovenije. Prihodnja politika TEN-T omrežja ravno tako ne sme
zanemariti kohezijske politike EU. Povezovanje med novimi državami članicami
ter med novimi in starimi članicami EU izpostavlja tudi nova Bela knjiga o
prometni politiki. Pri tem Slovenija poudarja, da se morajo pri oblikovanju
prihodnjega evropskega omrežja poleg obstoječih blagovnih tokov upoštevati tudi
potencialni prometni tokovi, ki bi razbremenili sedanje, že tako preveč
obremenjene osi. V tem smislu je za Slovenijo najpomembnejši transportni
potencial severnega Jadrana s pristaniščem Koper in njegovimi zalednimi
povezavami, pri čemer bo v prihodnje predvsem pomembna posodobitev železniških
povezav v Sloveniji. V tem kontekstu je za Slovenijo, v smislu poenostavitve in
posodobitve zakonodajnega okvira za dostop do trga železniškega prometa in
povečanja konkurence na njem ter integracije trga z namenom razvoja učinkovitih
in zmogljivih storitev železniškega prometa, pomembna tudi prenova zakonodaje
prvega železniškega svežnja4. Slovenija si namreč zelo prizadeva za
reorganizacijo železniškega sektorja in posodabljanje železniške
infrastrukture, s ciljem povečanja njegove učinkovitosti. 
Za Slovenijo je pomembna tudi varnost cestnega prometa. V
letu 2010 objavljeno Sporočilo Komisije: »Evropski prostor varnosti v cestnem
prometu: usmeritve politike na področju varnosti v cestnem prometu v obdobju
2011–2020« in nova Bela knjiga o prometni politiki na področju varnosti
cestnega prometa postavljata za cilj do leta 2020 prepolovitev števila smrtnih
žrtev in huje telesno poškodovanih. Bela knjiga pa kot izhodišče izpostavlja
''Vizijo Nič'' – nič smrtnih žrtev in huje telesno poškodovanih na evropskih
cestah. Pri tem poudarja, da višji stroški, ki nastanejo zaradi poslabšanja
varnosti v prometu, ovirajo tudi ekonomsko konkurenčnost. Glede na to mora biti
zagotavljanje prometne varnosti na vrhu prioritetnih nalog EU. Zaradi navedene
vizije se predvidevajo okrepljene dejavnosti in ukrepi tako na ravni EU kot
tudi v Sloveniji. 
Z namenom zagotovitve boljših pogojev za izobraževanje in
delo pomorščakov bo Slovenija na področju pomorstva prioritetno spremljala
razvoj evropske socialne agende za pomorski promet. Kadri v pomorstvu so
deficitarni tako v Sloveniji kot v svetu, zato si bo za nadaljnji razvoj
pomorskega gospodarstva treba prizadevati za zagotovitev boljših socialnih
pogojev za pomorščake, saj je to eden izmed glavnih razlogov za pomanjkanje
interesa za poklic pomorščaka. Slovenija si bo še naprej dejavno prizadevala v
čim krajšem možnem času ratificirati Konvencijo o delovnih standardih v
pomorstvu (MLC – »Maritime Labour Convention«) Mednarodne organizacije dela in
s tem zagotoviti boljšo in celovito socialno varnost slovenskih pomorščakov.
Vzporedno s tem si bo Slovenija prizadevala posodobiti izobraževalne programe
na področju pomorstva v skladu z Manilskimi spremembami Konvencije o standardih
za usposabljanje, izdajanje spričeval in ladijsko stražarjenje (STCW –
»Maritime Labour Convention«). Vse aktivnosti, ki jih Slovenija načrtuje v
letih 2011–2012 na tem področju, bodo potekale sočasno s prizadevanji EU za
sprejetje evropske socialne agende za pomorski promet, ki bo zagotovila boljše
pogoje za pomorščake na ravni celotne EU in ne le v posamezni državi članici.
Na področju pomorstva bo Slovenija posvetila pozornost tudi spomladi 2011 dani
pobudi Evropske komisije za oblikovanje pomorske strategije za jadransko-jonski
pomorski bazen, s katero naj bi naredili korak naprej v izvajanju celostne
pomorske politike v Sredozemlju. Slovenija bo kot ena izmed treh sodelujočih
držav članic EU (Slovenija, Italija in Grčija) v omenjeni pomorski strategiji
tvorno sodelovala pri njenem nadaljnjem razvoju. 
Na letalskem področju je za Slovenijo pomemben tudi t.i.
sveženj o letališčih, ki bo vseboval predloge glede urejanja letaliških
zmogljivosti, dodeljevanja slotov in zemeljske oskrbe. V okviru optimalnejše
uporabe evropskega letališkega omrežja, ki je del tega svežnja, je treba
zagotoviti tudi ustrezno mesto slovenskim letališčem. Navedeno je za Slovenijo
dolgoročni cilj razvoja civilnega letalstva v Sloveniji.
ENERGIJA
Ključne usmeritve energetske politike EU je februarja 2011
sprejel Evropski svet na podlagi dveh sporočil: Energija 2020 in Prednostne
naloge glede energetske infrastrukture za leto 2020 in pozneje. 
Delujoč, medsebojno povezan in integriran notranji energetski
trg ostaja prioriteta EU. Slovenija bo dejavno sodelovala pri sprejetju
predloga Uredbe o celovitosti in preglednosti energetskih trgov, ki bo
vzpostavila okvir za učinkovito odkrivanje in odvračanje od zlorab na
energetskem trgu EU. Slovenija bo tudi še naprej zagovarjala ključno vlogo
Agencije za sodelovanje evropskih regulatorjev (ACER) s sedežem v Ljubljani ter
podpirala vsebinsko širitev njenih pristojnosti in kadrovsko okrepitev. 
EU mora posodobiti in razširiti svojo energetsko
infrastrukturo in okrepiti čezmejne povezave omrežij, kajti to je ključno za
zagotavljanje zanesljive oskrbe z energijo. Prednostni načrt projektov bo tudi
podlaga za nadaljnje finančne odločitve glede konkretnih projektov EU, zato bo
Slovenija zagovarjala prednostne koridorje, ki so pomembni za našo državo, ter
si prizadevala za nediskriminacijsko obravnavo vseh projektov, ki prispevajo k
večji zanesljivosti oskrbe. Pri oblikovanju metodologije za izbor prednostnih
projektov na ravni EU bomo opozarjali, da je poleg čezmejnih povezav treba
upoštevati tudi nadgradnjo obstoječih omrežij. 
Strategija EU2020 energetsko učinkovitost navaja kot enega od
bistvenih ukrepov za povečanje zanesljive oskrbe z energijo ter zmanjšanje
emisij toplogrednih plinov. Akcijski načrt za energetsko učinkovitost za
doseganje cilja 20 % prihrankov
porabe energije v primerjavi z napovedmi do leta 2020 predvideva večje število
instrumentov predvsem na področju zgradb in industrije. Ustrezne pobude in
zakonodaja bodo sledile že v letu 2011, med drugim tudi Direktiva o energetski
učinkovitosti in varčevanju z energijo. Slovenija kot najboljši način za
doseganje ciljev podpira oblikovanje celovite politike na ravni posamezne države,
na ravni EU pa oblikovanje instrumentov v podporo tem politikam. Pomembno pa je
izpostaviti, da bo pri delitvi tehnične pomoči in sredstev nujno upoštevati
načelo solidarnosti, s tem pa tudi stopnjo gospodarske razvitosti in doseženo
stanje učinkovite rabe energije. 
Z namenom doseganja trajnostnega cilja pa bodo EU in države
članice spodbujale naložbe v obnovljive vire ter varne in trajnostne
nizkoogljične tehnologije, pa tudi izvajanje prednostnih nalog, določenih v
evropskem strateškem načrtu za energetsko tehnologijo. Pametna omrežja so eno
izmed ključnih področij ne samo zaradi modernizacije infrastrukture, pač pa
tudi zaradi izboljšanja energetske učinkovitosti. Slovenija bo na ravni EU
zagovarjala pobude in zakonodajo, ki bodo usmerjene v nadaljnji razvoj pametnih
omrežij. 
Na področju zunanje energetske politike bo Slovenija še
naprej podpirala pristop »govoriti z enim glasom« v razmerju do tretjih držav,
zato bo dejavno obravnavala Sporočilo o zanesljivi oskrbi z energijo in
mednarodnem sodelovanju, ki bo predstavljeno v drugi polovici leta 2011.
Posebej pomembna je večja pozornost sosednjim regijam in že vzpostavljenim
mehanizmom, kot je npr. Pogodba o energetski skupnosti. Za Slovenijo sta
predvsem pomembna Južni koridor in južno Sredozemlje. Energetski dialog z
Rusijo naj podpira doseganje ruskih energetskih virov po obstoječih in tudi
novih poteh, kot je npr. Južni tok. Pomembna je torej ne samo diverzifikacija
virov, pač pa tudi poti. 
Spremembe na področju energetike so dolgoročne, zato bo
Komisija konec leta 2011 predložila tudi strategijo z naslovom Časovni načrt za
energetiko do leta 2050. Slovenija bo zato posebno pozornost namenila tudi
razpravi o tem dolgoročnem strateškem dokumentu. Takšen načrt bo predstavil
vrsto razvojnih možnosti za energetski sistem EU do leta 2050 za preoblikovanje
v nizkoogljičen in z viri gospodaren sistem, ki bo omogočal boljšo oceno
sedanjih odločitev in boljše razumevanje danes potrebnih strateško pomembnih
odločitev, kot je npr. načrtovanje infrastrukture.
Jedrska varnost
Varnost jedrskih objektov je prednostna naloga Slovenije;
upoštevajo se vsi mednarodno veljavni varnostni standardi. Zaenkrat Slovenija
ne razmišlja o opustitvi možnosti rabe jedrske energije v prihodnje, pri čemer
pa mora biti varnost na prvem mestu. Pri izvajanju t.i. varnostnih stresnih
testov jedrskih elektrarn v EU si bo Slovenija prizadevala za nepristransko
strokovno obravnavo vseh relevantnih objektov ter za učinkovite in strokovne
rešitve v prihodnje. 
V razpravah o predlogu direktive Sveta o ravnanju z
izrabljenim gorivom in radioaktivnimi odpadki se bo Slovenija zavzemala, da bo
direktiva obsegala tudi izrabljeno gorivo in radioaktivne odpadke, ki preidejo
iz vojaške pristojnosti za stalno pod civilno pristojnost. Zavzemala se bo za
učinkovitejše rešitve pri številu predpisanih strateških dokumentov na tem
področju ter za ekonomsko učinkovite rešitve in možnost odlaganja radioaktivnih
odpadkov tudi zunaj Skupnosti, če so izpolnjeni pogoji za to. Cena takšnega
objekta ni bistveno odvisna od njegove velikosti, zato bi bili večji objekti z
ekonomskega vidika lažje izvedljivi. Poleg tega je veliko lažje izvajati
varnostne ukrepe v enem večjem objektu kot v več manjših. 
Slovenija namerava biti dejavno vključena v razpravo o novi
direktivi o temeljnih varnostnih standardih varstva pred sevanji, ko bo ta
predložena v obravnavo, obenem pa bo podpirala sklepanje mednarodnih sporazumov
Euratom s tretjimi državami na področju sodelovanja pri uporabi jedrske
energije in jedrski varnosti.
KMETIJSTVO, GOZDARSTVO, RIBIŠTVO IN PREHRANA
Kmetijstvo
Ključna prednostna naloga Slovenije na področju kmetijstva bo
dejavno sodelovanje pri reformi skupne kmetijske politike. Slovenija zagovarja
ohranitev javnih podpor kmetijskemu sektorju v okviru dvostebrne strukture SKP,
s skupnimi pravili na ravni EU in potrebnim obsegom proračunskih sredstev. Pri
tem naj bi I. steber predvsem prispeval k zagotavljanju dohodkovne varnosti in
stabilnosti ter posredno k zagotavljanju javnih dobrin in storitev, povezanih s
kmetijstvom, kot so varstvo okolja, javno zdravje, zdravje živali in rastlin
ter dobrobit živali. Politika razvoja podeželja v okviru II. stebra pa naj bi
bila okvir, ki bi državam članicam zagotovil zadostno prožnost za reševanje
specifičnih problemov, vezanih na spodbujanje konkurenčnosti, upravljanje z
naravnimi viri in razvoj podeželskih območij. 
Slovenija se zaveda, da bodo za doseganje večje enakosti pri
izvajanju sistema neposrednih plačil potrebne določene prerazporeditve sredstev
med državami članicami, pri čemer je pomembno, da pri novi razdelitvi izhajamo
iz obstoječe razporeditve sredstev. Postopnost sprememb sistema neposrednih
plačil je pomembna zaradi zagotavljanja stabilnih pogojev v kmetijstvu,
dohodkovne varnosti pridelovalcev in javnih dobrin, povezanih s kmetijstvom. 
Nadaljnja liberalizacija in globalizacija, rast prebivalstva
in s tem povečano povpraševanje po hrani, odvisnost od energentov in možni
negativni učinki podnebnih sprememb bodo prispevali k večjemu nihanju na
kmetijskih trgih. Zato menimo, da bo treba neposredna plačila tudi v prihodnje
dopolnjevati z ustreznimi ukrepi tržne cenovne politike v obliki učinkovite
varnostne mreže in jih nadgraditi v smislu večje prožnosti in hitrejšega
odzivanja. 
Za Slovenijo je ključno, da se v naslednjem večletnem
finančnem okviru nadaljujejo začeti procesi prestrukturiranja
kmetijsko-živilskega sektorja in diverzifikacije ter delo na področju varstva
okolja in ohranjanja kmetijske pridelave na celotnem območju EU, zato se mora
po našem prepričanju pri prihodnji razdelitvi sredstev za politiko razvoja
podeželja upoštevati dosedanji obseg sredstev v državah članicah. Večje
znižanje ovojnice za razvoj podeželja za Slovenijo ni sprejemljivo, ker bi bilo
to v popolnem nasprotju s ciljem zagotovitve trajnostnega učinka na razvoj
podeželja. 
V okviru sprememb na področju skupne ureditve kmetijskih
trgov se bo Slovenija zavzemala za ukrepe, ki bodo upoštevali soodvisnost in
ravnovesje med proizvodnimi sektorji; glede na trenutne razmere ji bo cilj
predvsem povečevanje stabilnosti v sektorju mleka in mlečnih proizvodov ter
izboljšanje slabega ekonomskega položaja v sektorju prašičjega in govejega mesa
kot posledica visokih cen žit. 
Slovenija podpira aktivnosti Komisije pri delu Foruma na
visoki ravni za izboljšanje delovanja verige preskrbe s hrano, pri katerem tudi
sama kot članica dejavno sodeluje. Slovenija bo podprla prizadevanja Evropske
komisije za pripravo poglobljene analize o delovanju verige preskrbe s hrano in
razmerij moči med posameznimi členi te verige na ravni EU. Poleg tega se bo
zavzemala za sprejetje načel za oblikovanje boljših pogodbenih odnosov med
gospodarskimi subjekti verige preskrbe s hrano in ustreznih ukrepov za boljše
delovanje te verige, s katerimi bi zajezili problem špekulacij s surovinami na
trgih kmetijskih in živilskih proizvodov. 
Eden izmed ciljev Slovenije na področju kmetijstva je
krepitev konkurenčnosti slovenskega agroživilstva, povečanje porabe slovenskih
proizvodov na domačem in tujih trgih ter spodbujanje lokalne pridelave in
potrošnje. Zato bo Slovenija na področju promocije kmetijskih in živilskih
proizvodov zastopala stališče, da mora biti cilj evropske promocijske politike
spodbujanje lokalne oskrbe, s poudarkom na proizvodnji in prodaji proizvodov
višje kakovosti. Poleg tega si bo prizadevala za poenostavitev evropskih
ukrepov promocije in večjo prožnost pri sami izvedbi. 
V okviru procesa uskladitve obstoječe zakonodaje s področja
kmetijstva z določbami Pogodbe o delovanju EU si bo Slovenija prizadevala za
uporabo načela proporcionalnosti in subsidiarnosti in s tem za omejitev vsebin,
za katere bo na Komisijo preneseno pooblastilo za sprejetje delegiranih aktov.
Poleg tega se bo zavzemala za to, da se pooblastilo za sprejetje delegiranih
aktov Komisiji dodeli za določen čas z možnostjo podaljšanja ter da se jasno
opredelijo obveze in postopki Komisije pri pripravi delegiranih aktov, vključno
z načinom sodelovanja s strokovnjaki držav članic.
Varna in kakovostna hrana
Slovenija uvršča zagotavljanje varne in kakovostne hrane med
svoje pomembnejše prednostne naloge. Zato je poleg zagotavljanja zadostnih
količin hrane treba zagotoviti tudi varnost in kakovost hrane ter ustvariti
pogoje, ki bodo krepili zaupanje potrošnikov v pridelano in predelano hrano. 
Slovenija podpira zakonodajne spremembe na področju politike
kakovosti. S ciljem izboljšanja komunikacije med kmeti, kupci in potrošniki o
kakovosti kmetijskih izdelkov se bo Slovenija zavzemala za večjo usklajenost
različnih shem kakovosti na ravni EU, skrajšanje in poenostavitev postopkov
registracije proizvodov višje kakovosti. Slovenija tudi podpira uvedbo dodatnih
prostovoljnih označb »gorska pridelava« ter »lokalno kmetovanje in neposredna
prodaja«. 
Slovenija podpira posodobitev obstoječe zakonodaje na
področju označevanja živil in v tej luči uskladitev vertikalne in horizontalne
zakonodaje, zagotavljanje visoke stopnje varovanja interesov potrošnikov ter
večjo konkurenčnost industrije. Cilj je ustrezno označevanje, za zagotavljanje
pravice potrošnikov do varnosti, obveščenosti in izbire, hkrati pa tudi
omogočanje nosilcem živilske dejavnosti uspešno trženje izdelkov z navedbo
ključnih informacij. 
Slovenija bo na področju gensko spremenjenih organizmov
podpirala iskanje rešitev, ki bi omogočale državam članicam, da lahko same
odločajo o pridelavi odobrenih gensko spremenjenih organizmov (GSO) v EU.
Zaradi potrebne usklajenosti s pogodbama EU in mednarodnimi pogodbami bo
Slovenija še naprej zagovarjala stališče, da je treba pripraviti in opredeliti
jasna merila, na podlagi katerih države članice lahko prepovedo pridelavo
odobrenih GSO na svojem celotnem območju oziroma le na delu svojega ozemlja. V
procesu odobritve posameznega gensko spremenjenega organizma bo zagovarjala
veliko vlogo neodvisnih znanstvenih raziskav pri pripravi ocene tveganja. V
razpravah bo zagovarjala stališče previdnostnega principa ter glasovala proti
uvajanju in možnosti pridelave gensko spremenjenih organizmov.
Gozdarstvo
Slovenija želi, da bi bilo gozdarstvo z vsemi funkcijami
gozdov še naprej vključeno v politiko razvoja podeželja kot del skupne
kmetijske politike (SKP). 
Slovenija podpira začetek pogajanj o pravno zavezujočem
sporazumu o gozdovih v Evropi in učinkovito zastopanje stališč pri pogajanjih o
zadevah iz pristojnosti držav članic, EU in iz mešane pristojnosti. Pri tem
Slovenija zagovarja predlog, da se o zadevah iz pristojnosti EU pogaja
Komisija, o zadevah iz pristojnosti držav članic pa predsedstvo Sveta. 
Slovenija podpira revizijo Gozdarske strategije EU in
pripravo Bele knjige o varstvu gozdov in informacijah o gozdovih na podlagi
javne razprave o Zeleni knjigi in mnenja Evropskega parlamenta, pri čemer se
zavzema za standardizacijo podatkov o temeljnih kazalcih stanja in razvoja
gozdov v EU; podprla pa bi tudi okvirno direktivo o trajnostnem gospodarjenju z
gozdovi kot eno od opcij. 
Poseben interes Slovenije je, da bi se v okviru določb Uredbe
FLEGT – Uveljavitev zakonodaje, upravljanje in trgovina na področju gozdov –
sklenili prostovoljni partnerski sporazumi tudi z državami Zahodnega Balkana. 
Pri zasnovi delegiranih aktov za izvajanje Uredbe o lesu si
bo Slovenija prizadevala za to, da bi administrativne postopke imenovanja
organizacij za spremljanje v čim večji meri opravljala Komisija in da bi bili
za sistem potrebne skrbnosti v čim večji meri zadolženi gospodarski subjekti,
ki dajejo les na trg na podlagi računov, ne pa neposredni proizvajalci.
Veterinarske zadeve
Na veterinarskem področju bo ena od prednostnih nalog
Slovenije dejavno sodelovanje pri pripravi t.i. novega zdravstvenega zakonika
ter revizije zakonodaje o uradnem nadzoru za preverjanje skladnosti z
zakonodajo o krmi in živilih ter s pravili o zdravstvenem varstvu živali in
zaščiti živali. Na področju zdravstvenega varstva živali se namreč pripravlja
obsežna prenova zakonodaje na ravni EU, kjer se predvideva ureditev tega
področja v obsežnem zakonodajnem paketu, t.i. »Zakonu o zdravju živali«.
Načrtuje se tudi sprememba zakonodaje na področju medicirane krme. Slovenija
pozdravlja spremembe oziroma posodobitev zakonodaje. Pričakuje pa se tudi
pestra politična razprava o sprostitvi ukrepov prepovedi krmljenja na podlagi
Drugega časovnega načrta za transmisivno spongiformno encefalopatijo (TSE).
Slovenija bo intenzivno spremljala pogajanja s carinsko unijo in sodelovala v
njih; v pripravi so namreč bistvene spremembe glede izvoznih pogojev in
certificiranja pošiljk.
Fitosanitarne zadeve
Slovenija na področju zdravstvenega varstva rastlin podpira
prenovo, posodobitev in izboljšanje obstoječe zakonodaje EU (»Zakonik o zdravju
rastlin«) z namenom, da se zakonodajno uredi nova tveganja, nastala zaradi
globalnih sprememb trgovine, podnebja in gospodarskih razmer. S svojimi
predlogi bo tudi dejavno sodelovala pri oblikovanju rešitev novega zakonika o
zdravju rastlin. 
Na področju semen in razmnoževalnega materiala bo ena
prednostnih nalog Slovenije sodelovanje pri pripravi nove uredbe o »semenskem
materialu«, ki je načrtovana za leto 2012. Slovenija podpira načrtovane
spremembe za večjo prožnost pravnega okvira, ki bo omogočal usklajeno izvajanje
zakonodaje in s tem prispeval k zmanjševanju administrativnih bremen ter
posledično k povečanju konkurenčnosti gospodarstva. Slovenija si bo
prizadevala, da bo ob temeljnem cilju zagotavljanje kakovostnega in zdravega
semena in razmnoževalnega materiala, ki izpolnjuje pričakovanja uporabnikov,
tudi nova zakonodaja namenjena uresničevanju ciljev, kot so ohranjanje biotske
raznovrstnosti in trajnostna raba rastlinskih genskih virov. Zaradi slednjega
bo Slovenija zastopala stališče, da se področje gozdnega reprodukcijskega
materiala tudi v prihodnje obravnava v ločenem zakonodajnem predlogu.
Ribištvo
Slovenija v okviru reforme skupne ribiške politike EU (SRP)
podpira pobude, ki so namenjene ohranjanju in trajnostnemu upravljanju ribolovnih
virov. Ob tem si je treba prizadevati tudi za zagotavljanje ekonomskega
preživetja in trajnostnega razvoja evropskega ribištva pa tudi za preskrbo
evropskih potrošnikov s kakovostnimi ribiškimi in ribogojskimi proizvodi. 
Ribiški sektor (ribolov, ribogojstvo in predelava) mora prek
svojih funkcij tudi v prihodnje pomembno prispevati k ohranjanju rasti in
delovnih mest na evropski ravni in s tem k prioritetam strategije Evropa 2020. 
Slovenija ob tem opozarja, da je treba v reformi SRP ustrezno
upoštevati potrebe malih ribiških sektorjev, še posebej z vidika izogibanja
nesorazmernim administrativnim obremenitvam. Čeprav je slovenski ribiški sektor
majhen, je za Slovenijo zelo pomemben tako z vidika prepletenosti z
gospodarstvom obalnega območja, še posebej turizmom, kot tudi z vidika
ohranjanja identitete Slovenije kot pomorske in ribiške države. 
Slovenija ocenjuje, da je treba v reformi SRP prav tako
ustrezno odgovoriti na potrebe ribištva v posameznih morskih regijah (npr.
Sredozemlje, Jadran), saj imajo posamezne regije specifične značilnosti
ribolova. 
Med prednostne naloge Slovenije v reformi SRP pa spadajo tudi
podpora malemu priobalnemu ribolovu, podpora sprejetju novega finančnega
instrumenta za sofinanciranje ribiške politike, ki bo prilagojen specifičnim
lastnostim ribiških sektorjev v posameznih državah članicah, ter podpora
nadaljnjemu trajnostnemu razvoju evropskega ribogojstva in spodbujanju njegove
konkurenčnosti. 
Slovenija bo podpirala tudi predloge za odpravljanje zavržkov
v ribištvu, pri čemer je treba upoštevati posebnosti ribiških sektorjev v
posameznih državah članicah.
OKOLJSKA POLITIKA
Med največje izzive in prednostne naloge varstva okolja
sodijo poleg podnebnih sprememb gospodarna raba virov, vključno s trajnostno
proizvodnjo in potrošnjo, biotska raznovrstnost, upravljanje vodnih virov in
ravnanje z odpadki. Ustrezno mesto morajo najti tudi okolju prijazni davčni
ukrepi, vključno z okolju prijaznimi subvencijami. 
Horizontalna vprašanja – Slovenija bo nadaljevala s
prizadevanji za doslednejšo vključitev okolja v sektorske politike EU, zlasti v
okviru uresničevanja ciljev vodilne pobude iz strategije EU2020 – »Evropa,
gospodarna z viri« – in na njej temelječih ukrepov. Pri pripravi prenovljenega
okoljskega akcijskega načrta na ravni EU bo treba natančno opredeliti
prednostne naloge EU do leta 2020 in mu najti ustrezno mesto v hierarhiji
evropskih strateških načrtov. V obravnavi Sporočila o izvajanju okoljskega
prava in politike EU: skupni izziv si bo Slovenija prizadevala, da bo Evropska
komisija čim bolj pomagala državam članicam s svojimi strokovnimi podlagami pri
prenosu sprejetega pravnega reda v prakso. Slovenija meni, da je treba
Direktivo o presoji vplivov na okolje prenoviti ter zlasti posodobiti in
izboljšati njeno povezavo z direktivo IPPC. Zelo pomembno je, da direktiva ne
prinaša dodatnih administrativnih ovir, vendar pod pogojem, da doseže svoj
osnovni namen – ustrezno upoštevanje okoljevarstvenih zahtev pri dovoljevanju
projektov. 
Gospodarna raba virov – Slovenija se bo zavzemala za
izboljšanje gospodarske storilnosti ob hkratnem zmanjšanju rabe virov in
spodbujanju eko-inovacij. Za gospodarnejšo rabo naravnih virov so ključni:
dosledna vključitev ciljev trajnostne rabe virov v sektorske politike,
izvajanje ukrepov za vzpostavitev krožnega gospodarstva, spodbujanje uporabe in
upoštevanje metode ocene celotnega življenjskega kroga, raziskave in razvoj v
smeri nadomeščanja strateških virov, zagotavljanja podatkov o resnični ceni
blaga in storitev. Slovenija meni, da med ključne razvojne vire sodi tudi
prostor, zato si želi, da bi prostorsko načrtovanje našlo ustrezno mesto med
ključnimi mehanizmi za doseganje gospodarne rabe virov in drugih ciljev EU2020.
Če bi želeli odgovoriti na vse tri ključne izzive EU2020, moramo zagotoviti
enakopravno vključevanje ciljev trajnostne rabe virov, zato morajo ti čim prej
postati sestavni del letnega pregleda rasti in nacionalnih razvojnih programov.
Biotska raznovrstnost – naša država je s svojim deležem
območij Nature 2000 eden glavnih stebrov politike ohranjanja biotske
raznovrstnosti v EU. V razpravah o novi Strategiji EU za biotsko raznovrstnost
do leta 2020 si bo Slovenija prizadevala za njeno izvajanje. Slediti je treba
dolgoročni viziji, da se do leta 2050 biotska raznovrstnost v EU zavaruje, ter
krovnemu cilju strategije, da se do leta 2020 zaustavita izgubljanje biotske
raznovrstnosti ter slabšanje ekosistemskih storitev. V tem smislu si je treba
prizadevati tudi za pravično porazdelitev finančnih in organizacijskih bremen v
EU, omenjene vsebine primerno upoštevati pri pripravi naslednjega večletnega
finančnega okvira ter upoštevati vključevanje teh ciljev v skupno kmetijsko
politiko. Posebno pozornost bo Slovenija namenila trajnostnemu gospodarjenju z
gozdovi ter večji skladnosti in povezavi med ukrepi v zvezi s podnebnimi
spremembami in biotsko raznovrstnostjo. V mednarodnih pogajanjih si bo
prizadevala za čimprejšnjo uveljavitev protokola o dostopu do genskih virov ter
pošteni in pravični delitvi koristi, ki izhajajo iz njihove uporabe, h
Konvenciji o biotski raznovrstnosti. 
Gensko spremenjeni organizmi (glej tudi poglavje Kmetijstvo)
– Slovenija si bo na področju nove biotehnologije in gensko spremenjenih
organizmov, ki dajejo proizvode z visoko dodano vrednostjo, še naprej prizadevala
za visoko stopnjo zagotavljanja biološke varnosti za zdravje ljudi in okolje.
Zavzemala se bo tudi za poglobitev sodelovanja z institucijami EU na področju
presoje tveganja za okolje (EMA, EFSA). Prizadevala si bo tudi za iskanje
rešitev, ki bi omogočale državam članicam, da lahko same odločajo o pridelavi
gensko spremenjenih organizmov, odobrenih v EU. 
V mednarodnih pogajanjih si bo prizadevala za čimprejšnjo
uveljavitev Dopolnilnega protokola o odgovornosti in nadomestilih za škodo h
Kartagenskemu protokolu o biološki varnosti. 
Vodna politika – Slovenija si bo še naprej prizadevala za
učinkovito upravljanje vodnih virov in usklajeno ukrepanje na ravni EU, tako na
področju varstva, urejanja in rabe voda. Poudarek mora biti na vključevanju
trajnostnega upravljanja z vodami v sektorske politike, učinkovitejši rabi
razpoložljivih finančnih virov in pregledu učinkovitosti obstoječe vodne
politike ter drugih EU politik, ki imajo neposreden ali posreden vpliv na vode.
Zlasti je pomembno vključevanje okoljskih vidikov v druge politike EU, kot so
skupna kmetijska politika ter politike na področju prometa, energetike,
podnebnih sprememb in ribištva. Iz kohezijskih in drugih virov EU pa je treba
zagotoviti sredstva za investicije v vodno infrastrukturo, zlasti na področju
poplav, plazov, odvajanja in čiščenja odpadnih voda in oskrbe z vodo. V dialogu
z ostalimi nosilci politik je treba izpostaviti vrednost ekosistemskih
storitev, ki jih nudijo voda in z vodo povezanimi ekosistemi. Glede na
povečevanje nevarnosti skrajnih vremenskih pojavov, kot so poplave ali suše, je
treba upravljanje z vodami integrirati v prostorsko načrtovanje in druge
sektorske politike, ki so vezane na rabo vode. Ključnega pomena sta tudi
ustrezno načrtovanje človekovih dejavnosti in prilagajanje na skrajne pojave
ter podnebne spremembe. Slovenija je naklonjena razpravam o vključevanju
trajnostne rabe vode v direktivo o okoljsko primerni zasnovi izdelkov
(»ecodesign«) oziroma uvajanja oznak za »vodni odtis«. Za te poudarke se bo
Slovenija zavzemala tudi v procesu priprave načrta (»Blueprint«) na področju
voda, ki ga bo Evropska komisija pripravila v letu 2012. 
Nadaljnji ključni cilj Slovenije je varstvo vodnih virov.
Kakovost pitne vode se mora prilagoditi novim zdravstvenim standardom, zagotoviti
pa je treba tudi konsistentno vodno politiko EU v skladu z Okvirno vodno
direktivo. V tem smislu Slovenija podpira pripravo revizije Direktive o pitni
vodi in dopolnitev Direktive o prednostnih in prednostno nevarnih snoveh. 
Slovenija si bo prizadevala za iskanje ustreznih rešitev na
regionalni in subregionalni ravni. Naraščajoči pomen vodonosnikov zahteva tudi
dejavnejše ukrepanje na območju Dinarskega loka, zaradi česar si bo v skladu z
Resolucijo o trajnostnem razvoju Dinaridov Slovenija prizadevala za sprejetje
ustreznega mednarodnega mehanizma za zagotavljanje trajnostnega razvoja na tem
območju. 
Na ravni Sredozemlja naraščajo pritiski glede upravljanja in
rabe morskih virov, zato si bo Slovenija prizadevala za sprejetje Strategije za
vode za Sredozemlje, ki je bila pripravljena v okviru Unije za Sredozemlje.
Naraščajoči vplivi in pritiski v tej regiji imajo lahko hude posledice za
ekosisteme, lahko pa tudi povzročijo gospodarske in družbene omejitve. Zato je
treba pripraviti ustrezne strategije tudi za posamezne ekoregije v Sredozemlju,
ki bodo ohranjale oziroma izboljšale stanje voda ter naravnih ekosistemov in
zagotavljale ekosistemske storitve. 
V okviru panevropskega procesa »Okolje za Evropo« bo
Slovenija predstavila primere dobrih praks, ki jih je predvsem na področju
upravljanja z vodami veliko. 
Odpadki – V pogajanjih o prenovljenem zakonodajnem okviru si
bo Slovenija prizadevala za uvajanje gospodarnega ravnanja z viri, kjer je
gospodarjenje z odpadki pomemben člen. Pri tem pa je ključno slediti
5-stopenjski hierarhiji ravnanja z odpadki: preprečevanje nastajanja odpadkov,
priprava za ponovno uporabo, recikliranje, druga predelava, npr. energetska
predelava, in odstranjevanje. Prizadevala si bo za rešitve, ki ustrezajo tudi
majhnim trgom. Pomembno je, da prenova ne bo povzročila dodatnih bremen in
upočasnila izvajanja dobrih praks. V skladu z vizijo strateškega okvira
(2012–2021) Baselske konvencije se bo Slovenija še naprej zavzemala za varstvo
okolja, zdravje ljudi ter okolju primerno ravnanje z odpadki ter njihovem
prehodu preko meja. 
Varstvo zraka – Varstvo zraka je tudi zaradi neugodnih
podnebnih razmer, ki lahko že ob relativno nizkih gostotah emisij pripomorejo k
visokim koncentracijam onesnaževal v zraku, tradicionalno eno izmed prednostnih
področij okoljske politike in ukrepov v Sloveniji. Zato si bo Slovenija
prizadevala za nadaljnji razvoj okoljskih politik EU na tem področju. Ta bo
potekal v okviru prenove tematske strategije in zakonodaje s področja kakovosti
zraka ter pogajanjih za revizijo Göteborškega protokola h Konvenciji o
onesnaževanju zraka na velike razdalje preko meja. 
Pri tem bo Slovenija podprla zlasti politike in ukrepe, ki
bodo usmerjeni v zmanjševanje obremenitev v prekomerno onesnaženih urbanih
okoljih. Slovenija je tudi mnenja, da bo pri morebitnem nadaljnjem zaostrovanju
mejnih vrednosti treba upoštevati specifične nacionalne pogoje držav članic.
Ključno je zagotoviti čim večjo sinergijo med varstvom zraka in ohranjanjem
podnebja. 
V okviru revizije Göteborškega protokola je treba doseči
predvsem povečanje števila ratifikacij protokola, tako v EU kot v regiji UN
ECE, s čimer bodo doseženi tudi okoljski cilji. 
Industrijske nesreče – v okviru obravnave predloga direktive
o obvladovanju nevarnosti večjih nesreč, v katere so vključene nevarne snovi,
si bo Slovenija prizadevala za zagotovitev mehanizma za usklajeno obravnavo
nevarnosti večjih nesreč, s katerim bo za ljudi in okolje doseženo varstvo pred
večjimi nesrečami, v katere so vključene nevarne snovi.
PRAVOSODJE IN NOTRANJE ZADEVE
Pravosodno sodelovanje
Slovenija podpira pravosodno sodelovanje v okviru EU, ki
poteka na podlagi decembra 2009 sprejetega Stockholmskega programa, saj ta
zagotavlja kakovosten in ambiciozen razvoj pravosodja EU. 
V postopkih sprejemanja evropske zakonodaje s področja
pravosodja Slovenija zastopa stališče, da morajo novi pravni akti olajšati
sodno uveljavljanje pravic posameznikov, izboljšati pravno varnost in pravno
predvidljivost ter ob upoštevanju postopkovnih garancij poenostaviti postopke
medsebojnega priznavanja in izvrševanja sodnih odločb iz drugih držav članic. 
Slovenija meni, da je izobraževanje sodnikov in tožilcev
izrednega pomena. Poleg teoretičnega spoznavanja nacionalne in evropske
zakonodaje ter sodne prakse je zelo pomembno, da so sodniki seznanjeni tudi s
praktičnimi vidiki, kot so dobre prakse in problemi, ki so nastali pri uporabi
prava EU v drugih državah članicah. Zaradi razlik v pravnih redih so izmenjave
sodnikov in tožilcev prispevek k boljšemu poznavanju prava v celotni EU. 
Slovenija pozdravlja začetek delovanja evropskega portala
E-pravosodje, preko katerega so že dostopni nekateri dinamični obrazci. Z
vidika posameznega državljana EU je to pomemben korak k poenostavitvi
poslovanja. 
Pravosodno sodelovanje v kazenskih zadevah – Slovenija se še
naprej zavzema za približevanje nacionalne zakonodaje na področju kazenskega
materialnega in procesnega prava. Pri tem poudarja, da mora skupna podlaga EU
vsebovati minimalne procesne standarde v kazenskih postopkih, da se bo načelo
vzajemnega priznavanja v kazenskih zadevah lahko čim bolj učinkovito izvajalo,
saj skupni minimalni standardi prispevajo k medsebojnemu zaupanju med
pravosodnimi organi držav članic. Zato Slovenija pozdravlja predstavitev
ukrepov C in D iz načrta o minimalnih procesnih standardih, ki se nanašata na
pravico do zagovornika ter pravico do komunikacije po odvzemu prostosti. 
Na področju kazenskega materialnega prava Slovenija
pozdravlja cilje EU, da posodobi obstoječi pravni okvir glede boja proti kibernetski
kriminaliteti. 
Slovenija pozdravlja načrt sprejemanja zakonodaje glede
zaščite žrtev, kar pomeni, da bo EU tudi zagotovila uravnotežen pristop med
interesi žrtev ter osumljenih/obtoženih oseb. Še posebej pa je Slovenija
zadovoljna, da se Evropska komisija drži predvidene časovnice iz Stockholmskega
programa in da je maja letos predstavila zakonodajni paket, ki bo celostno
uredil zaščito žrtev (skladno z načrtom za krepitev pravic in zaščito žrtev v
kazenskih postopkih). 
Slovenija kot ena izmed pobudnic direktive o evropskem
preiskovalnem nalogu pričakuje, da bodo pogajanja uspešno zaključena v času
naslednjega predsedujočega tria. 
Prav tako Slovenija že vnaprej pozdravlja zakonodajni paket,
ki bo zadeval področje konfiskacij, zamrznitve premoženja in sodelovanja med
organi; Evropska komisija je napovedala zadevni paket za jeseni 2011. 
Pravosodno sodelovanje v civilnih zadevah – na civilnem
področju Slovenija pozdravlja predloge Evropske komisije za odpravljanje
vmesnih ukrepov (eksekvature), ki so potrebni za izvršitev sodnih odločb,
izdanih v drugi državi članici. Slovenija zagovarja stališče, da morajo biti
ohranjene minimalne procesne varovalke za udeleženi stranki in po potrebi
usklajena kolizijska pravila. Zato se zavzema za kakovostno prenovo uredbe o
pristojnosti in priznavanju ter izvrševanju sodnih odločb v civilnih in
gospodarskih zadevah (Bruselj I), ki bi ohranila preizkus javnega reda in
vzpostavila enostaven in učinkovit sistem priznavanja in izvrševanja tujih
sodnih odločb. 
Slovenija meni, da je področje dednega prava izjemnega
pomena, zato si bo prizadevala za čimprejšnje sprejetje uredbe o pristojnosti,
pravu, ki se uporablja, priznavanju in izvrševanju sodnih odločb in javnih
listin v zapuščinskih zadevah ter uvedbi evropskega potrdila o dedovanju. 
Slovenija pozdravlja predlog nove zakonodaje o pristojnosti,
pravu, ki se uporablja, ter priznavanju in izvrševanju sodnih odločb na
področju premoženjskih razmerij med zakoncema in glede pristojnosti, prava, ki
se uporablja, ter priznavanju in izvrševanju sodnih odločb na področju
premoženjskopravnih posledic registriranih partnerskih skupnosti. 
Slovenija vnaprej pozdravlja napovedani predlog uredbe o
zamrznitvi sredstev na bančnih računih. Izboljšanje čezmejne izvršbe je nujni
predpogoj za zagotovitev dejanskega poplačila čezmejnih terjatev in učinkovito
izvajanje pravic državljanov EU. 
Varstvo osebnih podatkov – Slovenija ima na področju varstva
osebnih podatkov načelno stališče, da je treba zagotoviti spoštovanje temeljne
pravice do varstva osebnih podatkov. Za zakonito obdelavo osebnih podatkov mora
tako vedno obstajati ustrezna pravna podlaga, posege v zasebnost in varstvo
osebnih podatkov pa je treba presojati v skladu z načelom sorazmernosti. V tem
smislu Slovenija tudi podpira vsakršna prizadevanja EU in ZDA pri sklepanju
bilateralnih sporazumov glede izmenjave osebnih podatkov, da bi se varstvo
podatkov uredilo celostno in ob spoštovanju temeljnih standardov varstva
osebnih podatkov. 
Evropska konvencija o človekovih pravicah – Slovenija
pozdravlja napredek, ki je bil dosežen v dosedanjih pogajanjih glede pristopa
EU k Evropski konvenciji o človekovih pravicah.
Priseljevanje in azil
Slovenija na področju notranjih zadev deluje v skladu s
sprejetimi programskimi dokumenti EU, ki opredeljujejo številna posebna
področja, kot so zakonite in nezakonite migracije, azil, upravljanje in nadzor
meja, policijsko sodelovanje in boj proti organiziranem kriminalu ter
terorizmu. 
Pri sprejemanju zakonodaje na področju zakonitih migracij
Slovenija pozdravlja predlog direktive o pogojih za vstop in prebivanje
državljanov tretjih držav zaradi sezonskega dela in predlog direktive o pogojih
za vstop in prebivanje državljanov tretjih držav v okviru premestitev znotraj
podjetja. 
Direktiva o sezonskih delavcih bo vzpostavila pregleden
sistem njihovega začasnega prebivanja v državah članicah ob ohranjanju
pristojnosti držav članic, da same nadzorujejo svoj trg delovne sile. Z
vzpostavitvijo hitrejših postopkov za sprejem in zagotovitvijo minimalnega obsega
pravic bosta preprečena tudi izkoriščanje ranljive skupine delovnih migrantov
in nelojalna konkurenca, ki jo ta kategorija migrantov predstavlja za sezonske
delavce-državljane EU. V direktivo vključene varovalke bodo tudi preprečevale
beg možganov iz manj razvitih izvornih držav ter stalno naselitev sezonskih
delavcev v EU. 
Direktiva o premeščencih znotraj istega podjetja bo
zaposlenim iz tretjih držav olajšala vstop in jih izenačila z državljani EU, s
čimer bo EU postala tudi privlačnejša za ključne delavce v multinacionalnih
podjetjih, kar bo povečalo konkurenčnost evropskega gospodarstva. Posebno
spodbudo tej kategoriji migrantov bo direktiva zagotavljala s podelitvijo
pravice do takojšnjega združevanja družine. 
Za preprečevanje nezakonitih migracij, organiziranega
kriminala in terorizma v EU je zelo pomemben učinkovit nadzor zunanjih meja EU.
Slovenska policija zato poleg operativnih aktivnosti (skupnih operacij mejnih
policij) sodeluje tudi z agencijo EU za zunanje meje FRONTEX pri različnih
usposabljanjih in vseh drugih aktivnostih te agencije. 
Za Slovenijo kot državo z zunanjo kopensko mejo EU bo
načrtovana uvedba sistema registracije vstopa in izstopa na zunanjih mejah EU
pomembna tema. Slovenija vidi uvajanje sistema registracije vstopa in izstopa
kot dobrodošlo pomoč in olajšanje dela mejnih policistov, obenem pa tudi kot
povečanje nadzora nad dolžino bivanja teh oseb v schengenskem prostoru. Vendar
pa bi lahko tak sistem v praksi prinesel nezaželene učinke, ki bi se odražali v
nedopustnih zastojih na mejnih prehodih. Zato bo zanimiv tudi istočasen predlog
Komisije o programu evidentiranja dobronamernih potnikov. Zaradi izkušenj, ki
jih imamo z uvajanjem velikih informacijskih sistemov, je za Slovenijo toliko
pomembneje, da se sistem registracije vstopa in izstopa uvede v dveh fazah;
prva bi zahtevala le vnašanje alfanumeričnih podatkov, drugo fazo, ki obsega
tudi zajemanje biometričnih podatkov (prstnih odtisov), pa bi uvedli šele
takrat, ko bi imeli izkušnjo, da sistem dejansko deluje. 
Pri uporabi določil Zakonika o schengenskih mejah in
Konvencije o izvajanju schengenskega sporazuma so se v praksi pojavile nekatere
pomanjkljivosti. Slovenija zato podpira predlagane spremembe schengenskega
pravnega reda in prizadevanja Evropske komisije za jasnejšo uporabo posameznih
določb. Postopek je v fazi sprejemanja in Slovenija si bo prizadevala za
sprejetje kakovostnih besedil. 
Skupni evropski azilni sistem bo prinesel dvig azilnih
standardov in povečanje pravic beguncev, vendar morda tudi veliko dodatno administrativno
breme za države članice EU. Slovenija podpira vzpostavitev skupnega evropskega
azilnega sistema, vendar bo to do leta 2012 težko doseči v obsegu in na način,
kot je opredeljen v ključnih strateških dokumentih EU. Po sprejetju zadnjega
izmed aktov iz azilnega paketa bosta potrebni okvirno še dve leti za njihov
prenos v nacionalne zakonodaje. Slovenija meni, da bi se bilo treba v postopku
sprejemanja teh aktov osredotočiti na kakovost zakonodaje in njenega izvajanja
in ne toliko na dosego zastavljenega roka. Kakršnokoli hitenje in časovni
pritisk imata negativen vpliv na kakovost doseženih kompromisnih rešitev in s
tem škodljive posledice za države članice. 
Slovenija je leta 2010 skupaj z nekaterimi drugimi državami
članicami EU sodelovala v pilotnem projektu notranjega priseljevanja beguncev
EUREMA z Malte in pri tem prevzela osem oseb. Projekt je pretežno financiral
Evropski sklad za begunce, potekal pa je v sodelovanju z Mednarodno
organizacijo za begunce in Visokim komisariatom Združenih narodov za begunce.
Slovenija trenutno pripravlja analizo izvedenega projekta preselitve z Malte in
se bo na podlagi rezultatov analize odločila o morebitnem nadaljnjem
sodelovanju pri takšnih projektih. Evropska komisija namreč že pripravlja
predlog nadaljevanja projekta EUREMA in tudi druge pobude.
Policijsko sodelovanje
Slovenija bo podpirala aktivnosti in časovni načrt izvajanja
Strategije notranje varnosti za Evropsko unijo, sprejete na podlagi
Stockholmskega programa, in oblikovanje evropskega modela varnosti. 
Pri sodelovanju s tretjimi državami ostaja za Slovenijo tudi
na tem področju prioritetna regija Zahodni Balkan, zato bo države te regije še
naprej dejavno podpirala pri doseganju nadaljnjega napredka v predpristopnem
procesu in se v EU zavzemala za dobro sodelovanje z njimi. 
Slovenija podpira proces širitve schengenskega prostora na
Bolgarijo in Romunijo. Ta podpora ni brezpogojna, saj mora vsaka nova članica
schengenskega prostora pred svojim vstopom izpolniti vse tehnične obveznosti.
Ker pa so te obveznosti že izpolnjene, Slovenija vstop Romunije in Bolgarije ne
pogojuje z dodatnimi pogoji, kot je na primer mehanizem za sodelovanje in
preverjanje, saj bi bilo uvajanje kakršnihkoli novih pravil nekorektno ter
diskriminacijsko. 
Slovenija želi, da se pravna podlaga za delovanje Agencije za
operativno upravljanje velikih IT-sistemov na področju pravosodja in notranjih
zadev sprejme čim prej. Odlašanje bi pomenilo nadaljevanje necelostnega
pristopa pri upravljanju velikih IT-sistemov, s tem pa tudi dodatne stroške,
slabšo koordiniranost in učinkovitost takih sistemov. 
Slovenija sicer sedanji predlog direktive Evropskega
parlamenta in Sveta o uporabi podatkov iz evidence podatkov o potnikih za
preprečevanje, odkrivanje, preiskovanje in pregon terorističnih in hudih
kaznivih dejanj (EU PNR – Passenger Name Record) podpira in meni, da je
uravnotežen, saj zagotavlja visok standard varstva osebnih podatkov na eni
strani, na drugi pa deluje v interesu boja zoper grožnjo terorizma in
preprečevanja hudih kaznivih dejanj. Slovenija bo še naprej konstruktivno
sodelovala pri obravnavi predloga direktive EU PNR. 
Slovenija podpira vsako pobudo, ki bo pripomogla k izvedbi
prümskih sklepov (Sklepa Sveta 2008/615/PNZ in 2008/616/PNZ o krepitvi
čezmejnega sodelovanja, posebej v boju zoper terorizem in čezmejno
kriminaliteto) v predvidenem roku. Podpiramo torej vzpostavitev nabora
strokovnjakov, pri čemer je treba jasno določiti njihove naloge in cilje ter
upoštevati tako stroške kot prednosti.
Carinsko sodelovanje
Sodelovanje med carinskimi upravami pri odkrivanju
nepravilnosti in kazenskih zadevah je pomembno za boj proti raznim oblikam
goljufij in kaznivih dejanj, ki imajo negativen vpliv na družbo, zdravje ljudi
in prihodke držav. Poglobljeno sodelovanje med policijo, carinsko službo,
Europolom, Frontexom in drugimi službami lahko pripomore k izboljšanju varnosti
in večji učinkovitosti v boju zoper organizirani kriminal. Slovenija se bo
zavzemala za dejavno sodelovanje carinske službe pri izvajanju projekta OCTA
(Ocena nevarnosti na področju organiziranega kriminala) in prednostnih nalog
Sveta s področja organiziranega kriminala ter za tesnejše sodelovanje carine in
policije pri zagotavljanju varnosti ter odkrivanju in pregonu kaznivih dejanj,
povezanih z mednarodno trgovino. Vključevala se bo tudi v izvajanje skupnih
carinskih operacij in druge oblike mednarodnega operativnega sodelovanja.
Civilna zaščita
Slovenija si bo ob prenovi zakonodaje na področju civilne
zaščite, ki bo potekala v obdobju te deklaracije, prizadevala za povečanje
zmožnosti za odzivanje na nesreče, skladno s krepitvijo ukrepov na področju
preventive, ki se pripravljajo v okviru drugih politik Unije. Pri tem bo tudi v
prihodnje zagovarjala upoštevanje načel subsidiarnosti in proporcionalnosti pri
opredelitvi ukrepov ter solidarnosti pri odzivu na večje nesreče v okviru EU in
v tretjih državah.
ZUNANJE ZADEVE IN OBRAMBA
Širitev in evropska perspektiva Zahodnega Balkana
Slovenija si bo še naprej prizadevala za nadaljevanje
širitvenega procesa EU. Pri tem države Zahodnega Balkana ostajajo prioriteta
Slovenije. 
Sprejemanje praks in norm EU v okviru širitvenega procesa
prinaša utrditev novih demokracij ter modernizacijo in stabilnost vseh struktur
v državi. Zato si bo Slovenija v okviru svojega delovanja v EU prizadevala, da
bo Unija celotnemu Zahodnemu Balkanu namenjala ustrezno pozornost in začela
pristopna pogajanja s tistimi državami, ki bodo izpolnile pogoje. To bo
ohranilo kredibilnost širitvenega procesa in utrdilo zavedanje državljanov teh
držav, da je članstvo v EU realen cilj, posledično pa okrepilo potrebne
reformne procese. Pri tem se morajo države zavedati, da so za napredek v
procesu približevanja EU poleg sprejemanja evropskega pravnega reda in reform
potrebni tudi njihovo dosledno izvajanje, spoštovanje pravne države in
vsevključujoči družbeni dialog. 
Slovenija si bo prizadevala, da bo v naslednjem večletnem
finančnem okviru znesek pomoči, ki ga EU namenja Zahodnemu Balkanu, omogočal
državam te regije hitrejše napredovanje pri vključevanju v EU. Zahodni Balkan
ostaja prednostna regija razvojnega sodelovanja Slovenije, kjer želi postati
prepoznavna donatorica razvojne pomoči. Za tesnejše povezovanje z državami
Zahodnega Balkana ter njihovo hitrejše približevanje EU si bo prizadevala tudi
v okviru konkretnih projektov in drugih aktivnosti širšega pomena, ki jih
ponuja Strategija EU za Podonavje. 
Hrvaška – Hrvaška zaključuje pogajanja z EU. Podpisu
pristopne pogodbe, ki se pričakuje konec leta 2011, bo sledil postopek
ratifikacije. Hrvaška bo postala članica EU predvidoma 1. julija 2013. 
Turčija – Pristopna pogajanja so dosegla zahtevnejšo fazo, ki
od Turčije zahteva okrepitev prizadevanj za izpolnjevanje pogojev. Zastoj v
pogajalskem procesu je treba preseči, potreben je nov zagon. Slovenija se bo
zavzemala, da se Turčijo, še posebej po junijskih parlamentarnih volitvah,
spodbuja pri prizadevanjih za izpolnjevanje pristopnih pogojev. Svet v sklepih
z dne 14. decembra 2010 spodbuja Turčijo, naj še izboljša spoštovanje temeljnih
pravic in svoboščin v zakonodaji in praksi, zlasti na področju svobode
izražanja in svobode veroizpovedi. Ob sklicevanju na sklepe Evropskega sveta iz
decembra 2006 in Deklaracijo z dne 21. septembra 2005 je Svet ministrov na
zasedanju 14. decembra 2010 ugotovil, da Turčija kljub številnim pozivom še
vedno zavrača izpolnjevanje zavez o polnem in nediskriminacijskem izvajanju
Dodatnega protokola k Pridružitvenemu sporazumu med Evropsko skupnostjo in
Turčijo, zato Svet ministrov ostaja pri ukrepih iz leta 2006: Turčija ne more odpreti
osmih poglavij ter začasno zapreti nobenega drugega poglavja, dokler v celoti
ne izpolni obveznosti. Prav tako ni prišlo do napredka v odnosih s Ciprom, zato
je Svet pozval Evropsko komisijo, naj pozorno spremlja in poroča o vseh
vprašanjih, ki jih zajema Deklaracija z dne 21. septembra 2005. 
Slovenija ostaja zagovornica evropske perspektive Turčije,
pozdravlja njeno zavezanost pristopnemu procesu in podpira tako nadaljevanje
turških pristopnih pogajanj kot tudi njeno polnopravno članstvo v EU ob izpolnitvi
pogojev. Pristopni proces z EU daje namreč Turčiji močno spodbudo za krepitev
demokracije, spoštovanja človekovih pravic in nadaljnjo modernizacijo države s
ključno regionalno vlogo na področju varnosti in energetike. 
Makedonija – Makedonija ima status kandidatke že od leta
2005. Evropska komisija v svojih rednih letnih poročilih že dve leti zapored
ugotavlja, da država izpolnjuje pogoje za začetek pristopnih pogajanj.
Slovenija podpira odločitev Evropske komisije, da Svetu EU priporoči začetek pristopnih
pogajanj s to državo, in si bo prizadevala, da se odločitev o začetku pogajanj
sprejme še v letu 2011. Pri tem bo Makedonijo spodbujala h konstruktivnemu
pristopu za rešitev vprašanja imena države in ji dajala pomoč in podporo pri
nadaljevanju reformnih procesov in premagovanju drugih ovir na poti v EU. 
Črna gora – Črni gori je bil decembra 2010 podeljen status
kandidatke. Ob tem so bili postavljeni pogoji, ki jih mora država izpolniti
pred začetkom pristopnih pogajanj z EU. Slovenija pričakuje, da bo ob
izpolnitvi navedenih pogojev mogoče odločitev o začetku pogajanj s Črno gore
sprejeti še v letu 2011. Slovenija pozdravlja konstruktivno regionalno politiko
Črne gore in njeno vzorno mednarodno sodelovanje. Še naprej pa ji bo nudila
konkretno pomoč pri približevanju EU na področjih, ki zahtevajo več reformnih
naporov, predvsem v boju proti korupciji in organiziranemu kriminalu. 
Albanija – EU je Albaniji decembra 2010 določila pogoje, ki
jih mora izpolniti za pridobitev statusa kandidatke. Slovenija podpira
približevanje Albanije Evropski uniji in pričakuje, da bodo prihodnja
prednostna področja njenega sodelovanja z Albanijo namenjena ravno
prizadevanjem za izpolnitev pogojev, predvsem na področju krepitve političnega
dialoga, boja proti korupciji in organiziranemu kriminalu ter pravne države. 
Srbija – Slovenija pričakuje pozitivno mnenje Evropske
komisije o prošnji Srbije za članstvo v EU, ki ga bo tudi z naklonjenostjo
podprla. Ob izpolnitvi pogojev bo Slovenija podprla tudi začetek pristopnih pogajanj
s to državo. Tudi po aretaciji in predaji ubežnika Mladića bo Slovenija Srbijo
še naprej spodbujala k nadaljevanju sodelovanja z Mednarodnim kazenskim
sodiščem za nekdanjo Jugoslavijo, h konstruktivnemu regionalnemu sodelovanju,
posebej v dialogu s Prištino, nadaljevanju dobrososedskih odnosov z vsemi
državami regije in nadaljevanju sprejemanja in izvajanja reform, potrebnih za
napredek na poti približevanja EU. Slovenija bo Srbiji nudila pomoč pri
prevzemanju pravnega reda EU in krepitvi institucij za njegovo izvajanje. 
BiH – Bosna in Hercegovina ostaja država, v kateri je
okrepljeno delovanje EU nujno potrebno. Nadaljevala se bodo prizadevanja za
izpolnitev pogojev in ciljev za zaprtje Urada visokega predstavnika (OHR) ter s
tem povezane okrepljene prisotnosti EU v državi. Za BiH je posebnega pomena
priključitev dinamiki napredka v procesu vključevanja v EU, ki jo vzdržujejo
druge države v regiji. Slovenija bo še naprej podpirala dogovor o potrebnih
ustavnih spremembah, dvostransko se bo zavzemala za pospešitev teh procesov kot
pogojev za napredovanje na poti k EU in za oblikovanje ustrezne institucionalne
strukture, ki bi bila zmožna učinkovito izpolnjevati zahteve predpristopnega
procesa. Slovenija zastopa stališče, da bo proces evropske integracije BiH
prispeval tudi k učinkovitejšemu delovanju BiH in njenih institucij. 
Kosovo – ustrezna vključitev Kosova v regionalno perspektivo
EU ostaja eden ključnih izzivov skupne zunanje in varnostne politike v letu
2011. Slovenija podpira predloge Evropske komisije za postopno vključevanje
Kosova v regionalne projekte EU, za sklenitev Okvirnega sporazuma, za pripravo
ustreznih pravnih podlag za trgovinsko sodelovanje ter za začetek vizumskega
dialoga (ko bo EK ocenila, da so izpolnjeni ustrezni pogoji). Od kosovskih
oblasti pričakujemo, da bodo vodile konstruktiven dialog z Beogradom in hkrati
izpolnjevale zaveze s poudarkom na položaju in pravicah manjšinskih etničnih
skupnosti. Tudi v prihodnje bo velikega pomena korektno sodelovanje z misijo
EULEX. 
Islandija – prošnjo za članstvo v EU je Islandija vložila
julija 2009. Pristopna pogajanja, ki so se pričela julija 2010, se bodo v letu
2011 okrepila z odprtjem in zaprtjem več pogajalskih poglavij. V procesu
pregleda zakonodaje z EU je zaznati dobro pripravljenost Islandije in nasploh
poznavanje pravnega reda EU. Slovenija podpira nadaljevanje pristopnih pogajanj
z Islandijo ter njena prizadevanja za članstvo v EU. Pri tem poudarja potrebo
po spoštovanju načel enake obravnave in lastnih dosežkov.
Sosedstvo
Evropska sosedska politika – Slovenija se kot država, ki je
zgodovinsko in geografsko povezana s sredozemsko in vzhodnoevropsko soseščino
EU, zavzema za celovito krepitev odnosov med EU in državami evropske sosedske
politike. Meni, da so države evropske soseščine neločljivo povezane z evropsko
preteklostjo, sedanjostjo in prihodnostjo. Dolgotrajni konflikti v celotni
soseščini ne prispevajo h krepitvi varnosti Evrope. Stabilna, varna in
gospodarsko razvita soseščina je ključen element zagotavljanja varnosti in blaginje
držav Evropske unije. 
Slovenija bo še naprej zagovarjala, da je pomembno državam
vzhodnega partnerstva tudi v prihodnje zagotavljati mehanizme in instrumente,
ki so bili prepoznani pri njegovi vzpostavitvi in ki prinašajo spodbudo za
nadaljevanje reformnih procesov in približevanje EU. Krepitev občutka deljene
odgovornosti in zavezanosti spoštovanju skupnih norm in načel bo države
partnerstva pripeljala bližje evroatlantskim povezavam. Hitrost in stopnja
procesov približevanja EU je v skladu z načelom diferenciacije in »več za več«
odvisna od hitrosti in stopnje reformnih in tranzicijskih procesov v državah
samih. 
V kontekstu nadaljnjega razvijanja in preoblikovanja sosedske
politike bo Slovenija še naprej zagovarjala pomen načela diferenciacije in
pogojevanja, saj meni, da je vsaka partnerska država primer zase in se mora
odnos Evropske unije do posamezne države oblikovati v skladu z njenimi
sposobnostmi, pričakovanji in tudi dejanskim napredkom v reformnih procesih.
Slovenija je pripravljena deliti svoje izkušnje z državami soseščine, ki so na
poti transformacije in tranzicije. 
Slovenija meni, da se mora evropska sosedska politika
razvijati v smeri krepitve medsebojnih odnosov na načelu enakopravnosti in
skupne odgovornosti. 
Z evropskimi in sredozemskimi državami je treba krepiti
sodelovanje tudi v okviru Unije za Sredozemlje in Evro-sredozemske univerze
(EMUNI). Neposreden trajni prispevek Slovenije k enotnemu evro-sredozemskemu
prostoru visokega šolstva, znanosti in raziskav je prav Evro-sredozemska
univerza s sedežem v Piranu. S krepitvijo političnih odnosov se veča tudi
verodostojnost Slovenije v EU in širši mednarodni skupnosti. 
Bližnjevzhodni mirovni proces – Slovenija si bo prizadevala
za dejavno vlogo EU v samem procesu, ki mora pripeljati do končne rešitve dveh
držav, ki bosta sobivali v miru. Slovenija bo nadaljevala s humanitarnimi
projekti, ki lajšajo življenje prebivalcem Gaze. 
Palestina – Slovenija podpira načrt palestinskega predsednika
vlade Fayyada za vzpostavitev samostojne palestinske države do konca leta 2011.
Znotraj EU si bo Slovenija prizadevala za usklajen pristop glede priznanja
palestinske države. 
Države Zaliva – izkoristiti je treba njihove gospodarske
zmogljivosti, saj so nekatere države Zaliva v zadnjem času postale eno od
svetovnih gospodarskih središč. Regija je tudi v središču razprave o krepitvi
medkulturnega dialoga. Slovenija bo dejavno sodelovala v dialogu EU s Svetom za
sodelovanje v Zalivu (GCC).
EU kot globalni akter
Odnosi s strateškimi partnerji (ZDA, Ruska federacija,
Kanada, Kitajska, Japonska, Brazilija, Indija) – odnosi z ZDA in Rusko
federacijo kot dvema strateškima partnericama so ključnega pomena za
zagotavljanje varne in predvidljive mednarodne skupnosti. Slovenija razvija in
poglablja sodelovanje in strateško partnerstvo z Združenimi državami Amerike z
dvostranskim povezovanjem in delovanjem v okviru čezatlantskih odnosov. Ključna
področja sodelovanja EU z ZDA, ki so v interesu Slovenije, so: Zahodni Balkan,
učinkovit multilateralizem, človekove pravice, boj proti terorizmu,
organiziranemu kriminalu in trgovini z ljudmi, neširjenje jedrskega orožja,
preprečevanje konfliktov in krizno upravljanje, preprečevanje podnebnih
sprememb in spopadanje z njimi, krepitev gospodarskega sodelovanja prek
Transatlantskega ekonomskega sveta, razvojno sodelovanje in krepitev
sodelovanja na področju energetike, predvsem prek novoustanovljenega Sveta za
energetiko. Čezatlantski odnosi obsegajo tudi sodelovanje s Kanado, pri čemer
se Slovenija zanima zlasti za multilateralno sodelovanje ter za krepitev
gospodarskih odnosov med EU in Kanado. 
Slovenija si bo še naprej prizadevala za odprt in
neobremenjen dialog ter vzpostavitev strateškega partnerstva med EU in Rusko
federacijo. Zavzemala se bo za poglobitev sodelovanja na področjih skupnih
interesov ter za odprt in iskren dialog o vprašanjih, na katera imata različne
poglede. Slovenija bo, kakor doslej, podpirala uveljavljeni mehanizem dialoga
med EU in Rusko federacijo, katerega nepogrešljivi del so srečanja na vrhu
dvakrat na leto. Prav tako bo še naprej dejavna pri izvajanju Partnerstva za
modernizacijo in bo sooblikovala novi Sporazum o partnerstvu in sodelovanju
EU-Ruska federacija ter se vključevala v razprave o ruskih pobudah, kakršne so
evropska varnostna arhitektura, vrednote, varstvo in pravice manjšin in
človekovih pravic. 
V skladu s svojo zunanjepolitično strategijo bo Slovenija v
okviru EU usmerjena v nadaljnjo krepitev političnih odnosov s strateškimi in
drugimi pomembnimi partnericami v Aziji, med katerimi imajo prednost Kitajska,
Japonska in Indija. V skladu s cilji okrepljene gospodarske diplomacije pa bo
iskala nove in utrjevala obstoječe tržne niše. 
V skladu z usmeritvami EU si bo Slovenija prizadevala
razširiti in poglobiti dialog z omenjenimi državami na bilateralni ravni ter z
njimi dejavno sodelovati pri obravnavi vprašanj svetovnih izzivov (npr.
podnebne spremembe ter gospodarska in finančna kriza). 
Slovenija se bo zavzemala za uspešne zaključke pogajanj za
sklenitev sporazumov o partnerstvu in sodelovanju oziroma novih sporazumov o
prosti trgovini (FTA) ter okvirnih sporazumov EU s Kitajsko, Indijo in državami
Zveze držav Jugovzhodne Azije (ASEAN). 
Latinska Amerika – EU in v njenem okviru Slovenija
prepoznavata v Latinski Ameriki naravno zaveznico, kar temelji na zgodovinskih,
kulturnih in civilizacijskih dejstvih. Prednostna naloga slovenske zunanje
politike glede Latinske Amerike in Karibov je razvijati in krepiti dvostranske
odnose s posameznimi državami v tej regiji, zlasti z Brazilijo in Mehiko. To
nalogo uresničuje tudi z delovanjem v EU, ki ima z omenjenima državama
vzpostavljeno strateško partnerstvo, in na rednih srečanjih najvišjih
predstavnikov. 
Zagotavljanje miru, uravnoteženosti in trajnostnega
razvoja/dobrega upravljanja – posebna pozornost bo še naprej namenjena kriznim
žariščem. Krepitev vloge EU v Afganistanu in Pakistanu bo zahtevala tudi
zavzetost držav članic. Slovenija si bo še naprej prizadevala, da v Afganistanu
ne bo navzoča le vojaško; več pozornosti bo posvetila iskanju novih možnosti za
sodelovanje s civilnim in razvojnim prispevkom. 
Slovenija želi biti dejavno vključena v uveljavljanje
demokratičnih procesov in človekovih pravic v Aziji. V tem kontekstu bo med
drugim še naprej podpirala prizadevanja EU glede reševanja severnokorejskega
jedrskega vprašanja. Slovenija bo še naprej dejavna v evropsko-azijskem procesu
sodelovanja (ASEM/ASEF). Aktivna bo tudi pri izvajanju delovnega načrta
sodelovanja EU-ASEAN in dejavnostih regionalnega foruma ASEAN. Podpirala bo
nadaljnjo krepitev vzpostavljanja regionalnih varnostnih mehanizmov in
povezovalnih procesov v regiji po načelih medkulturnega dialoga. 
Bližnjevzhodni mirovni proces lahko napreduje samo s
celovitim in večdimenzionalnim regionalnim pristopom, ki bo obema stranema dal
potrebna varnostna zagotovila. Slovenija bo še naprej podpirala dejavno vlogo
EU za doseganje napredka v mirovnem procesu. 
Slovenija si bo prizadevala za krepitev dvostranskega
sodelovanja z Irakom in za ravnovesje varnostnih razmer. Poleg humanitarnega
vidika si bo prizadevala izvajati dejavnosti v zvezi z razminiranjem in
strokovnim usposabljanjem. 
V zvezi z razvojem iranskega jedrskega programa bo Slovenija
še naprej spremljala dogajanje in si z dejavnim vključevanjem v razprave EU o
odnosih z Iranom prizadevala za diplomatsko rešitev iranskega jedrskega
vprašanja. 
V okviru EU bo še naprej konstruktivno sodelovala pri
prizadevanjih za zagotavljanje miru in varnosti v podsaharski Afriki. Posebna
pozornost bo med drugim namenjena razmeram v Sudanu (po razglasitvi
samostojnosti države Južni Sudan ter razmeram v Darfurju), Somaliji in na
območju afriških Velikih jezer. Slovenija si prizadeva za okrepitev političnih
in gospodarskih odnosov z državami podsaharske Afrike s poudarkom na Republiki
Južni Afriki, Zelenortskih otokih in Nigeriji. 
Globalni izzivi in njihov vpliv na mednarodno varnost –
sodobne grožnje mednarodni varnosti niso povezane le z nevarnostjo meddržavnih
konfliktov ali z naraščanjem političnega ekstremizma, ki vključuje krepitev
nedržavnih akterjev (npr. terorističnih organizacij, zlasti v povezavi s
propadlimi državami). V ospredju sodobnih varnostnih groženj so tudi okoljske
spremembe, ukvarjanje z demografskimi gibanji in migracijskimi tokovi ter
zagotavljanje uravnovešenosti mednarodnega gospodarskega in finančnega sistema.
Slovenija se zaveda pomena globalizacije in naraščanja
medsebojne odvisnosti. Navedeni varnostni izzivi zahtevajo razvoj novih oblik
mednarodnega upravljanja in reformo obstoječih institucij, zlasti
brettonwoodskega sistema. Menimo, da lahko EU kot celota odločilno prispeva k
oblikovanju mehanizmov globalnega upravljanja za zagotavljanje varnosti in
blaginje držav članic EU in njihovih prebivalcev.
Mednarodno razvojno sodelovanje
V skladu z Evropskim soglasjem o razvoju se je EU zavezala,
da bo za uradno razvojno pomoč (URP) do leta 2010 namenila 0,56 % BDP in do leta 2015 0,7 % BDP. Zaveze za EU12 so nižje in
narekujejo 0,17 % BND v letu 2010
in 0,33 % BND do leta 2015. Prav
tako se je EU zavezala, da bo vsaj 50 %
kolektivnega povečanja URP namenila podsaharski Afriki in od 0,15 do 0,20 % za najmanj razvite države. Podatki za
leto 2010 kažejo, da je le nekaj državam članicam uspelo izpolniti zastavljene
zaveze, EU pa je v celoti sredstva sicer povečala, vendar z 0,43 % BND ni dosegla skupne zaveze. V
svetovnem merilu EU kljub temu ostaja največja donatorica. 
Tudi Slovenija si v skladu s svojimi zmožnostmi prizadeva za
uresničevanje zastavljenih zavez in je tako v letu 2010 dosegla 0,13 % BND za URP. Evropski svet je junija 2011
obravnaval poročilo o izpolnjevanju zavez glede uradne razvojne pomoči. V
poročilu je navedena ponovna potrditev zavez glede financiranja za razvoj, ki
so nujen pogoj za doseganje zastavljenih razvojnih ciljev tisočletja do leta
2015. Poročilo zato vsebuje tudi poziv tistim državam članicam, ki svojih zavez
še niso dosegle, da za razvojno sodelovanje namenijo dodatna sredstva. 
Evropska komisija je novembra 2010 izdala Zeleno knjigo o
prihodnosti razvojne politike EU, s čimer je odprla razpravo o reformiranju
razvojne politike v skladu z aktualnimi globalnimi izzivi, da bi dosegali
boljše rezultate pri uresničevanju razvojnih ciljev tisočletja in predvsem pri
zmanjševanju revščine. Evropska komisija naj bi v drugi polovici 2011 sprejela
sporočilo o prihodnosti razvojne politike, obstaja tudi možnost sprejetja
sklepov Sveta. 
Pri razpravi o prihodnosti razvojne politike EU so pomembne
teme: boj proti revščini in doseganje razvojnih ciljev tisočletja, učinkovitost
pomoči, skladnost vseh politik, ki lahko vplivajo na razvoj, potreba po
razlikovanju partnerskih držav glede na stopnjo njihovega razvoja, večja
vključenost zasebnega sektorja, zagotavljanje trajnostnega razvoja in
zanesljive preskrbe s hrano, vključevanje podnebnih sprememb v razvojno
sodelovanje idr. 
EU kot največja donatorica nosi veliko odgovornost za
povečanje učinkovitosti razvojne pomoči in si prizadeva za konkretne rezultate
na tem področju, še posebej v luči priprav na naslednji Visoki forum OECD o
učinkovitosti pomoči v Busanu (Južna Koreja, 30. 11.–1. 12. 2011). Učinkovitost
pomoči bo ena od prednostnih nalog poljskega in danskega predsedovanja. 
Sočasno z razpravo o prihodnosti razvojne politike EU
potekata tudi posvetovalna procesa o naslednjem večletnem finančnem okviru EU
po letu 2013 in o instrumentih zunanjega delovanja EU. Pri tem gre razprava v
smeri zmanjšanja števila zunanjih instrumentov in vključitve evropskega
razvojnega sklada v proračun EU. V tem okviru bo treba razpravljati tudi o
odnosih EU z afriškimi, karibskimi in pacifiškimi državami (AKP). 
V okviru omenjenih razprav si Slovenija zlasti prizadeva za
to, da bi EU v prihodnje bolje izkoristila tranzicijske izkušnje, ki jih imajo
nove države članice EU, kar je lahko pomembna dodana vrednost razvojnega
sodelovanja EU in hkrati prispevek k večji učinkovitosti pomoči. Slovenija si
prizadeva za boljše strukturiranje in tematiziranje tranzicijskih izkušenj v
okviru naslednjega večletnega finančnega okvira EU oziroma v okviru
instrumentov zunanjega delovanja EU. Še posebej si prizadeva za
operacionalizacijo Evropskega tranzicijskega kompendija. Ta prizadevanja se
bodo nadaljevala v času poljskega in ciprskega predsedstva.
Varnost in obramba
Slovenija si bo še naprej prizadevala za nadaljnji razvoj
skupne varnostne in obrambne politike v smislu operacij, institucij in
zmogljivosti. Nadaljevala bo s sodelovanjem v operacijah in misijah skupne
varnostne in obrambne politike EU v BiH, na Kosovu, v Gruziji ter v operaciji
Atalanta v vodah Somalije. Slovenija bo skladno z odločitvijo Vlade RS napotila
policijske izvedence v EU-misijo EUPOL COPPS na Palestinskih ozemljih in skupaj
z misijo EUJUST LEX v Iraku izvedla usposabljanje iraškega policijskega osebja.
Prizadevala si bo za nadaljnjo krepitev strateškega partnerstva z mednarodnimi in
regionalnimi organizacijami ter drugimi akterji. Posebnega pomena pri tem je
preseganje sedanjega zastoja na ravni EU in Nata. Pri nadaljnjem razvoju in
izboljšanju civilnih in vojaških zmogljivosti bo podprla zlasti krepitev
sinergije med civilnim in vojaškim področjem, širitev nabora razpoložljivih
instrumentov, boljšo analitično podporo, večje vključevanje nevladnih
organizacij in drugih akterjev. Na nacionalni ravni bo skladno s Strategijo
sodelovanja RS v mednarodnih operacijah in misijah posebno pozornost namenila
dolgoročnemu razvoju zmogljivosti, s posebnim poudarkom na civilnem področju,
krepitvi celovitega pristopa, transparentnosti ter javne podpore. Tudi s
sprejetjem akcijskega načrta za izvajanje resolucij VS OZN 1325 in 1820 o
ženskah, miru in varnosti bo Slovenija povečevala vlogo in število žensk v
okviru skupne varnostne in obrambne politike ter drugih mednarodnih operacij in
misij. Na področju neširjenja orožja in razorožitve si bo Slovenija tudi v
okviru sodelovanja s tretjimi državami še naprej prizadevala za izvajanje
sprejetih strategij EU, akcijskih načrtov in skupnih ukrepov. V okviru zunanjih
vidikov boja proti terorizmu bo posebna pozornost namenjena spoštovanju
človekovih pravic in pravne države ter nadaljnjemu sodelovanju z OZN in
regionalnimi organizacijami.
Skupna trgovinska politika
Slovenija se skupaj z drugimi članicami zaveda pomena zunanje
trgovine za krepitev gospodarstva EU. Podpira aktivnosti na področju trgovinske
politike, začrtane v dokumentu Evropa 2020 in podrobneje opredeljene v
sporočilu Komisije z naslovom »Trgovina, rast in svetovne zadeve«. Poštena
konkurenca, izogibanje protekcionizmu in drugim ukrepom za zaščito notranjih
trgov posameznih gospodarskih partneric so bili ključnega pomena za oživitev
gospodarstva na ravni EU. 
Slovenija se zavzema za dokončanje pogajanj o Razvojni agendi
iz Dohe (DDA) v okviru Svetovne trgovinske organizacije. Pogajanja je treba
nadaljevati na vseh pogajalskih področjih ter na podlagi danega mandata in že
doseženega napredka v pogajanjih doseči ambiciozen, uravnotežen in celovit
sporazum. 
Slovenija se zavzema za sklenitev celovitih prostotrgovinskih
sporazumov EU s posameznimi trgovinskimi partnericami, o katerih tečejo
pogajanja, zlasti z Ukrajino, Indijo in Kanado. Sklenitev sporazumov bo
prinesla nove priložnosti tudi za poglobitev dvostranskega sodelovanja
Slovenije z navedenimi državami. Pri nameravani sklenitvi sporazuma o prosti
trgovini z MERCOSUR naj se uporablja uravnotežen pogajalski pristop med danimi
in prejetimi trgovinskimi ugodnostmi, še posebej na tistih področjih, ki so
posebej občutljiva za Slovenijo. 
Slovenija podpira aktivnosti za sprejetje Uredbe Evropskega
parlamenta in Sveta o prehodnih dogovorih za dvostranske sporazume o naložbah
med državami članicami in tretjimi državami (COM(2010)0344), ki določa način
prenosa pristojnosti na področju investicij in prihodnjo razmejitev
pristojnosti med EU in državami članicami na področju izvajanja investicijske
politike. Slovenija se zavzema za čim hitrejše oblikovanje politike do tujih
investicij, ki naj bo bolj ambiciozna od politik, ki so jih oblikovale države
članice pred uveljavitvijo Lizbonske pogodbe. 
Slovenija se bo dejavno vključevala v razpravo o reformi
splošnega sistema preferencialov (GSP) v skladu z novim predlogom o uporabi
sheme splošnih tarifnih preferencialov (COM(2011)241). GSP mora v prvi vrsti
ostati razvojni instrument trgovinske politike, katerega glavni namen je pomoč
najbolj ranljivim državam v razvoju. GSP mora zagotavljati ustrezno predvidljivost
za gospodarske subjekte pa tudi ustrezno odzivnost na gospodarske spremembe v
posameznih državah v razvoju. 
Slovenija se bo v naslednjih 18 mesecih še naprej zavzemala
za ukrepe, ki zagotavljajo odprtost trga, sprostitev zunanje trgovine,
internacionalizacijo, odstranjevanje tarifnih in netarifnih ovir ter neoviran
dostop do strateških surovin, ki so ključnega pomena za perspektivno
visokotehnološko industrijo. Podpirala bo tudi ukrepe za zaščito intelektualne
lastnine s poudarkom na inovacijah in konkurenčnosti. Dejavnosti Slovenije bodo
osredotočene tudi na izboljšanje in posodobitev pravil za izvozna posojila. 
Slovenija se bo dejavno vključevala v razpravo o splošnih
izvoznih dovoljenjih za blago z dvojno rabo in v prizadevanja za čim bolj
usklajeno izvajanje sistema nadzora nad izvozom, prenosom, posredovanjem in
tranzitom blaga z dvojno rabo v EU. Hkrati si bo prizadevala za nacionalno
vzpostavitev učinkovitega sistema za nadzor blaga z dvojno rabo, ki bo ob
ustreznem zagotavljanju varnosti omogočal enako konkurenčnost slovenskim
podjetjem. 
Slovenija bo še naprej skrbela za ustrezno seznanjenost
Evropske komisije z interesi in konkretno problematiko slovenskega gospodarstva
pri vstopanju na tretje trge in poslovanju na njih. Na posameznih trgih se bo
zavzemala za tesno povezovanje Delegacij Evropske unije s slovensko gospodarsko
diplomacijo, svoje interese pa bo uveljavljala tudi na sestankih Svetovalnega
odbora za dostop na trg v okviru Evropske komisije, ki so namenjeni
predstavitvi tekočih aktivnostih na področju dostopa na trge zunaj EU ter
obravnavi konkretnih ovir pri trgovanju na tretjih trgih.
Št. 008-05/11-77/26
Ljubljana, dne 27. septembra 2011
EPA 1971-V
Državni zbor 
Republike Slovenije 
Ljubo Germič l.r. 
Predsednik
___________________________
1     Revizija
Odločbe Evropskega parlamenta in Sveta št. 884/2004/ES o spremembi Odločbe št.
1692/96/ES o smernicah Skupnosti za razvoj vseevropskega prometnega omrežja. 
2     Prednostni
projekt št. 6: Lyon-Trst-Divača/Koper-Divača-Ljubljana-Budimpešta-ukrajinska
meja. 
3     X.
koridor: Salzburg-Ljubljana-Zagreb-Beograd-Niš-Skopje-Veles-Solun, s svojimi
navezavami na München oz. Istanbul. 
4     Direktiva
Evropskega parlamenta in Sveta o vzpostavitvi enotnega evropskega železniškega
območja (prenova).