1. Epidemija nalezljive bolezni COVID-19 na območju
Republike Slovenije
Vlada Republike Slovenije je z Odlokom o razglasitvi
epidemije nalezljive bolezni COVID-19 na območju Republike Slovenije (Uradni
list RS, št. 5/21), ki je začel veljati 17. 1. 2021, za 60 dni, t.j. do 17. 3.
2021, razglasila epidemijo nalezljive bolezni COVID-19 na območju Republike
Slovenije.
2. Obseg in način poslovanja sodišč
Vsa sodišča od 1. 2. 2021 opravljajo naroke in druga procesna
dejanja, odločajo, vročajo sodna pisanja in izvajajo uradne ure v vseh zadevah,
v skladu z omejitvami, kot izhajajo iz strokovnih priporočil Nacionalnega
inštituta za javno zdravje (v nadaljevanju strokovna priporočila), objavljenih
in sprotno posodabljanih na njegovi spletni strani (zlasti ob smiselni uporabi
priporočil za izvajanje upravnih in drugih javnopravnih zadev ob epidemiji
COVID-19).
Procesni roki v zadevah, v katerih so bili z Odredbo
predsednika Vrhovnega sodišča o posebnih ukrepih iz 83.a člena Zakona o
sodiščih zaradi razglašene epidemije nalezljive bolezni COVID-19 na območju
Republike Slovenije z dne 13. 11. 2020 (Uradni list RS, št. 165/20 in 2/21),
začasno ustavljeni, začnejo teči s 1. 2. 2021.
Predsedniki okrožnih sodišč, Okrajnega sodišča v Ljubljani,
Delovnih in socialnih sodišč in Upravnega sodišča Republike Slovenije v roku
treh dni od dneva uveljavitve te odredbe, sprejmejo in na svoji spletni strani,
na vstopnih točkah v prostore sodišč ter na drug primeren način, objavijo
ustrezne protokole delovanja posameznega sodišča v času epidemije COVID-19
tako, da se glede na prostorske in druge posebne pogoje delovanja na posameznem
sodišču, zagotovi izvajanje vseh potrebnih ukrepov za preprečevanje okužb.
Predsedniki okrožnih sodišč navedene protokole sprejmejo tudi za okrajna
sodišča iz posameznega sodnega okrožja.
3. Posebni ukrepi
Z namenom v čim večjem obsegu zagotoviti redno izvajanje
sodne oblasti in upoštevaje epidemijo nalezljive bolezni COVID-19, se določajo
ne glede na določbe zakona, ki ureja sodniško službo, določbe zakonov, ki
urejajo sodne postopke in določbe Sodnega reda, naslednji posebni ukrepi za
poslovanje sodišč:
3.1. Dostop do sodišča
Sodišča določijo vstopno točko v sodno stavbo za stranke,
njihove pooblaščence in druge uporabnike sodnih storitev ter posebno vstopno
točko v sodno stavbo za sodnike in sodno osebje, kjer je prostorsko to mogoče.
Na vstopnih točkah se izvedejo vsi potrebni preventivni ukrepi za preprečitev
virusne okužbe nalezljive bolezni COVID-19, vključno z merjenjem telesne
temperature vsem vstopajočim.
Razen v nujnih zadevah, ki jih določa tretji odstavek 83.
člena Zakona o sodiščih stranke, njihovi pooblaščenci in druge osebe:
1.     
vloge vlagajo le po pošti ali preko portala eSodstvo v postopkih, kjer
je to omogočeno,
2.     
za komunikacijo s sodišči uporabljajo objavljene elektronske naslove in
telefonske številke v času uradnih ur.
Na sodišče lahko pridejo stranke, njihovi pooblaščenci in
druge osebe, ki niso vabljene, samo v času uradnih ur ob predhodni najavi preko
objavljenih elektronskih naslovov ali telefonskih številk in ob dogovorjenem
terminu.
3.2. Vrstni red reševanja zadev, naroki, seje, zaslišanja
in druga procesna dejanja 
Sodnik zagotovi spoštovanje določb Sodnega reda o vrstnem
redu reševanja zadev in odrejanju ter določitvi obravnav, narokov in drugih
procesnih dejanj, kolikor je to mogoče ob upoštevanju protokolov iz tretjega
odstavka 2. točke te Odredbe in omejitev, kot izhajajo iz strokovnih priporočil
ter prostorskih in kadrovskih omejitev sodišča. V okviru navedenih pogojev se
zagotavlja prednostno obravnavanje zadev, ki so po zakonu oziroma naravi stvari
nujne oziroma v postopkih, za katere zakon določa, da so nujni, hitri,
prednostni ali so v teh postopkih z zakonom določeni drugi načini opredelitve
hitrejšega reševanja zadev.
Naroki v zadevah, ki v skladu s tretjim odstavkom 83. člena
Zakona o sodiščih niso nujne, sklicani med 1. in 9. aprilom 2021, se štejejo za
preklicane. Sodišča objavijo preklic narokov na spletnih straneh sodišča.
Naroki, seje in zaslišanja se, če so izpolnjeni tehnični in
prostorski pogoji, lahko izvedejo videokonferenčno, ob ustreznem upoštevanju
ostalih procesnih pogojev za izvedbo procesnega dejanja.
Na narokih, sejah in zaslišanjih, ki se ne izvedejo
videokonferenčno, mora biti razdalja med sodniki, sodnim osebjem, strankami,
njihovimi pooblaščenci in drugimi osebami, ki niso iz istega gospodinjstva,
vsaj 2 metra, razen v primerih nameščenih varnostnih pregrad (na primer iz
pleksi stekla), vsi morajo nositi zaščitno opremo, prostor pa mora biti
razkužen in prezračen, skladno s strokovnimi priporočili. Vodijo se seznami
prisotnosti s kontaktnimi podatki vseh prisotnih oseb.
3.3. Javnost glavne obravnave
Z namenom preprečitve širjenja virusne okužbe nalezljive
bolezni COVID-19, varovanja zdravja in življenja ljudi in zagotovitve delovanja
sodišč ter zagotavljanja izvajanja pravic in obveznosti lahko sodnik oziroma
predsednik senata začasno omeji javnost celotne glavne obravnave ali njenega
dela in določi druge primerne varovalne ukrepe v skladu s strokovnimi
priporočili.
3.4. Drugi ukrepi
Druge ukrepe dodatno določi za vsa sodišča predsednik
Vrhovnega sodišča Republike Slovenije, za posamezno sodišče pa vsak predsednik
sodišča, upoštevaje epidemiološko sliko v statistični regiji, kjer se sodišče
nahaja.
4. Preverjanje upravičenosti ukrepov
Predsednik Vrhovnega sodišča Republike Slovenije tedensko
preverja upravičenost ukrepov, določenih v tej odredbi.

Odredba o posebnih ukrepih iz 83.a člena
Zakona o sodiščih zaradi razglašene epidemije nalezljive bolezni COVID-19 na
območju Republike Slovenije (Uradni list RS, št. 12/21) vsebuje naslednji končni določbi:
»5. Veljavnost drugih ukrepov
Drugi ukrepi z dne 20. 10. 2020, izdani na podlagi Odredbe o
posebnih ukrepih iz 83.a člena Zakona o sodiščih zaradi razglašene epidemije
nalezljive bolezni COVID-19 na območju Republike Slovenije št. Su 407/2020
(Uradni list RS, št. 148/20), ostanejo v veljavi.
6. Veljavnost odredbe
Ta odredba začne veljati 31. januarja 2021 in velja do
vključno 17. 3. 2021.«.

Odredba o spremembi Odredbe o posebnih ukrepih
iz 83.a člena Zakona o sodiščih zaradi razglašene epidemije nalezljive bolezni
COVID-19 na območju Republike Slovenije (Uradni list RS, št. 37/21) spreminja 6. točko odredbe tako,
da se glasi:
»6. Veljavnost odredbe
Ta odredba začne veljati 31. januarja 2021 in velja do
vključno 16. 4. 2021.«;
ter vsebuje naslednjo končno določbo:
»Ta odredba začne veljati
naslednji dan po objavi v Uradnem listu Republike Slovenije.«.

Odredba o dopolnitvi Odredbe o posebnih
ukrepih iz 83.a člena Zakona o sodiščih zaradi razglašene epidemije nalezljive
bolezni COVID-19 na območju Republike Slovenije (Uradni list RS, št. 47/21) vsebuje naslednjo končno določbo:
»Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembi Odredbe o posebnih ukrepih
iz 83.a člena Zakona o sodiščih zaradi razglašene epidemije nalezljive bolezni
COVID-19 na območju Republike Slovenije (Uradni list RS, št. 58/21) spreminja 6. točko odredbe tako,
da se glasi:
»6. Veljavnost odredbe
Ta odredba začne veljati 31. januarja 2021 in velja do
vključno 16. 5. 2021.«.
ter vsebuje naslednjo končno določbo:
»Ta odredba začne veljati
naslednji dan po objavi v Uradnem listu Republike Slovenije.«.

Odredba o spremembi Odredbe o posebnih ukrepih
iz 83.a člena Zakona o sodiščih zaradi razglašene epidemije nalezljive bolezni
COVID-19 na območju Republike Slovenije (Uradni list RS, št. 74/21) spreminja 6. točko odredbe tako,
da se glasi:
»6. Veljavnost odredbe
Ta odredba začne veljati 31. januarja 2021 in velja do
vključno 15. 6. 2021.«.
ter vsebuje naslednjo končno določbo:
»Ta odredba začne veljati
naslednji dan po objavi v Uradnem listu Republike Slovenije.«.