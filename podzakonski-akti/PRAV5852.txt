1. člen
Ta pravilnik določa blago, ki je v skladu z
18. členom Zakona o izvajanju carinskih predpisov Evropske skupnosti (Uradni
list RS, št. 25/04) oproščeno obveznosti prevoza od carinske črte do najbližjega
carinskega urada po prestopu meje ali na drugo mesto, ki ga določi ali odobri
carinski urad (v nadaljnjem besedilu: prevoz do mesta predložitve).
2. člen
Obveznosti prevoza do mesta predložitve so
oproščene naslednje poštne pošiljke: 
-       
občasne pošiljke blaga neznatne vrednosti do skupne vrednosti 5.000 SIT,
če niso zavezane plačilu uvoznih dajatev (pisemske pošiljke, paketne in tudi
druge pošiljke, ki vsebujejo drobna darila, reklamni material, drobne vzorce
itd.), razen pošiljk, ki vsebujejo: 
-   
alkohol in pijače, ki vsebujejo alkohol; 
-   
parfume in toaletne vode; 
-   
tobak in tobačne izdelke; 
-   
pošiljke, ki vsebujejo javne listine, trgovsko
korespondenco in poslovne knjige; 
-   
pošiljke, ki vsebujejo blago, ki je v skladu s
109. členom Uredbe Sveta (EGS), št. 918/83 z dne 28. marca 1983 o skupnostnem
sistemu carinskih oprostitev (UL L, št 105, z dne 24. aprila 1983, vključno z
vsemi spremembami, v nadaljnjem besedilu: uredba o carinskih oprostitvah)
oproščeno uvoznih dajatev.
3. člen
V primerih prehajanja državne meje izven
mejnih prehodov v skladu z 18. in 19. členom Zakona o nadzoru državne meje
(Uradni list RS, št. 20/04 – uradno prečiščeno besedilo), je blago v osebni
prtljagi potnikov, ki je oproščeno uvoznih dajatev v skladu s 45. členom uredbe
o carinskih oprostitvah ter plačila davka na dodano vrednost v skladu s 6.
točko 29. člena Zakona o davku na dodano vrednost (Uradni list RS, št. 134/03 –
uradno prečiščeno besedilo), oproščeno prevoza do mesta predložitve.
4. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 420-02-8/2004/3
Ljubljana, dne 3. maja 2004.
EVA 2004-1611-0104
dr. Dušan Mramor l. r. 
Minister 
za finance