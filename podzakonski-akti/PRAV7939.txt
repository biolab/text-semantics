I. SPLOŠNA DOLOČBA
1. člen
Ta pravilnik določa način in postopek, po katerem inšpektorji
Prometnega inšpektorata Republike Slovenije (v nadaljnjem besedilu:
inšpektorji) ob sumu, da se z vozili izvajajo prevozi oseb in blaga v cestnem
prometu v nasprotju z določbami predpisov s tega področja ter zaradi odkrivanja
kršitev teh predpisov, ustavljajo vozila v cestnem prometu, na območju
Republike Slovenije.
II. USTAVLJANJE VOZIL V CESTNEM PROMETU
2. člen
(1) Inšpektorji ustavljajo vozila v cestnem prometu: 
-       
z loparjem za urejanje prometa brez lastnega vira svetlobe, 
-       
z loparjem za urejanje prometa z lastnim virom svetlobe, 
-       
z ročno svetilko in 
-       
s svetlobno tablo v vozilu. 
(2) Lopar za urejanje prometa brez lastnega vira svetlobe ima
obliko kroga z rumeno osnovo in rdečim robom in je prevlečen z odsevno snovjo. 
(3) Lopar z lastnim virom svetlobe ima na sredini kroga
svetilko s filtrom rdeče barve, premera najmanj 10 cm. 
(4) Ročna svetilka za ustavljanje vozil ponoči ima svetlobni
filter rdeče barve. 
(5) Svetlobna tabla v službenem vozilu je elektronski zaslon,
na katerem se lahko izpiše statična ali premikajoča se odredba drugim
udeležencem v cestnem prometu. Odredba je sestavljena iz črk in se daje iz vozečega
ali ustavljenega službenega vozila. Svetlobna tabla je nameščena znotraj
vozila, in sicer mora biti vgrajena tako, da takrat, ko ni v uporabi, vozniku
ne zmanjšuje preglednosti iz vozila. 
(6) Za ustavljanje vozil ponoči inšpektorji uporabljajo lopar
z lastnim virom svetlobe ali ročno svetilko.
3. člen
(1) Poleg naprav iz prejšnjega člena inšpektorji pri
ustavljanju vozil lahko uporabljajo tudi triopan znak. 
(2) Triopan znak je prometni znak v obliki tristrane
piramide. Osnovna barva stranskih ploskev je bele barve z napisom črne barve:
»PROMETNA INŠPEKCIJA«. V nočnem času se na vrh triopana namesti rumeno
utripajočo luč.
4. člen
(1) Kadar inšpektorji ustavljajo vozila, morajo nositi tudi
brezrokavnik rumene barve z belimi odsevnimi trakovi in napisom »PROMETNA
INŠPEKCIJA« na sprednji in hrbtni strani. 
(2) Kolikor inšpektorji ustavljajo vozila, ki vozijo po
cesti, morajo pred mestom, kjer ustavljajo, na vidno mesto na robu vozišča
postaviti triopan znak, tako da ga vozniki pravočasno in zlahka opazijo. Pri
tem morajo paziti, da se postavijo na mesto, kjer v čim manjši meri ovirajo
promet in kjer je dovolj prostora, da voznik varno ustavi vozilo zunaj vozišča,
ne da bi bil pri tem ogrožen preostali promet.
5. člen
(1) Inšpektorji pri ustavljanju vozil uporabljajo posebej
označena službena vozila. 
(2) Posebej označena vozila so vozila Prometnega inšpektorata
Republike Slovenije, ki imajo na levi in desni zunanji bočni strani vozila
viden napis: »PROMETNI INŠPEKTORAT REPUBLIKE SLOVENIJE« in znak Prometnega
inšpektorata.
6. člen
(1) Inšpektorji lahko vozila med vožnjo ustavljajo tudi s
pomočjo svetlobne table, ki je nameščena znotraj službenega vozila. To storijo
tako, da z vozilom zapeljejo pred vozilo, ki ga želijo ustaviti in na svetlobni
tabli izmenično izpišejo odredbi »STOP – PROMETNA INŠPEKCIJA« ali »PROMETNA
INŠPEKCIJA – SLEDITE MI«. Kadar ustavljajo vozilo s tujo registracijo
inšpektorji na svetlobno tablo izpišejo odredbi »STOP – TRANSPORT INSPECTION«
ali »TRANSPORT INSPECTION – FOLLOW ME«. 
(2) Voznik vozila se mora ravnati po inšpektorjevi odredbi,
izpisani na svetlobni tabli in ustaviti vozilo ali slediti službenemu vozilu na
najbližje mesto, kjer je možno vozilo varno ustaviti zunaj vozišča.
7. člen
Če voznik ne upošteva odrejenega ukrepa in ne ustavi vozila,
inšpektor sporoči podatke o vozilu policiji ali carinskemu organu na mejnem
prehodu, ki ukrepata v okviru pristojnosti, določenih v 117. členu Zakona o
prevozih v cestnem prometu (Uradni list RS, št. 131/06 in 5/07 – popr.)
8. člen
Kolikor v tem pravilniku ni drugače določeno, inšpektorji pri
ustavljanju vozil smiselno uporabljajo določbe Pravilnika o vozilih s
prednostjo in vozilih za spremstvo (Uradni list RS, št. 40/06 in 115/07).
III. KONČNE DOLOČBE
9. člen
Z dnem uveljavitve tega pravilnika se preneha uporabljati
Pravilnik o postopku, po katerem inšpektorji Prometnega inšpektorata Republike
Slovenije ustavljajo vozila v cestnem prometu (Uradni list RS, št. 40/03).
10. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-199/2007/9-0082757
Ljubljana, dne 21. decembra 2007
EVA 2007-2411-0015
mag. Radovan Žerjav l.r. 
Minister 
za promet
Soglašam!
Dragutin Mate l.r. 
Minister 
za notranje zadeve