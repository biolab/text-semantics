I. SPLOŠNI DOLOČBI
1. člen
(vsebina pravilnika)
(1) Ta pravilnik določa pogoje za pridobitev naziva državni
notranji revizor (v nadaljnjem besedilu: DNR) oziroma preizkušeni državni
notranji revizor (v nadaljnjem besedilu: PDNR), program izobraževanja za
pridobitev nazivov DNR oziroma PDNR, varstvo pravic kandidatov za pridobitev
naziva in izdajanje potrdil za naziva. 
(2) Ta pravilnik določa tudi pogoje za imenovanje članov
organov, ki skrbijo za izvedbo programa izobraževanja, ter sestavo in naloge
organov.
2. člen
(obveznost imetja naziva)
Naziv DNR oziroma PDNR morajo imeti zaposleni v Uradu
Republike Slovenije za nadzor proračuna Ministrstva za finance (v nadaljnjem
besedilu: Urad RS za nadzor proračuna), v skladu z veljavnim internim aktom, in
zaposleni v notranjerevizijskih službah neposrednih in posrednih uporabnikov
državnega proračuna in proračunov lokalnih skupnosti na delovnih mestih
notranjih revizorjev.
II. POGOJI ZA PRIDOBITEV NAZIVA
3. člen
(pogoji za pridobitev naziva DNR)
(1) Naziv DNR lahko pridobi kandidat, ki izpolnjuje naslednje
pogoje: 
1.     
ima univerzitetno izobrazbo; 
2.     
ima najmanj tri leta delovnih izkušenj, od tega eno leto na področju
revizije, računovodenja ali finančnega poslovanja; 
3.     
je uspešno zaključil program izobraževanja za pridobitev naziva DNR ali
je zaključil izobraževanje na Slovenskem inštitutu za revizijo in pridobil
naziv: 
a)   
preizkušeni notranji revizor ter opravil dodatni izpit iz zakonodaje na
področju javnih financ iz programa izobraževanja po tem pravilniku; 
b)   
revizor ali pooblaščeni revizor ter opravil dodatna izpita iz zakonodaje
na področju javnih financ in notranjega revidiranja (uvod) iz programa
izobraževanja po tem pravilniku. 
(2) Dodatne izpite lahko kandidati opravljajo skupaj s
kandidati, ki so v program izobraževanja vpisani v tekočem letu.
4. člen
(pogoja za pridobitev naziva PDNR)
Naziv PDNR lahko pridobi kandidat, ki izpolnjuje naslednja
pogoja: 
1.     
ima najmanj tri leta delovnih izkušenj na področju revizije po izpolnitvi
pogojev za pridobitev naziva DNR in 
2.     
je uspešno zaključil program izobraževanja za pridobitev naziva PDNR.
III. PROGRAM IZOBRAŽEVANJA
5. člen
(vsebina izobraževanja)
(1) Program izobraževanja vključuje cilje izobraževanja,
predmete in njihovo vsebino, predavanja, konzultacije, izpite iz posameznih
predmetov, pripravo in zagovor zaključne naloge. 
(2) Program izobraževanja za naziv DNR obsega predmete:
zakonodaja na področju javnih financ, notranje revidiranje (uvod),
računovodstvo in finančno poročanje v javnem sektorju, upravljanje s tveganji
in notranje kontrole, ter pripravo in zagovor zaključne naloge. 
(3) Program izobraževanja za naziv PDNR obsega predmete:
notranje revidiranje (nadaljevanje), revizija postopkov poslovodenja in vodenje
notranje revizijske službe.
6. člen
(organi in osebe, ki skrbijo za izvedbo programa
izobraževanja)
(1) Za izvedbo programa izobraževanja skrbijo nosilec
programa izobraževanja, programski svet, izvajalec programa izobraževanja,
izpitna komisija in mentorji oziroma nosilci predmetov. 
(2) Člani organov in osebe iz prejšnjega odstavka morajo
imeti univerzitetno izobrazbo in najmanj pet let delovnih izkušenj s področja
revidiranja, računovodenja oziroma finančnega poslovanja.
7. člen
(nosilec programa izobraževanja)
(1) Nosilec programa izobraževanja je Urad RS za nadzor
proračuna. 
(2) Nosilec programa izobraževanja lahko izvedbo programa
izobraževanja poveri za ta namen ustanovljeni oziroma usposobljeni organizaciji
(izvajalcu programa izobraževanja). 
(3) Nosilec programa izobraževanja ima naslednje naloge: 
1.     
organizira izvedbo programa izobraževanja, 
2.     
nadzira izvajanje programa izobraževanja v primeru iz drugega odstavka
tega člena, 
3.     
spremlja kakovost izvajanja programa izobraževanja in sprejema ukrepe za
njegovo izboljšanje in 
4.     
odloča v primeru nesoglasja med programskim svetom, izpitno komisijo in
izvajalcem programa izobraževanja.
8. člen
(imenovanje programskega sveta, izpitne komisije in
potrditev programa izobraževanja)
Minister, pristojen za finance, na predlog nosilca programa
izobraževanja imenuje programski svet in predsednika ter namestnika izpitne
komisije. Na predlog programskega sveta potrdi program izobraževanja za
pridobitev naziva DNR in PDNR.
9. člen
(programski svet)
(1) Programski svet šteje sedem članov in ima naslednje
naloge: 
1.     
pripravi predlog programa izobraževanja, 
2.     
na predlog izvajalca programa izobraževanja: 
a)   
sprejme pravilnik o opravljanju izpitov, 
b)   
sprejme pravilnik in navodila za pripravo in zagovor zaključne naloge, 
c)   
sprejme načrt izvedbe in urnik programa izobraževanja, 
d)   
odobri nosilce posameznih predmetov in mentorje, 
e)   
odobri seznam mentorjev za pomoč pri pripravi zaključnih nalog, 
f)    
odobri cenik izobraževanja, 
3.     
odloča o izvedbi programa izobraževanja v posameznem letu, 
4.     
odloča o vsebini zaključne naloge, 
5.     
odloča v primeru pritožbe na odločitev izpitne komisije pri zagovoru
zaključne naloge in 
6.     
odloča o drugih vprašanjih v zvezi z izvajanjem programa izobraževanja
in določa nosilce posameznih nalog. 
(2) Programski svet dela po poslovniku, ki ga sprejme na prvi
redni seji.
10. člen
(izpitna komisija)
(1) Izpitno komisijo sestavljajo nosilci predmetov in nosilec
programa izobraževanja. Nosilec programa izobraževanja lahko določi svojega
namestnika izmed nosilcev predmetov. 
(2) Izpitna komisija ima naslednje naloge: 
1.     
določa izpitne roke, 
2.     
odobrava teme in naslove zaključnih nalog, o katerih so se kandidati
dogovorili z mentorji, 
3.     
izvaja zagovore zaključnih nalog in odloča o oceni zagovora, 
4.     
odloča o ugovorih kandidatov zoper kršitev pravic ali oceno pri
opravljanju izpita. 
(3) Izpitna komisija odloča v sestavi predsednika in dveh
članov oziroma njihovih namestnikov. Sestavo izpitne komisije za posamezno
nalogo določi predsednik. Kadar izpitna komisija odloča o zadevah, ki se
nanašajo na posamezni predmet, mora biti eden od članov komisije nosilec
predmeta v zadevi, ki se obravnava. 
(4) Izpitna komisija deluje po poslovniku, ki ga sprejme na
prvi seji.
11. člen
(pogoji za vključitev v program izobraževanja)
V izobraževanja za pridobitev naziva DNR se lahko vključi
kandidat, ki izpolnjuje pogoje izobrazbe iz 1. točke prvega odstavka 3. člena
tega pravilnika, v program izobraževanja za pridobitev naziva PDNR pa kandidat,
ki ima naziv DNR oziroma je uspešno zaključil izobraževanje za pridobitev
naziva DNR.
12. člen
(izvedba programa izobraževanja)
(1) Razpis in program izobraževanja se javno objavita. 
(2) V razpisu se navede kriterije za pristop k izobraževanju
in druge pomembne informacije o izvedbi programa izobraževanja. 
(3) Program izobraževanja se izvede v šolskem letu, v katerem
se je v izobraževanje vpisalo zadostno število kandidatov.
13. člen
(izpiti)
(1) Izpiti se izvajajo v skladu s pravilnikom o opravljanju
izpitov, ki ga sprejme programski svet. 
(2) Za vsak predmet morata biti določena dva redna izpitna
roka, med katerima mora preteči najmanj dva meseca. 
(3) V primeru, da kandidat ne opravi izpita na dveh rednih
izpitnih rokih, lahko izpit ponavlja z naslednjo generacijo študentov in proti
plačilu stroškov.
14. člen
(zaključna naloga)
(1) Kandidat v programu izobraževanja za pridobitev naziva
DNR, po opravljenih izpitih, izdela zaključno nalogo, ki jo zagovarja pred
izpitno komisijo. 
(2) Kandidat pripravi in zagovarja zaključno nalogo iz
prejšnjega odstavka v skladu z navodilom in pravilnikom za pripravo in zagovor
zaključne naloge, ki ju sprejme programski svet. 
(3) Izpitna komisija razpiše dva roka za zagovore zaključnih
nalog. 
(4) Če kandidat zagovora zaključne naloge ne opravi uspešno,
lahko nalogo popravi in ponovno zagovarja proti plačilu stroškov drugega
zagovora. Če je naloga tudi po drugem zagovoru zavrnjena, ponovni popravek
naloge in ponoven zagovor ni možen.
15. člen
(potrdilo o zaključku programa izobraževanja)
Po uspešno zaključenem programu izobraževanja za pridobitev
naziva DNR oziroma PDNR izda izvajalec izobraževanja kandidatu potrdilo.
IV. VARSTVO PRAVIC KANDIDATOV
16. člen
(ugovor zoper kršitev pravic ali oceno pri opravljanju
izpita)
(1) Kandidat lahko vloži ugovor na izpitno komisijo zaradi
kršitev pravic pri opravljanju izpita v roku treh dni od opravljanja izpita. 
(2) Kandidat lahko vloži ugovor na izpitno komisijo zoper
oceno pri opravljanju izpita v roku osmih dni od objave rezultata izpita na
spletni strani izvajalca programa izobraževanja. Rok začne teči z dnem, ki je
naveden na seznamu objavljenih ocen. 
(3) Izpitna komisija mora odločiti v desetih dneh po prejemu
ugovora ter o svoji odločitvi v treh dneh pisno obvestiti kandidata. Odločitev
izpitne komisije je dokončna.
17. člen
(ugovor zoper odločitev izpitne komisije pri zagovoru
zaključne naloge)
(1) Kandidat lahko vloži ugovor na programski svet zoper
kršitev svojih pravic ali oceno pri zagovoru zaključne naloge v roku osmih dni
od opravljanja zagovora. 
(2) Programski svet mora odločiti v desetih dneh po prejemu
ugovora ter o svoji odločitvi v treh dneh pisno obvestiti kandidata. Odločitev
programskega sveta je dokončna.
V. POTRDILO ZA REVIZORSKI NAZIV
18. člen
(pridobitev revizorskega naziva)
(1) Ko kandidat izpolni vse pogoje po 3. oziroma 4. členu
tega pravilnika in vloži vlogo z dokazili o izpolnjevanju pogojev na Urad RS za
nadzor proračuna, mu minister, pristojen za finance, izda potrdilo o pridobitvi
naziva DNR oziroma PDNR (v nadaljnjem besedilu: revizorski naziv). 
(2) Potrdilo za revizorski naziv ima značaj javne listine.
Naziv se uporablja tako, da se pristavi za imenom in priimkom imetnika
potrdila.
19. člen
(priznanje revizorskega naziva)
Osebi, ki ima naziv državni revizor oziroma preizkušeni
državni revizor po Zakonu o računskem sodišču (Uradni list RS, št. 11/01), se
prizna naziv DNR oziroma PDNR, ko vloži vlogo z dokazili o izpolnjevanju
pogojev na Urad RS za nadzor proračuna. Potrdilo o priznanju revizorskega
naziva izda minister, pristojen za finance.
20. člen
(imenik DNR in PDNR)
Urad RS za nadzor proračuna vodi imenik DNR in PDNR, ki
vsebuje podatka ime osebe in datum pridobitve oziroma priznanja revizorskega
naziva. Imenik je objavljen na spletni strani Urada RS za nadzor proračuna.
VI. PREHODNA DOLOČBA
21. člen
(novi program izobraževanja v šolskem letu 2006/07)
Ne glede na 14. člen tega pravilnika kandidatom novega
programa izobraževanja, ki je bil v šolskem letu 2006/07 izveden v sodelovanju
z britanskim inštitutom CIPFA (Chartered Institute of Public Finance and
Accountancy, Velika Britanija) na podlagi Pogodbe o dolgoročnem
medinstitucionalnem sodelovanju Izobraževanje notranjih revizorjev v javnem
sektorju (Training of internal auditors in public sector), ni treba izdelati
zaključne naloge za pridobitev naziva DNR.
VII. KONČNI DOLOČBI
22. člen
Z uveljavitvijo tega pravilnika preneha veljati Pravilnik o
izdajanju potrdil za naziv državni notranji revizor in preizkušeni državni
notranji revizor (Uradni list RS, št. 112/02, 13/03 in 53/05).
23. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0602-36/2007/16
Ljubljana, dne 28. avgusta 2007
EVA 2005-1611-0149
dr. Andrej Bajuk l.r.
Minister
za finance