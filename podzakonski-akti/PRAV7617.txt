I. SPLOŠNE DOLOČBE
1. člen
(vsebina)
(1) Ta pravilnik v skladu z
Direktivo Sveta 1999/31/ES z dne 26. aprila 1999 o odlaganju odpadkov na
odlagališčih (UL L št. 182 z dne 16. 7. 1999, str. 1) določa parametre
podzemnih voda, ki so predmet obratovalnega monitoringa onesnaževanja podzemne
vode (v nadaljnjem besedilu: obratovalni monitoring), metodologijo njegovega
izvajanja in način ter obliko sporočanja podatkov ministrstvu, pristojnemu za
okolje. 
(2) Ta pravilnik določa tudi pogoje, ki jih
mora izpolnjevati izvajalec obratovalnega monitoringa za pridobitev pooblastila
in razloge za njegov odvzem.
2. člen
(področje uporabe)
(1) Določbe tega pravilnika se
uporabljajo za obratovalni monitoring, ki ga je treba izvajati pri opravljanju
dejavnosti, če se odpadne vode posredno odvajajo v podzemne vode ali obstaja
verjetnost nastanka neposrednega ali posrednega izliva onesnaževal v podzemno
vodo.
(2) Določbe tega pravilnika se
uporabljajo tudi pri izvajanju monitoringa učinkov izvedenih ukrepov odprave
posledic čezmerne obremenitve okolja na območju degradiranega okolja ali v
primeru okoljske nesreče.
3. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
podzemna voda je podzemna voda v skladu z zakonom, ki ureja vode;
2.    
neposredni izliv onesnaževal v podzemno vodo je vnos onesnaževal v
podzemne vode neposredno brez precejanja skozi zemljino ali kamenine, ki so pod
površino tal;
3.    
posredni izliv onesnaževal v podzemno vodo je vnos onesnaževal v
podzemne vode posredno s pronicanjem skozi zemljino ali kamenine, ki so pod
površino tal;
4.    
osnovni parameter je osnovni parameter iz priloge 2, ki je sestavni del
tega pravilnika, in se izraža kot koncentracija onesnaževala v podzemni vodi;
5.    
indikativni parameter je indikativni parameter iz priloge 2 tega
pravilnika, in se izraža kot koncentracija onesnaževala v podzemni vodi;
6.    
opozorilna sprememba je vrednost spremembe vsebnosti onesnaževala, ki je
določena kot sprememba, pri kateri je prišlo do onesnaženja podzemne vode
zaradi posrednega ali neposrednega izliva onesnaževal v podzemno vodo iz vira
onesnaženja, zaradi katerega se izvaja obratovalni monitoring;
7.    
vplivno območje je območje, na katerem je velika verjetnost, da izliv
onesnaževal zaradi toka površinskih in podzemnih voda povzroči onesnaženje
podzemne vode;
8.    
opazovalna vrtina je objekt, opremljen za izvajanje meritev parametrov
podzemne vode in njihovo vzorčenje v posameznih ciljnih hidrogeoloških conah;
9.    
meja zaznavnosti je izhodni merilni signal ali vrednost koncentracije,
nad katero je mogoče z opredeljeno ravnjo zaupanja potrditi, da se vzorec
razlikuje od slepega vzorca, ki ne vsebuje zadevnega parametra.
4. člen
(zavezanec)
Zavezanec za zagotovitev obratovalnega
monitoringa je povzročitelj obremenitve, ki opravlja dejavnost iz prvega
odstavka 2. člena tega pravilnika, in izvajalec ukrepov odprave posledic
čezmerne obremenitve okolja na območju degradiranega okolja ali v primeru okoljske
nesreče (v nadaljnjem besedilu: zavezanec).
II. OBRATOVALNI MONITORING
5. člen
(obseg obratovalnega monitoringa)
Izvedba obratovalnega monitoringa obsega:
-      
merjenje gladine podzemne vode in globine opazovalne vrtine,
-      
predčrpanje vode iz opazovalne vrtine,
-      
merjenje temperature zraka ter meritve temperature vode, električne
prevodnosti, pH vrednosti, vsebnosti kisika, motnosti in redoksi potenciala na
lokaciji opazovalne vrtine,
-      
vzorčenje podzemne vode in pripravo vzorca,
-      
analizo vzorca podzemne vode,
-      
izračun in vrednotenje spremembe osnovnih in indikativnih parametrov ter
koncentracij tistih onesnaževal, ki glede na značilnosti vira onesnaževanja
lahko v primeru neposrednega ali posrednega izliva onesnaževal v podzemno vodo
povzročijo onesnaženje podzemne vode, in
-      
izdelavo poročila o opravljenih meritvah in analizah.
6. člen
(program obratovalnega monitoringa)
(1) Obratovalni monitoring se izvaja
po programu obratovalnega monitoringa.
(2) Program iz prejšnjega odstavka je
sestavljen iz hidrogeološkega in kemijskega dela programa obratovalnega
monitoringa.
(3) Hidrogeološki del programa
obratovalnega monitoringa sestavljajo:
1.    
prikaz hidrogeoloških razmer, vključno s prikazom tokovne mreže podzemne
vode,
2.    
posnetek ničelnega hidrološkega stanja podzemne vode,
3.    
ciljne hidrogeološke cone,
4.    
lokacije ter opis izdelave in opreme opazovalnih vrtin in
5.    
načrt preskušanja ustreznosti mreže opazovalnih vrtin.
(4) Kemijski del programa
obratovalnega monitoringa sestavljajo:
1.    
značilnosti vira onesnaževanja, ki so pomembni za onesnaževanje podzemne
vode,
2.    
določitev osnovnih parametrov, ki so predmet obratovalnega monitoringa,
3.    
določitev indikativnih parametrov, ki so predmet obratovalnega
monitoringa,
4.    
pogostost meritev osnovnih in indikativnih parametrov in
5.    
določitev opozorilne spremembe osnovnih in indikativnih parametrov.
(4) Poleg osnovnih in indikativnih
parametrov se v program obratovalnega monitoringa vključi tudi merjenje koncentracij
tistih onesnaževal, ki glede na značilnosti vira onesnaževanja lahko v primeru
neposrednega ali posrednega izliva onesnaževal v podzemno vodo povzročijo
onesnaženje podzemne vode.
(5) Program obratovalnega monitoringa
mora izdelati izvajalec obratovalnega monitoringa iz 16. člena tega pravilnika.
(6) Program obratovalnega monitoringa
pred začetkom izvajanja obratovalnega monitoringa potrdi ministrstvo, pristojno
za varstvo okolja (v nadaljnjem besedilu: ministrstvo), v postopkih izdaje
predpisanih okoljevarstvenih soglasij ali dovoljenj.
(7) Hidrogeološki del programa iz
tretjega odstavka tega člena je treba izdelati v skladu z navodili iz priloge
1, ki je sestavni del tega pravilnika.
6.a člen
(program ukrepov v primeru preseganja
opozorilne spremembe parametrov podzemne vode)
(1) K programu obratovalnega monitoringa
mora izvajalec obratovalnega monitoringa iz 16. člena tega pravilnika priložiti
tudi program ukrepov v primeru preseganja opozorilne spremembe parametrov
podzemne vode.
(2) Program ukrepov v primeru preseganja
opozorilne spremembe parametrov podzemne vode obsega:
1.    
za vire, za katere je presežena opozorilna sprememba kateregakoli
parametra, načrt primerjalne analize osnovnih in indikativnih parametrov s
preseženo opozorilno spremembo, in onesnaževal, ki prispevajo k tveganju, da
vodno telo podzemne vode ne dosega dobrega kemijskega stanja, z namenom
določitve dodatnih indikativnih parametrov, za katere obstoji v primeru
neposrednega ali posrednega izliva onesnaževal v podzemno vodo, glede na
značilnost vira onesnaževanja (za odlagališče so to lastnosti in kemijska
sestava odpadkov, ki se odlagajo), velika verjetnost, da pripomorejo k
prepoznavanju vzrokov in obsega onesnaženja podzemne vode;
2.    
načrt pregleda sistema za odvajanje odpadne vode iz območja vira
onesnaženja (za odlagališče je to pregled sistema za odvajanje izcednih vod iz
dna telesa odlagališča);
3.    
načrt pregleda sistema za odvajanje padavinskih in zalednih voda iz
območja vira onesnaževanja (za odlagališče je to pregled sistema za odvajanje
padavinske vode izpod prekrivke odlagališča ter sistema za preprečevanje vdora
zalednih voda v telo odlagališča);
4.    
načrt pregleda stabilnosti objektov na območju vira onesnaževanja,
katerih poškodbe lahko vplivajo na neposredni ali posredni izliv onesnaževal v
podzemno vodo (za odlagališče je to pregled stabilnosti telesa odlagališča,
vključno z dnom odlagališča, obrobnimi in opornimi nasipi in drugimi tehničnimi
konstrukcijami za zagotavljanje stabilnosti telesa odlagališča ter prekrivko
odlagališča);
5.    
načrt izdelave ter obseg in vsebino potrebnih strokovnih podlag, ki jih
je treba izdelati zaradi:
-  
ocenjevanja vpliva nenadzorovanega izliva onesnaževal na kemijsko stanje
podzemne vode na vplivno območje vira onesnaževanja,
-  
določitve povečane pogostosti vzorčenja podzemne vode na opazovalnih
vrtinah, opredeljenih za izvajanje meritev obratovalnega monitoringa, z
namenom, da se oceni obseg izliva onesnaževal v podzemno vodo ter velikost
vpliva izliva onesnaževal na podzemno vodo,
6.    
načrtovanje dodatnih opazovalnih vrtin na širšem območju vodnega telesa
podzemne vode zaradi ocenjevanja posledic izliva onesnaževal na kemijsko stanje
podzemne vode;
7.    
izhodišče za izdelavo ocene količine izliva onesnaževal v podzemno vodo.
(3) Program ukrepov v primeru preseganja
opozorilne spremembe parametrov podzemne vode za odlagališče odpadkov, v
postopku izdaje okoljevarstvenega dovoljenja za obratovanje odlagališča, potrdi
ministrstvo pred začetkom izvajanja obratovalnega monitoringa.
7. člen
(posnetek ničelnega stanja)
(1) Posnetek ničelnega stanja podzemne
vode v programu obratovalnega monitoringa zajema posnetek vrednosti osnovnih in
indikativnih parametrov ter parametrov tistih onesnaževal, ki glede na
značilnosti vira onesnaževanja lahko v primeru neposrednega ali posrednega
izliva onesnaževal v podzemno vodo povzročijo onesnaženje podzemne vode na
vplivnem območju vira onesnaževanja in izven njega.
(2) V okviru posnetka ničelnega stanja
podzemne vode je treba pred začetkom odlaganja odpadkov na odlagališču izvesti
meritve iz prejšnjega odstavka na najmanj treh opazovalnih vrtinah, ki so s
programom obratovalnega monitoringa opredeljene za izvajanje obratovalnega
monitoringa.
8. člen
(določitev opozorilne spremembe)
(1) Opozorilna
sprememba se v programu obratovalnega monitoringa določi za vsako onesnaževalo,
vključeno v obratovalni monotoring, in se izraža kot opozorilna vrednost
razmerja med izmerjeno spremembo vrednosti koncentracije onesnaževala in
vrednostjo koncentracije istega onesnaževala v podzemni vodi, v kateri ni
opaznih posledic zaradi posrednega ali neposrednega izliva onesnaževala, na
naslednji način:
100 X (CN1 – CN2) / CN2
kjer je:
-      
CN1 vrednost koncentracije onesnaževala, izmerjena na
vplivnem območju,
-      
CN2 povprečna vrednost koncentracije onesnaževala, izmerjena
izven vplivnega območja ali v okviru posnetka ničelnega stanja podzemne vode,
pri čemer je povprečna vrednost izračunana kot povprečje rezultatov meritev,
izmerjenih na opazovalni vrtini v zadnjih petih letih, če pa teh za to obdobje
ni, pa povprečje rezultatov meritev, izmerjenih v obdobju izvajanja
obratovalnega monitoringa.
(2) Opozorilna sprememba je za
onesnaževala, za katera vrednost CN2 iz prejšnjega odstavka ni več
kot 5-krat večja od meje zaznavnosti koncentracije tega onesnaževala, enaka
vrednosti A iz tabele 1 iz priloge 2 tega pravilnika.
(3) Opozorilna sprememba je za
onesnaževala, za katera je vrednost CN2 iz prvega odstavka tega
člena 5-krat večja ali več kot 5-krat večja od meje zaznavnosti koncentracije
tega onesnaževala, enaka vrednosti B iz tabele 1 iz priloge 2 tega pravilnika.
(4) Če je za posamezno onesnaževalo
izmerjena vrednost koncentracije manjša od meje zaznavnosti, se pri določitvi
C(N1) oziroma izračunu povprečne vrednosti C(N2) za koncentracijo tega
onesnaževala upošteva vrednost, ki je enaka polovici meje zaznavnosti, razen za
onesnaževalo, ki se izraža kot vsota koncentracij več onesnaževal, za katerega
se za koncentracijo upošteva vrednost nič.
(5) Če je izračunana opozorilna vrednost za
posamezno onesnaževalo manjša od meje zaznavnosti koncentracije tega
onesnaževala, se za opozorilno spremembo upošteva vrednost, ki je enaka meji
zaznavnosti koncentracije tega onesnaževala.
8.a člen
(število in umestitev opazovalnih vrtin)
(1) Meritve parametrov podzemne vode se v
okviru obratovalnega monitoringa izvajajo na več opazovalnih vrtinah, ki morajo
biti na takih mestih, da se pridobi dovolj podatkov o morebitnem neposrednem
ali posrednem izlivu onesnaževal v podzemno vodo.
(2) Število potrebnih opazovalnih vrtin za
izvajanje obratovalnega monitoringa se določi v hidrogeološkem delu programa
obratovalnega monitoringa na podlagi analize hidrogeoloških razmer in zahteve
po čim zgodnejšem prepoznavanju morebitnega izliva onesnaževal v podzemno vodo.
(3) Meritve parametrov podzemne vode se
morajo v okviru obratovalnega monitoringa izvajati najmanj na treh opazovalnih
vrtinah. 
(4) Najmanj dve opazovalni vrtini iz
prejšnjega odstavka morata biti dolvodno in ena opazovalna vrtina gorvodno v
smeri toka podzemne vode.
III. IZVAJANJE MERITEV
9. člen
(vzorčenje podzemne vode)
(1) Za vsako opazovalno vrtino se
obratovalni monitoring zagotovi v obsegu, določenem v programu obratovalnega
monitoringa.
(2) Pred odvzemom vzorcev iz
opazovalnih vrtin je treba obstoječo podzemno vodo v vrtini predhodno izčrpati
na način, ki je določen v programu obratovalnega monitoringa.
(3) Zaradi zagotavljanja nadzora nad
hidravličnimi lastnostmi opazovalne vrtine je treba najmanj enkrat letno preskušanje
opazovalne vrtine in, če je potrebno, tudi čiščenje.
10. člen
(analiza vzorca)
Analiza vzorca podzemne vode obsega meritev
osnovnih in indikativnih parametrov podzemne vode ter meritev koncentracije
drugih onesnaževal, vključenih v obratovalni monitoring na podlagi določb
četrtega odstavka 6. člena tega pravilnika.
11. člen
(uporaba merilnih metod)
(1) Za vzorčenje podzemne vode se
uporabljajo metode iz standarda SIST ISO 5667, del 11. 
(2) Standardni postopki za prevoz in
hranjenje vzorcev podzemne vode morajo potekati v skladu s standardi iz
predpisa, ki ureja monitoring podzemnih voda. 
(3) Za meritve temperature zraka,
temperature vode, električne prevodnosti, pH vrednosti, vsebnosti kisika,
motnosti in redoksi potenciala ter za analizo vzorca podzemnih voda za merjenje
koncencentracij onesnaževal se uporabljajo metode v skladu s predpisom, ki
ureja monitoring podzemnih voda, oziroma metode iz standardov slovenskega
nacionalnega organa za standardizacijo.
12. člen
(pogostost meritev)
(1) Meritve gladine podzemnih voda se
izvajajo neprekinjeno z uporabo avtomatskih merilnikov ali občasno z merjenjem
gladine z uporabo ročnih merilnikov sočasno z meritvami osnovnih in
indikativnih parametrov ter drugih onesnaževal.
(2) Meritve osnovnih in indikativnih
parametrov ter drugih onesnaževal, vključenih v obratovalni monitoring v skladu
s četrtim odstavkom 6. člena tega pravilnika, se izvajajo najmanj štirikrat
letno na kraških vodonosnikih in dvakrat letno s časovnim presledkom najmanj
dveh mesecev, če za posamezni vir onesnaževanja v predpisu, ki ureja emisije v
okolje iz tega vira, ni drugače določeno.
IV. VPLIV NA PODZEMNO VODO
13. člen
(izračun spremembe vsebnosti)
(1) Spremembo vsebnosti onesnaževala v
podzemni vodi je treba izračunati za vsako meritev onesnaževala v podzemni
vodi, ki je vključen v program obratovalnega monitoringa.
(2) Sprememba vsebnosti onesnaževala v
podzemni vodi se izračuna kot razmerje med izmerjeno spremembo vrednosti
koncentracije onesnaževala in vrednostjo koncentracije istega onesnaževala v
podzemni vodi, v kateri ni opaznih posledic zaradi posrednega ali neposrednega
izliva, na način iz prvega odstavka 8. člena tega pravilnika.
(3) Če je izmerjena vrednost
koncentracije onesnaževala na vplivnem območju manjša od povprečne vrednosti
koncentracije onesnaževala, izmerjene izven vplivnega območja, se sprememba
vsebnosti za to onesnaževalo v podzemni vodi ne ugotavlja.
14. člen
(vpliv vira onesnaževanja na podzemno
vodo)
(1) Vir onesnaževanja ne vpliva na
kakovost podzemne vode, če je sprememba vsebnosti onesnaževala v podzemni vodi
manjša od opozorilne spremembe, določene v programu obratovalnega monitoringa
za to onesnaževalo.
(2) Vir onesnaževanja ima vpliv na
kakovost podzemne vode, če je sprememba vsebnosti onesnaževala v podzemni vodi
enaka ali večja od opozorilne spremembe, določene v programu obratovalnega
monitoringa za to onesnaževalo.
V. POROČILO O OBRATOVALNEM MONITORINGU
15. člen
(poročilo o obratovalnem monitoringu)
(1) O obratovalnem monitoringu mora
zavezanec za vsako koledarsko leto izdelati poročilo.
(2) Poročilo iz prejšnjega odstavka
mora vsebovati podatke o:
1.    
izvajalcu obratovalnega monitoringa,
2.    
zavezancu in njegovi dejavnosti,
3.    
vzdrževanju objektov za izvajanje obratovalnega monitoringa,
4.    
meritvah in interpretaciji hidrogeoloških parametrov,
5.    
vrsti meritev in obsegu onesnaževal, vključenih v obratovalni
monitoring,
6.    
mestu, času in načinu vzorčenja,
7.    
načinu predčrpanja in izmerjenih vrednostih osnovnih in indikativnih
parametrov podzemnih voda ter drugih onesnaževal, vključenih v obratovalni
monitoring v skladu s četrtim odstavkom 6. člena tega pravilnika,
8.    
uporabljenih merilnih metodah in merilni opremi,
9.    
rezultatih vsake posamezne meritve in izračunu spremembe vsebnosti
onesnaževal v podzemni vodi,
10.  vrednotenju
spremembe vsebnosti onesnaževal v podzemni vodi glede na opozorilne spremembe,
določene za ta onesnaževala, in
11.  ugotovitvah
o vplivu vira onesnaževanja na kakovost podzemne vode.
(3) Obrazec poročila o obratovalnem
monitoringu pripravi ministrstvo in ga objavi na svojih spletnih straneh.
(4) Poročilo o obratovalnem
monitoringu mora zavezanec predložiti ministrstvu na obrazcu iz prejšnjega
odstavka v elektronski obliki vsako leto do 31. marca za preteklo leto.
(5) Poročilo iz prejšnjega odstavka
mora zavezanec hraniti najmanj pet let.
VI. POGOJI ZA IZVAJANJE OBRATOVALNEGA MONITORINGA
16. člen
(pooblastilo za izvajanje obratovalnega
monitoringa)
Zavezanec, ki izvaja obratovalni monitoring
sam, ali oseba, ki izvaja obratovalni monitoring za zavezanca (v nadaljnjem
besedilu: izvajalec obratovalnega monitoringa), mora za to dejavnost imeti
pooblastilo ministrstva (v nadaljnjem besedilu: pooblastilo).
17. člen
(izpolnjevanje pogojev)
Izvajalec obratovalnega monitoringa mora za
pridobitev pooblastila izpolnjevati naslednje pogoje:
1.    
da je gospodarska družba, zavod ali samostojni podjetnik posameznik,
2.    
da ima zaposleno najmanj eno osebo z visokošolsko izobrazbo geološke
stroke z najmanj 3 leti delovnih izkušenj s področja podzemnih voda ali, da
oseba oziroma osebe, ki izpolnjujejo te zahteve, zanj izdelujejo hidrogeološko
poročilo pogodbeno kot podizvajalci obratovalnega monitoringa, in
3.    
da je za izdelavo poročila kemijskega stanja pridobil akreditacijo
nacionalne akreditacijske službe za izvajanje kemičnih analiz po merilnih
metodah iz 11. člena tega pravilnika za najmanj enega od osnovnih parametrov in
enega od indikativnih parametrov ali, da ima s z gospodarsko družbo, zavodom ali
samostojnim podjetnikom posameznikom, ki izpolnjuje pogoje iz te točke,
podpisano podizvajalsko pogodbo za izvajanje kemičnih analiz.
18. člen
(pridobitev pooblastila)
(1) Izvajalec obratovalnega
monitoringa pridobi pooblastilo na podlagi vloge pri ministrstvu.
(2) Vloga iz prejšnjega odstavka mora
vsebovati podatke o izvajalcu obratovalnega monitoringa in navedbo obsega
izvajanja obratovalnega monitoringa, za katerega želi pooblastilo.
(3) Vlogi iz prvega odstavka tega
člena mora biti priloženo dokazilo o izpolnjevanju pogojev iz 2. točke
prejšnjega člena. Če ima izvajalec obratovalnega monitoringa z gospodarsko
družbo, zavodom ali samostojnim podjetnikom posameznikom, ki izpolnjuje pogoje
iz 3. točke prejšnjega člena, podpisano podizvajalsko pogodbo za izvajanje
kemičnih analiz, mora overjeno pogodbo priložiti k vlogi iz prvega odstavka
tega člena. Dokazila v zvezi z registracijo iz 1. točke in v zvezi z
akreditacijo iz 3. točke prejšnjega člena pridobi ministrstvo po uradni
dolžnosti.
(4) Ministrstvo izda pooblastilo za
izvajanje meritev in analiz vsebnosti onesnaževal v podzemni vodi v obsegu, za
katerega izvajalec obratovalnega monitoringa zaprosi.
19. člen
(izdaja in odvzem pooblastila)
(1) Izvajalcu obratovalnega
monitoringa ministrstvo izda pooblastilo, če izpolnjuje pogoje iz 17. člena
tega pravilnika in je vložil vlogo iz prejšnjega člena.
(2) Ministrstvo lahko izvajalcu
obratovalnega monitoringa pooblastilo odvzame: 
1.    
če ne izpolnjuje več pogojev iz 17. člena tega pravilnika ali
2.    
če je dvakrat zaporedoma dosegel negativni rezultat pri
medlaboratorijskih primerjalnih analizah za isto onesnaževalo oziroma, če ima
za izvajanje kemičnih analiz pogodbo s podjetjem, ki je dvakrat zaporedoma
doseglo negativni rezultat pri medlaboratorijskih primerjalnih analizah za isto
onesnaževalo.
20. člen
(seznam pooblaščenih oseb)
(1) Ministrstvo vodi seznam
pooblaščenih izvajalcev obratovalnega monitoringa, ki je na vpogled na njegovih
spletnih straneh.
(2) Seznam iz prejšnjega odstavka
vsebuje naslednje podatke:
1.    
ime in priimek oziroma naziv in naslov oziroma sedež pooblaščenega
izvajalca obratovalnega monitoringa,
2.    
obseg izvajanja obratovalnega monitoringa, za katerega ima pooblastilo.

Priloga
1: Navodila za izdelavo hidrogeološkega poročila za program obratovalnega
monitoringa
Priloga
2: Opozorilne spremembe

Pravilnik o obratovalnem monitoringu onesnaževanja
podzemne vode (Uradni list RS, št. 49/06)
vsebuje naslednjo prehodno in končni določbi:
»VII. PREHODNA IN KONČNI DOLOČBI
21. člen
(veljavnost
pooblastila za obstoječe izvajalce obratovalnega monitoringa)
Osebe, ki so pridobile pooblastilo za
izvajanje monitoringa podzemnih voda na podlagi določb Pravilnika o monitoringu
onesnaženosti podzemnih voda z nevarnimi snovmi (Uradni list RS, št. 5/00),
lahko izvajajo obratovalni monitoring v skladu z določbami tega pravilnika do
prenehanja veljavnosti pooblastila za izvajanje monitoringa podzemnih voda.
22. člen
(prenehanje
veljavnosti)
Z dnem uveljavitve tega pravilnika preneha
veljati Pravilnika o monitoringu onesnaženosti podzemnih voda z nevarnimi
snovmi (Uradni list RS, št. 5/00).
23. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o obratovalnem monitoringu onesnaževanja podzemne vode (Uradni list
RS, št. 114/09) vsebuje naslednjo prehodno in
končno določbo:
»PREHODNA IN KONČNA DOLOČBA
13. člen
Upravljavci odlagališč, ki so pridobili
okoljevarstveno dovoljenje za obratovanje odlagališča oziroma so oddali popolno
vlogo za pridobitev okoljevarstvenega dovoljenja za obratovanje odlagališča
pred uveljavitvijo tega pravilnika, morajo predložiti ministrstvu v potrditev program
ukrepov v primeru preseganja opozorilne spremembe parametrov podzemne vode iz novega
6.a člena pravilnika najpozneje v 12 mesecih po uveljavitvi tega pravilnika.
14. člen
Ta pravilnik začne veljati naslednji dan po
objavi v Uradnem listu Republike Slovenije.«.