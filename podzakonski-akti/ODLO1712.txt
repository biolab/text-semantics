1. člen
Za živo mojstrovino državnega pomena se razglasi
enota žive dediščine Škofjeloški pasijon, EID 2-00001 (v nadaljnjem
besedilu: živa mojstrovina).
2. člen
Vrednote, ki utemeljujejo razglasitev za
živo mojstrovino, so:
-      
pasijonska procesija v Škofji Loki spada med najstarejše kontinuirano
uprizarjane gledališke igre v Sloveniji,
-      
na osnovi ohranjene pisne predloge se je pasijonska uprizoritev z
vmesnimi prekinitvami izvajala v postnem in velikonočnem času od leta 1713 do
ukinitve v času jožefinskih reform; v 20. stoletju je bila oživljena leta 1936
in ponovno leta 1999,
-      
izvirno dramsko besedilo Škofjeloškega pasijona, ki ga je med letoma
1715 in 1727 zapisal Lovrenc Marušič, pater Romuald, je najstarejše v celoti
ohranjeno dramsko besedilo v slovenskem jeziku z dodatki v latinskem in nemškem
jeziku in z režijskimi opombami,
-      
znotraj srednjeveškega jedra Škofje Loke več sto nastopajočih uprizori
13 figur pasijona,
-      
Škofjeloška pasijonska procesija povezuje formalne in neformalne
skupine, skupnosti in posameznike iz mesta in okoliških vasi, zlasti območja nekdanjega
Loškega gospostva, ki sodelujejo pri izvedbi,
-      
Škofjeloška procesijska uprizoritev je sinteza pasijonske žive
dediščine, ki se je oblikovala v evropskem alpskem prostoru, lokalnega okolja,
ki je to nadgradilo z izvirnostjo besedišča, z značilnimi prenosnimi odri,
drugačnim sestavom konjenice in vrstnim redom figur, ter uprizarjanj v scenski
nadgradnji srednjeveškega mesta.
3. člen
Živa mojstrovina se razglasi z namenom, da
se zagotovita njena javna dostopnost in njeno prenašanje iz roda v rod ter
ohranijo naslednje varovane sestavine:
-      
izvedba po izvirnem dramskem besedilu,
-      
izvedba v postnem in velikonočnem času,
-      
izvedba na trgih in ulicah srednjeveškega jedra Škofje Loke.
4. člen
Za živo mojstrovino velja varstveni režim,
ki določa:
-      
procesijska uprizoritev mora temeljiti na izvirnem dramskem besedilu
patra Romualda,
-      
uprizarjanje se izpelje v postnem in velikonočnem času,
-      
uprizarjanje se izpelje na ulicah in trgih srednjeveškega jedra Škofje
Loke,
-      
uprizoritve pasijona so v slovenskem jeziku,
-      
prednostno je vključevanje lokalnih skupin, skupnosti in posameznikov
med nastopajoče,
-      
zagotavljanje kontinuiranega uprizarjanja (najmanj vsako deseto leto),
-      
obvezno evidentiranje in dokumentiranje, vključno s snemanjem
vsakokratne uprizoritve,
-      
ohranjanje in varovanje materialnih prvin za izvedbo pasijona (kostumi,
pripomočki, predmeti),
-      
ohranjanje in varovanje izvirnega izvoda dramskega besedila v Kapucinskem
samostanu Škofja Loka,
-      
ohranjanje odprtih obstoječih trgov in ulic srednjeveškega jedra Škofje
Loke.
5. člen
Nosilec Škofjeloškega pasijona je Občina
Škofja Loka, ki zagotovi kontinuiteto uprizarjanja pasijona in sodelovanje
skupin, skupnosti in posameznikov.
6. člen
Nosilec mora zagotoviti, da avtorske
pravice posamezne izvedbe ne ogrožajo redne in celostne izvedbe Škofjeloškega
pasijona.
7. člen
Strokovne naloge v zvezi z varstvom žive
mojstrovine opravlja Koordinator varstva žive dediščine.
8. člen
Nadzor nad izvajanjem odloka opravlja
inšpektorat, pristojen za področje kulturne dediščine.
9. člen
Ta odlok začne veljati naslednji dan po
objavi v Uradnem listu Republike Slovenije.
Št. 00727-6/2012
Ljubljana, dne 19. julija 2012
EVA 2012-3330-0075
Janez Janša l.r.
Predsednik