1. člen
S tem odlokom se zaradi preprečitve ponovnih izbruhov bolezni
COVID-19 začasno omeji zbiranje ljudi na javnih krajih in mestih v Republiki
Sloveniji, razen če odlok Vlade Republike Slovenije določa drugače.
2. člen
Ne glede na prejšnji člen je začasno prepovedano zbiranje
ljudi na javnih krajih in mestih, če:
-       
ni mogoče zagotoviti ukrepov iz 3. člena tega odloka,
-       
je zbiranje ljudi prepovedano z drugimi odloki Vlade Republike Slovenije
ali
-       
se na javnih krajih in mestih zbira več kot 500 ljudi.
3. člen
(1) Zbiranje ljudi iz 1. člena tega odloka je dovoljeno
le pod pogojem, da se lahko zagotovi minimalni stik med ljudmi v skladu s
sprejetimi navodili Nacionalnega inštituta za javno zdravje (v nadaljnjem
besedilu: NIJZ), ki so objavljena na spletnih straneh NIJZ.
(2) Pri zbiranju ljudi iz prejšnjega odstavka je zaradi
preprečevanja okužbe z virusom SARS-CoV-2 treba smiselno upoštevati vsa
higienska priporočila NIJZ, ki so objavljena na spletnih straneh NIJZ.
4. člen
Pri organiziranem zbiranju ljudi je za zagotovitev in
spoštovanje ukrepov iz prejšnjega člena odgovoren organizator.
5. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih sedem dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.
6. člen
(1) Globe za prekrške po tem odloku se izrekajo po
zakonu, ki ureja nalezljive bolezni. Izvajanje tega odloka poleg pristojnih
inšpekcijskih služb nadzoruje tudi policija v okviru svojih pristojnosti.
(2) Če pri opravljanju svojih nalog vpoklicani pripadnik
Civilne zaščite naleti na kršitve iz tega odloka, ki jih ne more preprečiti
oziroma prekiniti z opozorilom, o kršitvi nemudoma obvesti najbližjo postajo
policije.

Odlok o začasni splošni omejitvi zbiranja
ljudi na javnih krajih in mestih v Republiki Sloveniji (Uradni list RS, št. 69/20) vsebuje naslednji končni določbi:
»KONČNI DOLOČBI
7. člen
Z dnem uveljavitve tega odloka preneha veljati Odlok o
začasni splošni prepovedi gibanja in zbiranja ljudi na javnih krajih, površinah
in mestih v Republiki Sloveniji (Uradni list RS, št. 60/20).
8. člen
Ta odlok začne veljati 18. maja 2020.«.

Odlok o spremembi Odloka o začasni splošni
omejitvi zbiranja ljudi na javnih krajih in mestih v Republiki Sloveniji (Uradni
list RS, št. 78/20) vsebuje naslednjo končno določbo:
»KONČNA DOLOČBA
2. člen
Ta odlok začne veljati 1. junija 2020.«.

Odlok o spremembah Odloka o začasni splošni
omejitvi zbiranja ljudi na javnih krajih in mestih v Republiki Sloveniji
(Uradni list RS, št. 85/20) vsebuje naslednjo končno določbo:
»KONČNA DOLOČBA
3. člen
Ta odlok začne veljati 15. junija 2020.«.