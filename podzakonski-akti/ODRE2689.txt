1. člen
S tem pravilnikom se določa obveznost izpolnjevanja pogoja
prebolevnosti, cepljenosti ali testiranja za osebe, ki delajo pri izvajalcih
socialno varstvenih storitev in programov, ki opravljajo socialno varstveno
dejavnost v skladu s predpisi, ki urejajo socialno varstvo, v projektih
socialne aktivacije in v projektih večnamenskih romskih centrov ter osebne
asistente, ki pri izvajalcih osebne asistence izvajajo osebno asistenco v
skladu z zakonom, ki ureja osebno asistenco, (v nadaljnjem besedilu: izvajalci),
pri katerih zaradi dela z uporabniki oziroma strankami obstaja neposredna
nevarnost za širjenje nalezljive bolezni COVID-19 (v nadaljnjem besedilu:
posebni programi za socialno varstvo).
2. člen
(1) Osebe iz prejšnjega člena se morajo pred začetkom
opravljanja dela pri izvajalcih udeležiti testiranja na virus SARS-CoV-2 (v
nadaljnjem besedilu: testiranje) v okviru posebnega programa za socialno
varstvo, in sicer najmanj vsakih sedem dni.
(2) Ne glede na prejšnji odstavek se v organizacijski
enoti izvajalca, kjer se je pojavila okužba z virusom SARS-CoV-2, testiranje
oseb iz prejšnjega člena izvaja na tri dni, in sicer od pojava okužbe z virusom
SARS-CoV-2 in še najmanj 14 dni po zadnji ugotovljeni okužbi z virusom
SARS-CoV-2 pri izvajalcu. Ne glede na prejšnji stavek se v javnih socialno
varstvenih zavodih in pri koncesionarjih, ki so v mreži javne službe na
področju socialnega varstva, testiranje izvaja na ravni celotnega zavoda
oziroma koncesionarja.
3. člen
(1) Ne glede na prejšnji člen testiranje ni obvezno za
osebe, ki izpolnjujejo pogoj prebolevnosti, cepljenosti ali testiranja, kar
dokazujejo z dokazili, določenimi v odloku, ki ureja začasne ukrepe za
zmanjšanje tveganja okužbe in širjenja okužbe z virusom SARS-CoV-2.
(2) Ne glede na prejšnji odstavek je testiranje obvezno
za osebe iz 1. člena tega pravilnika, ki imajo prisotne znake okužbe dihal,
druge simptome ali znake nalezljive bolezni COVID-19 ali pozitivno
epidemiološko anamnezo.
4. člen
Izvajalec določi pooblaščeno osebo, ki se ji sporočijo
negativni rezultati testiranj, izvedeni v okviru posebnega programa za socialno
varstvo.
5. člen
Potrebo po izvajanju posebnega programa za socialno varstvo
ugotavlja minister, pristojen za zdravje, na podlagi strokovnih mnenj.

Pravilnik o izvajanju posebnega presejalnega
programa za zgodnje odkrivanje okužb z virusom SARS-CoV-2 za osebe, ki izvajajo
socialno varstvene storitve in programe (Uradni list RS, št. 133/21) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
Z dnem uveljavitve tega pravilnika preneha veljati Odredba o
izvajanju posebnega presejalnega programa za zgodnje odkrivanje okužb z virusom
SARS-CoV-2 za osebe, ki izvajajo socialno varstvene storitve in programe
(Uradni list RS, št. 90/21 in 106/21).
7. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o dopolnitvi Pravilnika o izvajanju posebnega presejalnega programa za zgodnje
odkrivanje okužb z virusom SARS-CoV-2 za osebe, ki izvajajo socialno varstvene
storitve in programe (Uradni list RS, št. 138/21)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.