I. SPLOŠNE DOLOČBE
1. člen
S to odredbo se določajo pogoji za predajo, prodajo ali zakup
kmetije v skladu s tretjim odstavkom 156. člena zakona o pokojninskem in
invalidskem zavarovanju (Uradni list RS, št. 106/99). 
Odredba velja za zavarovance, ki so po 16. členu zakona o
pokojninskem in invalidskem zavarovanju (Uradni list RS, št. 106/99) zavarovani
kot kmetje.
2. člen
Predmet predaje, prodaje ali oddaje kmetije v zakup so
kmetijska in gozdna zemljišča. 
Pri predaji, prodaji ali oddaji zemljišča v najem se ne
upošteva zemljišč, ki so v solastnini. 
Zavarovanec lahko odda zemljišče v zakup tudi brezplačno. 
V primeru, ko zavarovanec proda ali odda kmetijo v zakup, si
lahko za lastne potrebe zadrži do 1 ha primerljive kmetijske površine po zakonu
o dedovanju kmetijskih gospodarstev (Uradni list RS, št. 70/95 in 54/99 – odl.
US). 
Za 1 ha primerljive kmetijske površine se šteje: 
-       
1 ha njiv, vrtov 
-       
2 ha travnikov ali ekstenzivnih sadovnjakov 
-       
4 ha pašnikov 
-       
0,25 ha plantažnih sadovnjakov ali vinogradov ali hmeljišč 
-       
8 ha gozdov 
-       
5 ha gozdnih plantaž 
-       
6 ha barjanskih travnikov ali drugih površin.
II. POGOJI ZA PREDAJO KMETIJE
3. člen
Zavarovanec dokazuje predajo kmetije prevzemniku z
zemljiškoknjižnim izpiskom ali predlogom za vpis v zemljiško knjigo.
4. člen
Zavarovanec dokazuje prodajo kmetije z zemljiškoknjižnim
izpiskom ali s predlogom za vpis v zemljiško knjigo.
5. člen
Zavarovanec dokazuje oddajo kmetije v zakup s pri notarju
overjeno zakupno pogodbo oziroma s predlogom za vpis zakupnega razmerja v
zemljiško knjigo. Pri tem je potrebno upoštevati 28. člen zakona o kmetijskih
zemljiščih (v nadaljnjem besedilu: ZKZ, Uradni list RS, št. 59/96 in 31/98 –
odl. US).
6. člen
Če zavarovanec na podlagi dane ponudbe za prodajo ali zakup
kmetijskih zemljišč ali gozdov ne more prodati ali dati v zakup kmetije, ob
upoštevanju določb 23. in 24. člena ZKZ, se šteje, da je pogoj prodaje ali
zakupa kmetije izpolnjen. 
Zavarovanec dokazuje izpolnitev tega pogoja s pisno
ugotovitvijo pristojnega upravnega organa o prispelih izjavah o sprejemu
ponudbe.
7. člen
Za predajo kmetije v smislu 1. člena te odredbe se ne šteje
predaja osebi, ki je uživalec pokojnine.
III. KONČNA DOLOČBA
8. člen
Ta odredba začne veljati osmi dan po objavi v Uradnem listu
Republike Slovenije.
Št. 14-4/00
Ljubljani, dne 6. junija 2000.
Ciril Smrkolj l. r. 
Minister 
za kmetijstvo, gozdarstvo in prehrano