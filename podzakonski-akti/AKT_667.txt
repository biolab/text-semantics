I. SPLOŠNE IN TEMELJNE DOLOČBE
1. člen
(ustanovitev)
S tem aktom se na podlagi 36. člena Zakona
o Javnem nepremičninskem skladu Republike Slovenije (Uradni list RS, št. 86/10)
ustanovi Javni nepremičninski sklad Republike Slovenije (v nadaljnjem besedilu:
sklad).
2. člen
(oblika sklada)
Sklad je javni nepremičninski sklad,
ustanovljen za nedoločen čas.
3. člen
(ustanovitelj)
(1) Edini ustanovitelj sklada je
Republika Slovenija. Ustanoviteljske pravice v imenu Republike Slovenije
izvršuje Vlada Republike Slovenije (v nadaljnjem besedilu: vlada).
(2) Pristojnosti ustanovitelja
določajo Zakon o Javnem nepremičninskem skladu Republike Slovenije in zakon, ki
ureja javne sklade.
(3) Ministrstvo, pristojno za področje
dela sklada, je ministrstvo, pristojno za upravo.
4. člen
(firma in zaščitni znak)
(1) Firma sklada je: Javni
nepremičninski sklad Republike Slovenije.
(2) Skrajšana firma sklada je: JNS.
(3) V mednarodnem poslovanju sklad
uporablja angleški prevod firme, ki se glasi: Public real estate fund of the
Republic of Slovenia, skrajšana firma angleškega prevoda je: PREF.
(4) Sklad pri svojem poslovanju
uporablja zaščitni znak v obliki, ki jo na predlog uprave določi nadzorni svet.
(5) Sklad ima svoje štampiljke in
žige, katerih videz, velikost in napisano besedilo na predlog uprave določi nadzorni
svet.
5. člen
(sedež)
(1) Sedež sklada je v Ljubljani.
(2) Naslov sklada je Tržaška 21,
Ljubljana.
(3) Posamezne naloge sklada se lahko
izvajajo tudi na drugih lokacijah, če to zahteva ali omogoča narava dela.
(4) Sprememba naslova ne pomeni
spremembe akta o ustanovitvi.
II. NAMEN USTANOVITVE IN DEJAVNOST SKLADA
6. člen
(namen in naloge)
(1) Namen ustanovitve sklada je enotno
in gospodarno ravnanje z nepremičnim premoženjem v lasti sklada in enotno ter
gospodarno upravljanje s premoženjem, prenesenim v upravljanje.
(2) K temeljnim nalogam sklada spada
zagotavljanje poslovnih prostorov in drugih nepremičnin, potrebnih za delovanje
vlade, vladnih služb, ministrstev in organov v njihovi sestavi, upravnih enot,
pravosodnih organov ter posrednih proračunskih uporabnikov, ki jih določi
vlada, ravnanje s stanovanji, namenjenimi opravljanju nalog Stanovanjske
komisije Vlade Republike Slovenije, ministrstva, pristojnega za obrambo, in
ministrstva, pristojnega za notranje zadeve, ter zagotavljanje koriščenja
počitniških enot.
(3) Sklad lahko zagotavlja tudi
poslovne prostore in druge nepremičnine, potrebne za delo drugih državnih
organov ali drugih oseb javnega prava, ali opravlja druge naloge s področja
ravnanja z nepremičnim premoženjem. Medsebojne pravice in obveznosti se uredijo
s pogodbo.
(4) Sklad upravlja nepremičnine iz
prvega odstavka tega člena tudi tako, da z vzdrževanjem in investicijami v
nepremičnine zmanjšuje stroške za energijo in povečuje njihovo vrednost.
7. člen
(dejavnost)
(1) Za uresničevanje svojega osnovnega
namena sklad opravlja naslednje dejavnosti v skladu z Uredbo o standardni
klasifikaciji dejavnosti (Uradni list RS, št. 69/07 in 17/08):
-      
41.1 – Organizacija izvedbe stavbnih projektov;
-      
41.2 – Gradnja stanovanjskih in nestanovanjskih stavb;
-      
55.2 – Dejavnost počitniških domov in podobnih nastanitvenih obratov za
kratkotrajno bivanje;
-      
55.201 – Počitniški domovi in letovišča;
-      
63.11 – Obdelava podatkov in s tem povezane dejavnosti;
-      
63.12 – Obratovanje spletnih portalov;
-      
68.1 – Trgovanje z lastnimi nepremičninami;
-      
68.2 – Oddajanje in obratovanje lastnih ali najetih nepremičnin;
-      
68.3 – Poslovanje z nepremičninami za plačilo ali po pogodbi;
-      
68.31 – Posredništvo v prometu z nepremičninami;
-      
68.32 – Upravljanje nepremičnin za plačilo ali po pogodbi;
-      
69.1 – Pravne dejavnosti;
-      
69.103 – Druge pravne dejavnosti;
-      
69.2 – Računovodske, knjigovodske in revizijske dejavnosti; davčno
svetovanje;
-      
71.1 – Arhitekturno in tehnično projektiranje in s tem povezano
svetovanje;
-      
71.11 – Arhitekturna in urbanistična dejavnost;
-      
71.111 – Arhitekturno projektiranje;
-      
71.112 – Krajinsko arhitekturno, urbanistično in drugo projektiranje;
-      
71.12 – Tehnično projektiranje in s tem povezano svetovanje;
-      
71.129 – Druge inženirske dejavnosti in tehnično svetovanje;
-      
81.1 – Vzdrževanje objektov in hišniška dejavnost;
-      
81.3 – Urejanje in vzdrževanje
zelenih površin in okolice.
(2) Za izvajanje druge dejavnosti za
lastne potrebe za podporo namenu, za katerega je sklad ustanovljen, lahko sklad
opravlja naslednje dejavnosti:
-      
35.119 – Druga proizvodnja električne energije;
-      
35.300 – Oskrba s paro in vročo vodo;
-      
56.102 – Okrepčevalnice in podobni obrati;
-      
58.1 – Izdajanje knjig, periodike in drugo založništvo;
-      
70.220 – Drugo podjetniško in poslovno svetovanje;
-      
82.190 – Fotokopiranje, priprava dokumentov in druge posamične
pisarniške dejavnosti;
-      
85.5 – Drugo izobraževanje, izpopolnjevanje in usposabljanje.
(3) Sklad lahko brez vpisa v sodni
register opravlja tudi druge dejavnosti, za katere je običajno, da se
opravljajo skupaj z dejavnostjo, vpisano v sodni register, v manjšem obsegu ali
občasno, ali ki prispevajo k popolnejšemu izkoriščanju zmogljivosti, ki se
uporablja za opravljanje vpisane dejavnosti.
III. PREMOŽENJE SKLADA
8. člen
(namensko premoženje)
(1) Namensko premoženje sklada je
premoženje, ki ga sklad uporablja za uresničevanje namena iz prvega odstavka 6.
člena tega akta.
(2) Ocenjena vrednost namenskega
premoženja sklada znaša ob njegovi ustanovitvi 43.489.398,00 eurov in se vpiše
v sodni register. Seznam nepremičnin, ki predstavljajo namensko premoženje
sklada ob njegovi ustanovitvi, je priloga 1 tega akta in njegov sestavni del.
(3) Namensko premoženje sklada
predstavlja tudi vse drugo premoženje, ki služi doseganju namena sklada in
postane njegova last z začetkom njegovega delovanja ali pozneje.
(4) Namensko premoženje iz drugega
odstavka tega člena se vpiše v sodni register na podlagi ocenjene vrednosti
nepremičnin, ki jo ugotovi pooblaščeni ocenjevalec nepremičnin, namensko
premoženje iz tretjega odstavka tega člena pa se vpiše v sodni register na
podlagi njegove knjigovodske vrednosti.
9. člen
(vrsta namenskega premoženja)
(1) Namensko premoženje iz tretjega
odstavka prejšnjega člena predstavljajo naslednje nepremičnine:
-      
nepremičnine, ki skladno z določbo drugega odstavka 39. člena Zakona o
Javnem nepremičninskem skladu Republike Slovenije postanejo last sklada;
-      
nepremičnine, ki postanejo last sklada na podlagi določila 9. člena
Zakona o Javnem nepremičninskem skladu Republike Slovenije.
(2) Premoženje iz prve alineje
prejšnjega odstavka predstavljajo zemljiškoknjižno urejene nepremičnine, navedene
na seznamih, ki so priloga 2 do 5 tega akta, in vse druge nepremičnine, ki
izpolnjujejo pogoje iz Zakona o Javnem nepremičninskem skladu Republike
Slovenije.
10. člen
(sredstva potrebna za delo sklada)
(1) Sredstva, potrebna za delo sklada,
zagotovi ustanovitelj.
(2) Ustanovitelj zagotovi poslovne
prostore, potrebne za delovanje sklada, pisarniško opremo v njih in druga
sredstva, potrebna za njegovo delo, kot so osebna IT-oprema, mobilni telefoni
in službena vozila.
11. člen
(drugo premoženje)
Sklad je lahko lastnik tudi drugega
premičnega in nepremičnega premoženja, ki ga pridobi v last na podlagi pogodbe
z ustanoviteljem ali drugo osebo. Tako nepremično premoženje se ne vpiše v
sodni register.
12. člen
(premoženje v upravljanju)
(1) V skladu z Zakonom o Javnem
nepremičninskem skladu Republike Slovenije sklad upravlja z zemljiškoknjižno
neurejenimi nepremičninami.
(2) Vlada s sklepom prenese v
upravljanje skladu zemljiškoknjižno neurejene nepremičnine, navedene na seznamih,
ki so priloga 2 do 5 tega akta.
(3) Upravljavec zemljiškoknjižno
neurejenega nepremičnega premoženja ali sklad vsaj dvakrat letno predlagata
vladi, da s sklepom prenese v upravljanje sklada tisto zemljiškoknjižno
neurejeno nepremično premoženje, ki bi sicer skladno z določbo prvega in
drugega odstavka 9. člena Zakona o Javnem nepremičninskem skladu Republike
Slovenije moralo postati last sklada.
(4) V okviru opravljanja nalog iz
prvega odstavka tega člena sklad z uporabnikom, ki zaseda zemljiškoknjižno
neurejeno nepremičnino, sklene sporazum o uporabi. Če je predmet upravljanja
stanovanje iz 27. člena Zakona o Javnem nepremičninskem skladu Republike
Slovenije, ima sklad pravico do prihodkov od najemnine.
(5) Po zemljiškoknjižni ureditvi se
nepremičnina skladno z določbo 9. člena Zakona o Javnem nepremičninskem skladu
Republike Slovenije prenese v last sklada. Če ustanovitelj zemljiškoknjižno
urejene nepremičnine ne prenese v last sklada, se opravljene dejavnosti sklada
obravnavajo po drugem odstavku 11. člena Zakona o Javnem nepremičninskem skladu
Republike Slovenije.
IV. ORGANI SKLADA
13. člen
(organi sklada)
Organi sklada so: nadzorni svet, uprava in
strokovni svet.
14. člen
(nadzorni svet)
(1) Pristojnosti nadzornega sveta so:
-      
skrbi za uresničevanje namena ustanovitve sklada;
-      
potrjuje predloge splošnih pogojev poslovanja sklada;
-      
potrjuje predloge prostorskih standardov in meril ter kriterijev za
zagotavljanje poslovnih prostorov in drugih nepremičnin;
-      
sprejema cenike sklada;
-      
daje soglasje k srednjeročnemu poslovnemu načrtu, letnemu poslovnemu
načrtu, letnemu finančnemu načrtu in letnemu poročilu;
-      
predlaga način uporabe presežka prihodkov nad odhodki in pokrivanja
presežka odhodkov nad prihodki sklada;
-      
oblikuje predloge za imenovanje članov uprave in predlaga razrešitev
članov uprave;
-      
ustanovitelju in upravi daje mnenja o posameznih vprašanjih;
-      
pregleduje in preverja poslovne knjige in poslovno dokumentacijo sklada;
-      
daje soglasje k pravnim poslom v pogodbeni vrednosti nad 2.000.000 eurov
oziroma k najemnim pogodbam, katerih višina najemnine bi v enem letu presegla
500.000 eurov, in k vsem aneksom k tem pogodbam;
-      
na zahtevo ustanovitelja pripravi poročilo o posameznih poslih sklada;
-      
predlaga imenovanje revizorja;
-      
imenuje komisije;
-      
odloča o drugih zadevah, za katere je tako določeno z Zakonom o Javnem
nepremičninskem skladu Republike Slovenije in tem aktom.
(2) Člani nadzornega sveta imajo
pravico do sejnin in povračila stroškov skladno z veljavnimi predpisi.
15. člen
(sklic in odločanje nadzornega sveta)
(1) Nadzorni svet se mora sestati
najmanj štirikrat v enem poslovnem letu.
(2) Nadzorni svet je sklepčen, če je
na seji navzoča večina vseh članov.
(3) Nadzorni svet sprejema odločitve z
večino glasov navzočih članov. Če je rezultat neodločen, odloči glas predsednika
nadzornega sveta ali njegovega namestnika.
(4) Nadzorni svet sprejme poslovnik o
svojem delu, v katerem podrobneje določi način dela, sklicevanje sej in druga
vprašanja glede svojega delovanja.
16. člen
(dolžnosti in odgovornosti članov
nadzornega sveta)
(1) Člani nadzornega sveta morajo pri
svojem delu ravnati s skrbnostjo dobrega gospodarstvenika in varovati poslovne
skrivnosti sklada.
(2) Člani nadzornega sveta odgovarjajo
ustanovitelju za škodo, nastalo zaradi njihovega nevestnega ali protipravnega
ravnanja.
17. člen
(prenehanje mandata člana nadzornega
sveta)
(1) Članu nadzornega sveta preneha
mandat s potekom časa, za katerega je bil imenovan, če sam to zahteva ali če je
predčasno razrešen. Pri prostovoljnem odstopu člana nadzornega sveta mora ta do
imenovanja novega člana oziroma največ tri mesece opravljati posle, nujne za
nemoteno poslovanje sklada.
(2) Član nadzornega sveta je predčasno
razrešen v naslednjih primerih:
-      
če ne izpolnjuje več pogojev za imenovanje;
-      
če ravna v nasprotju s prvim odstavkom prejšnjega člena tega akta;
-      
če je pravnomočno obsojen za kaznivo dejanje, izrečena kazen pa ni
pogojna;
-      
če kot predsednik nadzornega sveta pred prenehanjem mandata ali potekom
odpovednega roka člana uprave sklada ne izvede vseh predpisanih postopkov za
imenovanje novega člana uprave sklada;
-      
če ne izpolnjuje nalog, določenih v Zakonu o Javnem nepremičninskem
skladu Republike Slovenije, tem aktu in splošnih aktih sklada;
-      
če ravna v nasprotju z obveznostmi člana nadzornega sveta.
Mandat članu nadzornega sveta preneha z
dokončnostjo sklepa o razrešitvi.
(3) Ob prenehanju mandata člana
nadzornega sveta mora ustanovitelj čim prej izvesti vse postopke za imenovanje
novega člana.
18. člen
(konstituiranje uprave)
(1) Nadzorni svet imenuje natečajno
komisijo za izvedbo javnega natečaja za imenovanje člana uprave in objavi javni
natečaj najmanj tri mesece pred potekom mandata člana.
(2) Člane uprave na predlog nadzornega
sveta imenuje ustanovitelj. Na podlagi sklepa o imenovanju sklene s članom
uprave pogodbo o zaposlitvi predsednik nadzornega sveta. Vsebino pogodbe o
zaposlitvi za člane uprave pred podpisom potrdi nadzorni svet.
(3) Uprava je veljavno konstituirana,
ko so imenovani vsi njeni člani, in se sestane na konstitutivni seji, ki jo skliče
predsednik nadzornega sveta.
19. člen
(pogoji za imenovanje članov uprave)
(1) Za člana uprave je lahko imenovana
oseba, ki izpolnjuje naslednje pogoje:
-      
je državljan Republike Slovenije;
-      
ima najmanj izobrazbo, pridobljeno po študijskih programih druge
stopnje, oziroma raven izobrazbe, ki v skladu z zakonom ustreza izobrazbi druge
stopnje;
-      
ima najmanj deset let delovnih izkušenj, od tega pet let na vodstvenih
delovnih mestih na enem izmed področij iz 20. člena tega akta.
(2) Kljub izpolnjevanju pogojev iz
prejšnjega odstavka za člana uprave ne more biti imenovana oseba:
-      
ki je bila pravnomočno obsojena zaradi kaznivega dejanja zoper
gospodarstvo, zoper delovno razmerje in socialno varnost, zoper pravni promet,
zoper upravljanje družbenih sredstev in naravna bogastva ter zoper družbeno in
zasebno premoženje, in sicer pet let po pravnomočnosti sodbe, vendar ne prej
kot dve leti po prestani kazni zapora;
-      
ki ji je bil izrečen varnostni ukrep prepovedi opravljanja poklica, in
sicer za čas trajanja prepovedi;
-      
ki je bila kot direktor zavoda, javne agencije, javnega sklada ali
javnega podjetja oziroma član poslovodnega organa gospodarske družbe, nad
katerim je bil začet stečajni postopek, pravnomočno obsojen na plačilo
odškodnine upnikom po predpisih, ki urejajo finančno poslovanje podjetij, in
sicer dve leti po pravnomočnosti obsodbe.
(3) Kandidat za člana uprave mora
prijavi na javni natečaj poleg dokazil o izpolnjevanju pogojev iz prvega
odstavka tega člena priložiti tudi program razvoja oziroma vizijo dela sklada
za mandatno obdobje, za katero se prijavlja.
20. člen
(sestava uprave)
Upravo glede na pristojnosti njenih članov
sestavljajo:
-      
član uprave, pristojen za načrtovanje in finance;
-      
član uprave, pristojen za razvoj in investicije;
-      
član uprave, pristojen za ravnanje z nepremičninami.
21. člen
(pristojnosti uprave in njenih članov)
(1) Uprava ima naslednje pristojnosti:
-      
skrbi za izvajanje poslovne politike sklada;
-      
predlaga nadzornemu svetu ukrepe potrebne za doseganje ciljev poslovne
politike sklada;
-      
organizira in vodi delo ter poslovanje sklada;
-      
na zahtevo nadzornega sveta poroča o posameznih poslih v zvezi z
namenskim premoženjem in drugimi zadevami, povezanimi s poslovanjem;
-      
daje predloge in uresničuje sklepe nadzornega sveta;
-      
imenuje stalna in občasna delovna telesa in jim določa naloge;
-      
opravlja druge naloge, določene z Zakonom o Javnem nepremičninskem
skladu Republike Slovenije in tem aktom.
(2) Vsak član uprave samostojno
sprejema odločitve v okviru dodeljenih mu pristojnosti, vodi ter zagotavlja
nemoten delovni proces s tem, da daje naloge in usklajuje delo podrejenih in
poroča o svojem delu.
22. člen
(način dela uprave)
(1) Uprava sprejema odločitve na
sejah. Uprava je sklepčna, če je na seji navzoča večina njenih članov, odločitev
pa je sprejeta, če zanjo glasuje večina navzočih članov. Vsak član uprave ima
en glas, pri enakem številu glasov je odločilen glas predsednika uprave ali
člana uprave, ki po pooblastilu zastopa predsednika uprave.
(2) Sejo uprave skliče predsednik
uprave, vsak član uprave pa lahko pisno zahteva sklic seje. Skupaj z zahtevo za
sklic seje uprave mora biti podan predlog, o čem naj bi uprava odločala.
(3) V posebno nujnih primerih, ko to
narekuje korist sklada in bi v nasprotnem primeru lahko nastala škoda, lahko
predsednik uprave odloči, da se o posamezni zadevi izvede korespondenčna seja.
(4) Uprava sprejme poslovnik o svojem
delu, v katerem natančneje opredeli način svojega dela.
23. člen
(dolžnosti in odgovornosti članov uprave
ter odškodninska odgovornost)
(1) Člani uprave morajo varovati
poslovne skrivnosti sklada.
(2) Člani uprave so odgovorni za
zakonitost poslovanja sklada in odgovarjajo ustanovitelju za škodo, nastalo
zaradi njihovega nevestnega ali protipravnega ravnanja.
(3) Za skrbnost in odgovornost članov
uprave ter odškodninsko odgovornost zaradi vpliva tretjih oseb se uporabljajo
določbe zakona, ki ureja javne sklade glede odgovornosti direktorja.
24. člen
(prenehanje mandata člana uprave)
(1) Članu uprave preneha mandat s
potekom časa, za katerega je bil imenovan, če sam to zahteva ali če je predčasno
razrešen. Pri prostovoljnem odstopu člana uprave mora ta do imenovanja novega
člana uprave oziroma največ tri mesece opravljati posle, nujne za nemoteno
poslovanje sklada.
(2) Člana uprave predčasno razreši
ustanovitelj s sklepom na lastno pobudo ali na predlog nadzornega sveta, če:
-      
ni izpolnjeval nalog, določenih v Zakonu o Javnem nepremičninskem skladu
Republike Slovenije, tem aktu in splošnih aktih sklada;
-      
je huje ali večkrat kršil obveznosti iz delovnega razmerja ter obveznosti,
določene v Zakonu o Javnem nepremičninskem skladu Republike Slovenije, tem aktu
in splošnih aktih sklada;
-      
ni ravnal v skladu z načelom dobrega gospodarstvenika in ni varoval
poslovnih skrivnosti sklada;
-      
je s svojim nevestnim ali nepravilnim delom povzročil ali bi lahko
povzročil večjo škodo ali če malomarno opravlja svoje obveznosti tako, da
nastanejo ali bi lahko nastale hujše motnje pri opravljanju dejavnosti.
Funkcija člana uprave preneha z dokončnostjo
sklepa o razrešitvi.
(3) Nadzorni svet mora nemudoma po
seznanitvi s prenehanjem mandata člana uprave začeti postopek za imenovanje
novega člana uprave.
25. člen
(prenehanje mandata uprave)
(1) Uprava odstopi, ko vsi njeni člani
sočasno dajo pisno odstopno izjavo.
(2) Upravo predčasno razreši ustanovitelj
s sklepom na lastno pobudo ali na predlog nadzornega sveta, če:
-      
ustanovitelj ne sprejme letnega poročila sklada, ker meni, da so navedbe
uprave v letnem poročilu netočne ali zavajajoče oziroma dajejo napačno sliko
stanja sklada, te domneve pa potrdi Računsko sodišče Republike Slovenije ali
pooblaščeni revizor, ki ga posebej za ta namen imenuje ustanovitelj;
-      
uprava brez tehtnih razlogov ni izpolnila cilja ali ciljev, določenih v
poslovnem in finančnem načrtu sklada, njihova izpolnitev pa je strateškega
pomena za uresničevanje namena sklada.
(3) Nadzorni svet mora nemudoma po
seznanitvi z odstopom uprave oziroma po dokončnosti vseh sklepov o razrešitvi
članov uprave začeti postopek za konstituiranje nove uprave. Vse do
konstituiranja nove uprave, vendar najdlje tri mesece, upravo vodi vršilec
dolžnosti predsednika uprave, ki ga imenuje ustanovitelj brez javnega natečaja.
Vršilec dolžnosti predsednika uprave mora izpolnjevati pogoje iz prvega in
drugega odstavka 19. člena tega akta.
26. člen
(strokovni svet)
(1) Število članov, sestavo,
imenovanje in mandatno dobo članov strokovnega sveta določa Zakon o Javnem
nepremičninskem skladu Republike Slovenije.
(2) Strokovni svet ob
tehničnostrokovni podpori strokovnih služb sklada sodeluje pri pripravi in daje
predhodno mnenje k prostorskim standardom in merilom ter kriterijem za
zagotavljanje poslovnih prostorov in drugih nepremičnin, kot so: prostori za
izvrševanje kazenskih sankcij, prostori za potrebe pravosodnih organov in
prostori ter druge nepremičnine, potrebne za izvajanje posebnih nalog Policije.
(3) Strokovni svet sprejema odločitve
iz svoje pristojnosti z večino glasov vseh članov, pri čemer ima vsak član en
glas. Pri enakem številu glasov je odločilen glas predsednika strokovnega
sveta.
(4) Predsednik strokovnega sveta ima
pravico sodelovanja na seji nadzornega sveta, na kateri nadzorni svet odloča o
predlaganih prostorskih standardih in merilih ter kriterijih.
V. POSLOVANJE SKLADA
27. člen
(poslovna politika)
(1) Sklad posluje skladno s sprejeto
poslovno politiko.
(2) Poslovno politiko sklada
predstavlja vsebina srednjeročnega poslovnega načrta, letnega poslovnega
načrta, letnega finančnega načrta in letnega poročila.
28. člen
(splošni pogoji poslovanja)
Sklad posluje po splošnih pogojih
poslovanja, ki jih objavi na svoji spletni strani.
29. člen
(ceniki sklada)
(1) Za izvajanje dejavnosti iz drugega
odstavka 11. člena Zakona o Javnem nepremičninskem skladu Republike Slovenije
in uporabo počitniških enot sklad oblikuje cenike.
(2) Predloge cenikov uprava pošlje v
potrditev nadzornemu svetu.
(3) Ceniki se objavijo na spletni
strani sklada.
30. člen
(ravnanje z namenskim premoženjem sklada)
(1) Sklad mora ravnati z namenskim
premoženjem gospodarno, in sicer ohranjati vrednost tega premoženja in ga
povečevati skladno z namenom, zaradi katerega je bil ustanovljen.
(2) Sklad zoper neplačnike zapadlih
obveznosti izvaja vse potrebne ukrepe izterjave in sproži sodne postopke.
31. člen
(finančno poslovanje)
Finančno poslovanje, ravnanje s poslovnimi
knjigami in dolžnost priprave letnega poročila se opravljajo skladno z določili
zakona, ki ureja računovodstvo, zakona, ki ureja javne finance, zakona, ki
ureja javne sklade, in predpisi, ki urejajo finančno poslovanje.
32. člen
(odgovornost za obveznosti)
(1) Sklad za svoje obveznosti
odgovarja z vsem svojim premoženjem.
(2) Za izpolnitev obveznosti, ki so
nastale do ustanovitve sklada in se nanašajo na premoženje, ki je postalo last
sklada na podlagi določila 9. člena in prvega ter drugega odstavka 39. člena
Zakona o Javnem nepremičninskem skladu Republike Slovenije, ter na najeto
premoženje solidarno s skladom odgovarja država.
(3) Za obveznosti, ki izhajajo iz
premoženja v upravljanju sklada, odgovarja država.
VI. ORGANIZACIJA SKLADA
33. člen
(organizacija sklada)
(1) Notranja organizacija sklada se
določi z Aktom o notranji organizaciji in sistemizaciji delovnih mest, ki ga po
predhodnem soglasju nadzornega sveta sprejme uprava.
(2) Odgovornost vodij notranjih
organizacijskih enot določi akt o notranji organizaciji in sistemizaciji
delovnih mest.
VII. DRUGI DOLOČBI
34. člen
(splošni akti)
(1) Splošni akti sklada so:
-      
Akt o notranji organizaciji in sistemizaciji delovnih mest;
-      
akti, ki jih določajo predpisi;
-      
drugi splošni akti, s katerimi se skladno s predpisi in tem aktom o
ustanovitvi ureja delo in poslovanje sklada in njegovih organov.
(2) Splošne akte sprejema uprava.
35. člen
(poslovna skrivnost sklada)
(1) Poslovno skrivnost sklada morajo
varovati ustanovitelj, vsi člani organov sklada, javni uslužbenci sklada in zunanji
sodelavci.
(2) Za poslovno skrivnost štejejo:
-      
podatki, za katere tako določi uprava ali nadzorni svet s pisnim
sklepom;
-      
podatki in dokumenti, ki jih sklad sprejme od drugih organov in
organizacij in so označeni kot poslovna skrivnost;
-      
podatki, za katere je očitno, da bi nastala občutna škoda, če bi zanje
izvedela nepooblaščena oseba.
(3) S sklepom iz prve alineje
prejšnjega odstavka morajo biti seznanjeni ustanovitelj, člani nadzornega
sveta, uprava, javni uslužbenci in vse osebe, ki morajo varovati poslovno
skrivnost. S tem sklepom je treba določiti tudi način varovanja poslovne
skrivnosti.
(4) Za izdajo poslovne skrivnosti iz
tretje alineje drugega odstavka tega člena so odgovorni člani nadzornega sveta,
uprava, javni uslužbenci in vse osebe, ki morajo varovati poslovno skrivnost
le, če so vedeli ali bi morali vedeti za tako naravo podatkov.
(5) Podatke, ki so označeni kot
poslovna skrivnost, lahko drugim ob soglasju tistega, ki je podatek označil kot
poslovno skrivnost, posreduje samo predsednik uprave s soglasjem drugih dveh
članov uprave.

Priloga
številka 1: Namensko premoženje sklada ob ustanovitvi
Priloga
številka 2: Seznam zemljišč
Priloga
številka 3: Seznam stavb z deli stavb
Priloga
številka 4: Seznam zemljišč v tujini
Priloga
številka 5: Seznam stavb z deli stavb v tujini

Akt o ustanovitvi Javnega nepremičninskega sklada
Republike Slovenije (Uradni list RS, št. 48/11)
vsebuje naslednje prehodne in končne določbe:
»VIII. PREHODNE IN KONČNE DOLOČBE
36. člen
(prvi akt o
notranji organizaciji in sistemizaciji delovnih mest)
(1) Prvi akt o notranji organizaciji
in sistemizaciji delovnih mest sklada sprejme vršilec dolžnosti predsednika
uprave po predhodnem mnenju prvega nadzornega sveta.
(2) Prvi akt o notranji organizaciji
in sistemizaciji delovnih mest se sprejme najpozneje v 30 dneh po imenovanju
prvega nadzornega sveta.
37. člen
(nadzorni svet)
Pred vpisom sklada v sodni register in
najpozneje tri mesece po začetku veljavnosti tega akta mora vlada imenovati
člane nadzornega sveta.
38. člen
(prenos kadrov,
finančnih sredstev in obveznosti)
(1) Prenos kadrov in finančnih
sredstev se izvede skladno s programom prenosa, ki ga sprejme vlada.
(2) Sklad pripravi dinamiko prevzema
nepremičnega premoženja iz seznamov, ki so priloga 2 do 5 tega akta, pri čemer
se zadnji prenos premoženja izvede 1. januarja 2012.
(3) Ob prevzemu nepremičnega
premoženja se določi tudi obseg sodnih in upravnih sporov ter pogodbenih
razmerij v zvezi s prevzetim nepremičnim premoženjem.
39. člen
(prenos
nepremičnin, ki niso navedene na seznamih)
Na predlog upravljavca nepremičnega
premoženja države ali sklada se seznami, ki so priloga od 2 do 5 tega akta
naknadno dopolnijo tudi s tistim nepremičnim premoženjem, ki je na podlagi
drugega odstavka 39. člena Zakona o Javnem nepremičninskem skladu Republike
Slovenije postalo last javnega sklada, vendar ni navedeno na seznamih.
40. člen
(prenos
sredstev, potrebnih za delo sklada)
(1) Vlada s sklepom prenese na sklad
sredstva, ki jih za svoje delo potrebujejo preneseni javni uslužbenci.
(2) S sklepom vlade se na sklad
prenesejo tudi vse premičnine v obliki pohištva in drobnega inventarja, ki so v
stanovanjih in počitniških enotah v lasti sklada in jih sklad potrebuje za
opravljanje svoje dejavnosti.
(3) Sklep vlade se oblikuje na podlagi
inventurnih seznamov dosedanjih upravljavcev prenesenih sredstev.
41. člen
(vpis v sodni
register)
Vršilec dolžnosti predsednika uprave
pripravi vse potrebno za vpis sklada v sodni register in predlaga njegov vpis v
15 dneh po imenovanju nadzornega sveta.
42. člen
(poslovni prostori
sklada)
(1) Za potrebe delovanja sklada
ustanovitelj prenese v last sklada ustrezne poslovne prostore.
(2) Do zagotovitve poslovnih prostorov
iz prejšnjega odstavka ministrstvo, pristojno za upravo, zagotavlja sredstva za
kritje stroškov najema.
43. člen
(spremembe in
dopolnitve akta o ustanovitvi)
(1) Spremembe in dopolnitve tega akta
se sprejmejo na enak način, kot je sprejet ta akt.
(2) Predsednik uprave sklada mora
spremembo akta prijaviti za vpis v sodni register.
44. člen
(pristojnost za
uradno razlago)
Za uradno razlago tega akta je pristojen
ustanovitelj.
45. člen
(začetek
veljavnosti akta o ustanovitvi)
Ta akt začne veljati naslednji dan po
objavi v Uradnem listu Republike Slovenije.«.

Akt o spremembah Akta o ustanovitvi Javnega nepremičninskega
sklada Republike Slovenije (Uradni list RS, št. 90/11)
spreminja 37. člen akta tako, da se glasi:
»37. člen
(nadzorni svet)
Pred vpisom sklada v sodni register in najpozneje
15 mesecev po začetku
veljavnosti tega akta mora vlada imenovati člane nadzornega sveta.«;
 
spreminja 38. člen akta tako, da se glasi:
»38. člen
(prenos kadrov,
finančnih sredstev in obveznosti)
(1) Prenos kadrov in finančnih
sredstev se izvede skladno s programom prenosa, ki ga sprejme vlada.
(2) Sklad pripravi dinamiko prevzema
nepremičnega premoženja iz seznamov, ki so priloga 2 do 5 tega akta, pri čemer
se zadnji prenos premoženja izvede najkasneje 6
mesecev po nastopu mandata nadzornega sveta.
(3) Ob prevzemu nepremičnega
premoženja se določi tudi obseg sodnih in upravnih sporov ter pogodbenih
razmerij v zvezi s prevzetim nepremičnim premoženjem.«;
 
ter vsebuje naslednjo končno določbo:
»3. člen
Ta akt začne veljati naslednji dan po
objavi v Uradnem listu Republike Slovenije.«.