1. člen
(vsebina in področje urejanja pravilnika)
Ta pravilnik določa najdaljše dopustne čakalne dobe za
posamezne zdravstvene storitve, čakalni seznam, postopek vpisa in prednostne
kriterije za uvrščanje pacientov v čakalni seznam ter način vodenja čakalnih
seznamov pri izvajalcih zdravstvenih storitev v mreži javne zdravstvene
dejavnosti (v nadaljnjem besedilu: izvajalec).
2. člen
(vrste pregledov)
(1) Vrste pregledov, na katere se pacient naroča, so: 
-       
prvi pregled pri izvajalcu na primarni ravni zdravstvene dejavnosti, 
-       
prvi pregled pri zdravniku specialistu na sekundarni in terciarni ravni
zdravstvene dejavnosti (v nadaljnjem besedilu: specialist), 
-       
kontrolni pregled. 
(2) Prvi pregled je namenjen opredelitvi novo nastalega
zdravstvenega problema oziroma akutnega poslabšanja kroničnega zdravstvenega
stanja ter načrtovanju potrebnih preiskav in zdravljenja. Prvi pregled pri
izvajalcu na primarni ravni zdravstvene dejavnosti se opravi zaradi novo
nastalega zdravstvenega problema ali akutnega poslabšanja kroničnega zdravstvenega
stanja pacienta. Na prvi pregled pri specialistu je pacient napoten zaradi novo
nastalega zdravstvenega problema ali akutnega poslabšanja kroničnega
zdravstvenega stanja. Prvi pregled se na čakalnem seznamu označi s črko
"P". 
(3) Kontrolni pregled je namenjen preverjanju učinkov
začetega zdravljenja, morebitnemu načrtovanju dodatnih preiskav in končanju
zdravstvene obravnave, ki jo je sprožil prvi pregled in ni vezan na posamezno
koledarsko leto. Kontrolni pregled se na čakalnem seznamu označi s črko
"K". Za kontrolne preglede ne veljajo določbe 9., 14. in 15. člena
tega pravilnika glede poročanja o najkrajših čakalnih dobah.
3. člen
(najdaljše dopustne čakalne dobe za zdravstvene storitve)
(1) Najdaljša dopustna čakalna doba za posamezno zdravstveno
storitev je določena glede na stopnjo nujnosti zdravstvene storitve (v
nadaljnjem besedilu: stopnja nujnosti) ob upoštevanju zdravstvenega stanja
pacienta. 
(2) Stopnje nujnosti so naslednje: 
-       
nujno, 
-       
hitro, 
-       
redno. 
(3) Zdravstvena storitev, ki je označena s stopnjo nujnosti
»nujno«, se izvede takoj, vendar najpozneje v 24 urah in ni predmet čakalne
dobe oziroma čakalnega seznama. 
(4) Zdravstvena storitev, ki je označena s stopnjo nujnosti
»hitro«, se izvede najpozneje v treh mesecih. 
(5) Zdravstvena storitev, ki je označena s stopnjo nujnosti
»redno«, se izvede najpozneje v šestih mesecih. 
(6) Ne glede na rok iz četrtega in petega odstavka tega člena
najdaljša dopustna čakalna doba znaša: 
-       
pri malignih obolenjih en mesec; 
-       
pri ortopedskih operativnih posegih 12 mesecev; 
-       
za izdelavo protetičnih nadomestkov po končni sanaciji zobovja 12
mesecev; 
-       
za ortodontsko zdravljenje, ki je označeno s stopnjo nujnosti: 
-       
"hitro" 12 mesecev; 
-       
"redno" 18 mesecev. 
(7) Najdaljša dopustna čakalna doba v Republiki Sloveniji je
spoštovana, če je čakalna doba za določeno zdravstveno storitev pri najmanj
enem izvajalcu znotraj najdaljših dopustnih čakalnih dob, določenih v tem
členu.
4. člen
(strokovni kriteriji razvrščanja v stopnjo nujnosti)
Strokovne kriterije razvrščanja v posamezno stopnjo nujnosti
iz drugega odstavka prejšnjega člena pripravijo posamezni razširjeni strokovni
kolegiji.
5. člen
(določitev stopnje nujnosti)
(1) Stopnjo nujnosti v posameznem primeru določi zdravnik, ki
pacienta napoti na zdravstveno storitev na podlagi uveljavljenih sodobnih
medicinskih smernic in priporočil, strokovnih standardov in dobre prakse ter v
skladu z zakonom, ki ureja pacientove pravice. Stopnja nujnosti se označi na
ustrezni listini, določeni s predpisom Zavoda za zdravstveno zavarovanje
Slovenije (v nadaljnjem besedilu: Zavod) o obrazcih in listinah za
uresničevanje obveznega zdravstvenega zavarovanja (v nadaljnjem besedilu:
napotnica). 
(2) Kadar zdravnik, h kateremu je pacient napoten, po
opravljenem pregledu ugotovi drugačno (višjo ali nižjo) stopnjo nujnosti, kot
jo je določil zdravnik, ki je pacienta napotil, o tem obvesti zdravnika, ki je
pacienta napotil, pri čemer velja stopnja nujnosti, ki jo določi zdravnik, h
kateremu je pacient napoten.
6. člen
(prednostni kriteriji za uvrščanje pacientov v čakalni
seznam znotraj stopnje nujnosti)
(1) Ob enaki stopnji nujnosti se pri uvrščanju pacienta v
čakalni seznam poleg časa prijave na zdravstveno storitev upoštevajo naslednji
prednostni kriteriji: 
-       
nosečnost, 
-       
dojenje, 
-       
preprečitev nastanka potreb po dodatnih zdravstvenih storitvah zaradi
nastanka novega zdravstvenega problema, izhajajočega iz prvotnega zdravstvenega
stanja, zaradi katerega se pacienta uvršča v čakalni seznam, 
-       
začasna zadržanost od dela zaradi bolezni ali poškodbe, kadar je razlog
za začasno zadržanost od dela zaradi bolezni ali poškodbe povezan s potrebo po
pregledu, 
-       
ponovni vpis na podlagi opravičene odsotnosti od zdravstvene storitve. 
(2) Kriterije iz prve, druge, tretje in četrte alinee
prejšnjega odstavka zdravnik, ki pacienta napoti, upošteva zgolj v okviru
napotitve, povezane s tem stanjem, kar posebej navede na napotnici.
7. člen
(čakalni seznam izvajalca)
(1) Izvajalec vodi čakalni seznam za zdravstvene storitve, ki
jih opravlja na podlagi pogodbe sklenjene z Zavodom. 
(2) Izvajalec vodi čakalni seznam elektronsko. 
(3) Izvajalec na svojih spletnih straneh zagotovi povezavo do
spletnih strani iz prvega odstavka 14. člena tega pravilnika.
8. člen
(odgovorna oseba za vodenje čakalnega seznama)
(1) Izvajalec določi eno ali več odgovornih oseb za vodenje
čakalnega seznama (v nadaljnjem besedilu: odgovorna oseba). 
(2) Podatke o odgovorni osebi in njene kontaktne podatke
objavi izvajalec na svojih spletnih straneh in v čakalnici posamezne ambulante
ter jih posreduje na ministrstvo, pristojno za zdravje (v nadaljnjem besedilu:
ministrstvo) ter Inštitutu za varovanje zdravja Republike Slovenije (v
nadaljnjem besedilu: IVZ).
9. člen
(naloge odgovorne osebe)
(1) Odgovorna oseba pri uvrščanju pacientov v čakalni seznam
kot glavni prednostni kriterij upošteva ugotovljeno stopnjo nujnosti, znotraj
posamezne stopnje nujnosti pa kriterije iz 6. člena tega pravilnika, navedene
na napotnici. 
(2) Odgovorna oseba pacienta uvrsti na prvo prosto zaporedno
mesto (termin) v čakalnem seznamu, pri čemer skrbi za: 
-       
enako obravnavo vseh pacientov, 
-       
varstvo osebnih podatkov pacientov, 
-       
ažurno upravljanje čakalnega seznama, 
-       
spoštovanje vrstnega reda pacientov, ki so vpisani v čakalni seznam in 
-       
uveljavljanje pravic pacientov do seznanitve s čakalnim seznamom. 
(3) Odgovorna oseba vzpostavi stik s pacientom pred
načrtovano izvedbo zdravstvene storitve, in sicer: 
-       
najmanj tri delovne dni pred načrtovano izvedbo operativnega posega; 
-       
najmanj teden dni pred izvedbo ostalih zdravstvenih storitev, 
pri čemer pacienta opozori na posledice
neopravičene odsotnosti iz četrtega odstavka 12. člena tega pravilnika. 
(4) Odgovorna oseba pacienta izbriše iz čakalnega seznama v
24 urah po opravljeni zdravstveni storitvi, in sicer na podlagi ustnega ali
pisnega obvestila zdravstvenega delavca, ki je zdravstveno storitev opravil. 
(5) Če je izvajalec začasno ali trajno nezmožen izvesti že
načrtovano zdravstveno storitev, zagotovi nadomestnega izvajalca in o tem v
rokih iz tretjega odstavka tega člena obvesti pacienta. 
(6) Odgovorna oseba vsakega prvega v mesecu na spletnih
straneh izvajalca in na vidnem mestu v čakalnici objavi najkrajše čakalne dobe
za posamezno stopnjo nujnosti. 
(7) Odgovorna oseba obvešča IVZ o najkrajših čakalnih dobah
za posamezno stopnjo nujnosti za zdravstvene storitve, in sicer: 
-       
do 31. maja podatke na dan 30. april, 
-       
do 30. septembra podatke na dan 31. avgust, 
-       
do 31. januarja podatke na dan 31. december.
10. člen
(postopek uvrstitve v čakalni seznam izvajalca)
(1) Izvajalec v čakalni seznam uvrsti vsakega pacienta, ki
uveljavlja pravico do zdravstvene storitve v skladu s predpisi, ki urejajo
obvezno zdravstveno varstvo in zdravstveno zavarovanje. Odgovorna oseba
pacienta, ki želi imeti opravljeno zdravstveno storitev izven obveznega
zdravstvenega zavarovanja, vpiše v čakalni seznam, ki se vodi ločeno. 
(2) Pacient se na zdravstveno storitev naroči osebno ali prek
telefona, elektronske pošte ali drugih telekomunikacijskih sredstev (v
nadaljnjem besedilu: rezervacija termina). 
(3) Pacient je v čakalni seznam uradno uvrščen šele po
predložitvi izvirnika napotnice, o čemer se pacienta obvesti ob rezervaciji
termina. Pacient napotnico predloži v petih delovnih dneh po rezervaciji
termina (uradna potrditev termina). Napotnico zadrži izvajalec. 
(4) Pacient se v čakalni seznam na primarni ravni zdravstvene
dejavnosti uvrsti v skladu z drugim odstavkom tega člena.
11. člen
(preseganje najdaljše dopustne čakalne dobe)
(1) Če odgovorna oseba ob uvrščanju pacienta v čakalni seznam
ugotovi, da čakalna doba za določeno zdravstveno storitev pri njem presega
najdaljšo dopustno čakalno dobo, pacientu predlaga izvedbo zdravstvene storitve
pri drugem izvajalcu z dopustno čakalno dobo. Če pacient predlagani termin pri
drugem izvajalcu odkloni, ga odgovorna oseba uvrsti na svoj čakalni seznam in
posebej označi, da pacient želi izvedbo zdravstvene storitve pri tem izvajalcu.
Paciente iz prejšnjega stavka izvajalec na čakalnem seznamu posebej označi. 
(2) V čakalnem seznamu se posebej označi tudi paciente, ki
zahtevajo, da zdravstveno storitev na sekundarni oziroma terciarni ravni
zdravstvene dejavnosti opravi določeni zdravstveni delavec izvajalca. 
(3) Ne glede na pravico pacienta iz osmega odstavka 14. člena
Zakona o pacientovih pravicah (Uradni list RS, št. 15/08) odgovorna oseba, ki
ob rednem upravljanju čakalnega seznama ugotovi, da čakalna doba za določeno
zdravstveno storitev pri posameznem pacientu presega najdaljšo dopustno čakalno
dobo za to vrsto zdravstvene storitve in ni drugega izvajalca s še dopustno
čakalno dobo, pacienta seznani s terminom pregleda, na katerem se preveri
stopnja nujnosti.
12. člen
(neizvedba zdravstvene storitve)
(1) Če se pacient odloči, da na načrtovano izvedbo
zdravstvene storitve ne bo prišel, o tem obvesti izvajalca še pred terminom
načrtovane izvedbe zdravstvene storitve. Izvajalec takšnega pacienta nemudoma
izbriše iz čakalnega seznama. 
(2) Če pacient ne pride na izvedbo zdravstvene storitve,
svojo odsotnost pisno ali ustno opraviči v 14 dneh od dneva načrtovane izvedbe
zdravstvene storitve. Odsotnost je opravičena, če gre za nepredvidljiv in
neodložljiv dogodek, ki je pacientu fizično onemogočil prihod na izvedbo
zdravstvene storitve. Če pacient opravičilo poda le ustno, poda pisno opravičilo
v treh dneh od preteka roka iz prvega stavka tega odstavka. 
(3) Opravičenost odsotnosti iz prejšnjega odstavka ugotavlja
odgovorna oseba, ki opravičeno odsotnega pacienta v čakalni seznam uvrsti na
najbližji prosti termin tako, da na zdravstveno storitev v seštevku ne čaka
dlje, kot znaša najdaljša dopustna čakalna doba za izbrano zdravstveno
storitev. 
(4) Če pacient ni prišel na izvedbo zdravstvene storitve in
svoje odsotnosti ni opravičil v skladu z drugim odstavkom tega člena, ga
upravljavec čakalnega seznama izbriše iz čakalnega seznama 15. dan od dneva
načrtovane zdravstvene storitve in o tem napravi zaznamek v zdravstveni
dokumentaciji. 
(5) V primeru neizvedbe zdravstvene storitve določene v tem
členu, izvajalec na prosti termin opravi zdravstveno storitev naslednjemu
pacientu, določenemu v čakalnem seznamu.
13. člen
(seznam zdravstvenih storitev)
Seznam zdravstvenih storitev (v nadaljnjem besedilu: seznam),
za katere izvajalci poročajo podatke o čakalnih dobah, se vsako leto določi v
dogovoru o programu storitev obveznega zdravstvenega zavarovanja, določenem v
predpisih o zdravstvenem varstvu in zdravstvenem zavarovanju (v nadaljnjem
besedilu: Dogovor).
14. člen
(IVZ)
(1) IVZ na svojih spletnih straneh objavi podatke o
najkrajših čakalnih dobah za posamezno stopnjo nujnosti za zdravstvene
storitve, po posameznih izvajalcih, v naslednjih intervalih: 
-       
do 15. junija podatke na dan 30. april, 
-       
do 15. oktobra podatke na dan 31. avgust, 
-       
do 15. februarja podatke na dan 31. december. 
(2) IVZ o podatkih iz prejšnjega odstavka poroča ministrstvu
in Zavodu v intervalih iz prejšnjega odstavka.
15. člen
(prehodno obdobje)
(1) Za paciente, ki so na dan uveljavitve tega pravilnika že
uvrščeni v čakalni seznam oziroma drugo tovrstno evidenco, se zdravstvena storitev
izvede v že dogovorjenem terminu. 
(2) Izvajalci: 
-       
podatke o odgovorni osebi posredujejo na ministrstvo v 30 dneh od dneva
uveljavitve tega pravilnika; 
-       
prvič zagotovijo podatke o najkrajših čakalnih dobah na svojih spletnih
straneh in vidnem mestu v čakalnici ter jih posredujejo IVZ do 1. januarja
2011. 
(3) Do sprejetja Dogovora za leto 2011 se uporablja seznam
zdravstvenih storitev, ki ga ministrstvo objavi na svojih spletnih straneh, in
sicer v roku trideset dni od uveljavitve tega pravilnika. 
(4) IVZ: 
-       
prvič zagotovi podatke iz prejšnjega člena najpozneje do 31. januarja
2011; 
-       
skupaj z Zavodom pripravi seznam zdravstvenih storitev iz prejšnjega
odstavka v roku trideset dni od uveljavitve tega pravilnika. 
(5) Razširjeni strokovni kolegiji pripravijo strokovne
kriterije za razvrščanje v posamezno stopnjo nujnosti do 1. aprila 2011. Do
priprave teh strokovnih kriterijev se stopnja nujnosti določa neposredno v
skladu s 5. členom tega pravilnika. 
(6) Zavod uskladi predpis iz prvega odstavka 5. člena tega
pravilnika z določbami tega pravilnika do 31. decembra 2010. Do uskladitve
navedenega predpisa se stopnja nujnosti na napotnici izpiše z besedo ter označi
s podpisom in žigom zdravnika, ki na zdravstveno storitev napotuje.
16. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o čakalnih dobah za posamezne zdravstvene storitve in o vodenju čakalnih
seznamov (Uradni list RS, št. 91/08), ki pa se uporablja do dneva uporabe tega
pravilnika.
17. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne trideseti dan po dnevu
uveljavitve tega pravilnika.
Št. 007-125/2010
Ljubljana, dne 26. julija 2010
EVA 2010-2711-0032
Dorijan Marušič l.r. 
Minister 
za zdravje