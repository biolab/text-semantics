I. SPLOŠNE DOLOČBE
1. člen
(vsebina pravilnika)
Ta pravilnik določa stopnje, podrobnejše zahteve za
pridobitev in postopek pridobivanja strokovnih nazivov (v nadaljnjem besedilu:
naziv) strokovnih delavcev, ki opravljajo delo na področju varstva kulturne
dediščine (v nadaljnjem besedilu: varstvo), to je na konservatorskem,
konservatorsko-restavratorskem in muzejskem področju.
2. člen
(splošni pogoji)
Varstvo izvajajo pravne osebe javnega in zasebnega prava (v
nadaljnjem besedilu: organizacija) ter fizične osebe kot samostojen poklic na
področju varstva.
II. POGOJI ZA IMENOVANJE V NAZIV
3. člen
(podrobnejše zahteve za imenovanje v naziv)
(1) Strokovni delavec je imenovan v strokovni naziv, če:
-       
ima ustrezno izobrazbo oziroma kvalifikacije, določene s tem
pravilnikom,
-       
je opravil strokovni izpit na področju varstva in
-       
izpolnjuje pogoje za imenovanje v strokovni naziv, določene s tem
pravilnikom.
(2) Podrobnejše zahteve za imenovanje v strokovni naziv
so:
-       
delovne izkušnje na področju dejavnosti varstva,
-       
strokovno delo na področju dejavnosti varstva, opredeljeno s strokovnimi
kompetencami v merilih za ocenjevanje iz priloge tega pravilnika, ki je
sestavni del tega pravilnika (v nadaljnjem besedilu: priloga).
4. člen
(ugotavljanje izpolnjevanja pogojev)
(1) Kot ustrezna izobrazba po tem pravilniku se lahko
šteje tudi izobrazba, pridobljena v tujini, ki je nostrificirana, priznana ali
vrednotena v Republiki Sloveniji. Ustreznost izobrazbe na podlagi odločbe o
nostrifikaciji ali odločbe o priznavanju izobraževanja oziroma mnenja o
izobraževanju preveri komisija iz 6. člena tega pravilnika in o tem poda
mnenje.
(2) Kot izpit po tem pravilniku se šteje tudi
enakovreden izpit, ki ga je strokovni delavec opravil v tujini. Enakovrednost
izpita preveri komisija iz 6. tega člena pravilnika in o tem poda mnenje.
(3) Kot delovne izkušnje na področju dejavnosti varstva
se štejejo izkušnje, pridobljene v delovnem razmerju ali pri samostojnem
opravljanju poklica na področju varstva po pridobitvi izobrazbe, ki je pogoj za
pridobitev naziva, za katerega je strokovni delavec vložil vlogo, razen če ta
pravilnik ne določa drugače.
(4) Kot delovne izkušnje na sorodnem področju se štejejo
delovne izkušnje, pridobljene v delovnem razmerju ali pri samostojnem
opravljanju poklica zunaj področja varstva po pridobitvi izobrazbe, ki je pogoj
za pridobitev naziva, za katerega je strokovni delavec vložil vlogo, razen če
ta pravilnik ne določa drugače, in s katerimi je strokovni delavec pridobil
strokovna znanja, ki so potrebna za varstvo dediščine. Ustreznost strokovnih
znanj, pridobljenih z delovnimi izkušnjami na sorodnem področju, preveri
komisija iz 6. člena tega pravilnika in o tem poda mnenje.
(5) Kot delovne izkušnje na področju dejavnosti varstva
se štejejo delovne izkušnje, pridobljene od datuma opravljenega strokovnega
izpita na področju varstva.
(6) Za eno leto delovnih izkušenj na področju dejavnosti
varstva se šteje strokovno delo s polnim ali najmanj polovičnim delovnim časom
v trajanju 12 mesecev. Če delavec dela z manj kot polovičnim delovnim časom, se
mu za eno leto delovnih izkušenj šteje seštevek v daljšem časovnem obdobju, ki
pomeni opravljanje dela vsaj v polovičnem delovnem času.
(7) Pri manjšem obsegu dela v koledarskem letu se za eno
leto šteje seštevek 12 mesecev dela v več koledarskih letih.
(8) S točkami iz priloge se ocenjujejo strokovne
kompetence strokovnega delavca s področja varstva, sestavljene iz strokovnega
dela, izpopolnjevanja in objav. Vsak sestavni del strokovnih kompetenc se
ocenjuje na podlagi kvantitativnih meril iz priloge. Merila za posamezni
dosežek so izražena v točkah. Točke se seštevajo.
(9) Pri ugotavljanju pogojev za pridobitev višjega
naziva v skladu s tem pravilnikom se upoštevajo točke, dosežene od pridobitve
zadnjega naziva.
(10) Strokovno delo obsega vsebine na muzejskem,
konservatorskem, konservatorsko-restavratorskem področju, ki jih opravljajo
strokovni delavci v vseh nazivih, določenih s tem pravilnikom.
(11) Strokovno delo, ki se upošteva kot pogoj za
imenovanje v strokovni naziv v drugih organizacijah, kot jih opredeljuje
pravilnik, ki ureja strokovne izpite na področju varstva, obsega tudi druge
vsebine dela, ki se nanašajo na dejavnost varstva, in ga preveri komisija iz 6.
člena tega pravilnika.
(12) Pri presoji izpolnjevanja pogojev za pridobitev
naziva v skladu s tem pravilnikom za strokovnega delavca, ki je bil zaposlen v
sorodni dejavnosti, se upoštevajo točke, pridobljene od začetka zaposlitve na
sorodnem področju do vložitve vloge za pridobitev naziva.
(13) Strokovne kompetence strokovni delavec izkazuje z
dosežki in uspehi pri strokovnem delu, kot so razstave, izvedbe zahtevnih in
obsežnih projektov, mednarodnih in znanstvenih projektov, inovacije,
vzpostavitev dokumentacijskega sistema, izobraževalno delo, monografske
publikacije, priročniki, učbeniki, knjige ali poglavje v monografski
publikaciji, znanstveni in strokovni članki ter posebni projekti, za katere
obstajajo potrdila ali pisna dokazila, zavedena v sistemu COBISS, SICRIS, WoS
ali drugih primerljivih bazah podatkov.
III. POSTOPEK PRIDOBIVANJA NAZIVOV
5. člen
(odločanje o imenovanju v naziv)
(1) Nazive iz 11. člena tega pravilnika pridobijo
strokovni delavci s tem, ko opravijo izpit. Strokovni delavec izkazuje
pridobitev tega naziva s potrdilom o opravljenem izpitu v skladu s pravilnikom,
ki ureja strokovne izpite.
(2) O imenovanju v strokovni naziv po tem pravilniku
odloči minister za kulturo z odločbo po predhodnem mnenju komisije za
imenovanje v naziv.
(3) Minister podeli strokovni naziv s 15. majem
tekočega leta, če je bila vloga vložena do vključno 31. januarja tekočega
leta.
6. člen
(imenovanje, mandat in pristojnost komisije za nazive)
(1) Minister imenuje komisijo za nazive v dejavnosti
varstva (v nadaljnjem besedilu: komisija) za dobo petih let. Člane komisije
imenuje na predlog strokovnih organizacij in strokovnih društev v javnem
interesu za posamezna področja varstva. Članstvo v komisiji je omejeno na
največ dva zaporedna mandata.
(2) Komisija pregleda vlogo in dokazila o strokovnih
kompetencah ter preveri pravilnost točkovanja posamezne kompetence.
Če komisija meni, da posamezna kompetenca ni pravilno
točkovno ovrednotena, lahko število točk spremeni. Sprememba mora biti
obrazložena in velja, če se z njo strinja večina prisotnih članov komisije.
Mnenja komisije morajo biti obrazložena.
7. člen
(sestava komisije)
(1) Komisija ima predsednika in devet članov. Člani
morajo imeti najmanj izobrazbo, pridobljeno po študijskem programu druge
stopnje, oziroma izobrazbo, ki ustreza ravni izobrazbe, pridobljene po
študijskih programih druge stopnje, in je v skladu z zakonom, ki ureja
slovensko ogrodje kvalifikacij, uvrščena na 8. raven, ter najmanj naziv
svetovalca in najmanj 15 let delovnih izkušenj s področja varstva. Predsednik
komisije mora biti priznan strokovnjak z najmanj 20-letnimi delovnimi izkušnjami
s področja varstva in nazivom svetnik.
(2) Člani komisije morajo biti zastopani z muzejskega,
konservatorskega in konservatorsko-restavratorskega področja.
(3) Komisija ima strokovnega tajnika, ki ni član
komisije. Strokovni tajnik se imenuje s sklepom o imenovanju komisije.
(4) Člani komisije imajo pravico do povračila stroškov v
zvezi z delom v komisiji. Višino stroškov določi minister s sklepom.
(5) Za člane komisije, ki niso javni uslužbenci, se
glede daril in nasprotja interesov uporabljajo določbe predpisov, ki veljajo za
javne uslužbence.
8. člen
(delovanje komisije)
(1) Komisija deluje pri ministrstvu za kulturo.
(2) O poteku sej komisije se vodi zapisnik, ki ga
podpišeta predsednik in strokovni tajnik.
(3) Komisija dela po poslovniku, ki ga sprejme z večino
glasov vseh svojih članov po predhodnem soglasju ministra.
9. člen
(vloga za pridobitev naziva)
Strokovni delavec, ki želi pridobiti naziv, mora do vključno
31. januarja tekočega leta vložiti vlogo za imenovanje pri komisiji za
strokovne nazive. Vloga mora vsebovati:
-       
osebne podatke in podatke o zaposlitvi,
-       
strokovni naziv, ki ga želi pridobiti,
-       
življenjepis s podatki o strokovnem delu,
-       
izpolnjen obrazec, ki ga pripravi in objavi ministrstvo na predlog
komisije, iz katerega so razvidne strokovne kompetence in število točk, s
katerimi je strokovni delavec v skladu z navodili v obrazcu ocenil posamezno
strokovno kompetenco,
-       
dokazila o izpolnjevanju posameznih pogojev za pridobitev naziva,
-       
potrdilo predstojnika organizacije o seznanitvi z oddano vlogo, če je
strokovni delavec zaposlen v javnem zavodu.
10. člen
(popolnost vloge)
(1) Vloga za pridobitev naziva mora biti pripravljena in
vložena v skladu z navodili, ki jih na svoji spletni strani objavi ministrstvo
na predlog komisije.
(2) Če komisija ugotovi, da iz vloge ni mogoče razbrati
izpolnjevanja zahtev iz drugega odstavka 3. člena tega pravilnika, se strokovni
delavec pozove k dopolnitvi vloge v roku, ki ne sme biti krajši od 15 dni od
prejema poziva k dopolnitvi. Če vloga v danem roku ni dopolnjena, jo komisija
obravnava takšno, kakršna je bila vložena.
(3) Če iz navedbe ali dokazila o strokovnih kompetencah
ni mogoče razbrati izpolnjevanja pogoja glede strokovnih kompetenc ali na njuni
podlagi ni mogoče oceniti strokovne kompetence, se takšna navedba oziroma
dokazilo ne upošteva.
(4) Komisija pri podeljevanju naziva svetnik lahko
imenuje dodatnega ocenjevalca za presojo in ocenitev izpolnjevanja zahtev iz
tega pravilnika. Ocenjevalec mora biti priznan strokovnjak z nazivom svetnik s
področja delovanja.
IV. IZOBRAZBA IN STROKOVNI NAZIVI
11. člen
(vrste nazivov)
(1) Naziv:
-       
muzejski tehnik,
-       
konservatorski tehnik,
-       
konservatorsko-restavratorski tehnik 
pridobi strokovni
delavec s srednjo strokovno ali srednjo splošno izobrazbo ustrezne smeri, ki
ustreza peti ravni izobrazbe po SOK in 4. ravni po EOK, ki je opravil strokovni
izpit v skladu s pravilnikom, ki ureja strokovne izpite na področju varstva, za
katero se je izpopolnjeval.
(2) Naziv:
-       
muzejski sodelavec,
-       
konservatorski sodelavec,
-       
konservatorsko-restavratorski sodelavec 
pridobi strokovni
delavec, ki ima najmanj izobrazbo, pridobljeno po študijskem programu prve
stopnje, oziroma izobrazbo, ki ustreza ravni izobrazbe, pridobljene po
študijskih programih prve stopnje, in je v skladu z zakonom, ki ureja slovensko
ogrodje kvalifikacij, uvrščena na 7. raven, ali najmanj izobrazbo, pridobljeno
po študijskih programih za pridobitev višje izobrazbe, sprejetih pred
1. 1. 1994, in je v skladu z zakonom, ki ureja slovensko ogrodje
kvalifikacij, uvrščena na 6. raven, ter je opravil izpit s področja varstva, za
katero se je izpopolnjeval.
(3) Naziv:
-       
kustos,
-       
konservator,
-       
konservator-restavrator
pridobi strokovni
delavec, ki ima najmanj izobrazbo, pridobljeno po študijskem programu druge
stopnje, oziroma izobrazbo, ki ustreza ravni izobrazbe, pridobljene po
študijskih programih druge stopnje, in je v skladu z zakonom, ki ureja
slovensko ogrodje kvalifikacij, uvrščena na 8. raven, ter je opravil izpit s
področja varstva, za katero se je izpopolnjeval.
12. člen
(stopnje nazivov)
(1) Stopnjo naziva:
-       
samostojni muzejski tehnik,
-       
samostojni konservatorski tehnik,
-       
samostojni konservatorsko-restavratorski tehnik
pridobi strokovni
delavec z najmanj šest let delovnih izkušenj na področju varstva ali sorodnem
področju po pridobitvi naziva iz prvega odstavka prejšnjega člena in ki je
zbral v skladu s prilogo tega pravilnika najmanj 50 točk od zadnjega
napredovanja; od tega 30 točk na podlagi strokovnega dela in 20 točk na podlagi
izpopolnjevanja.
(2) Stopnjo naziva:
-       
višji muzejski sodelavec,
-       
višji konservatorski sodelavec,
-       
višji konservatorsko-restavratorski sodelavec
pridobi strokovni
delavec z najmanj šest let delovnih izkušenj na področju varstva ali sorodnem
področju po pridobitvi naziva iz drugega odstavka prejšnjega člena in ki je
zbral v skladu s prilogo tega pravilnika najmanj 100 točk od zadnjega
napredovanja; od tega 70 točk na podlagi strokovnega dela in 30 točk na podlagi
izpopolnjevanja.
(3) Stopnjo naziva:
-       
višji kustos,
-       
višji konservator,
-       
višji konservator-restavrator
pridobi strokovni
delavec z najmanj šest let delovnih izkušenj na področju varstva ali sorodnem
področju po pridobitvi naziva iz tretjega odstavka prejšnjega člena in ki je
zbral v skladu s prilogo tega pravilnika najmanj 300 točk od pridobitve naziva,
od tega:
-       
za naziv višji kustos: 150 točk na podlagi strokovnega dela, 50 točk na
podlagi izpopolnjevanja in 100 točk na podlagi objav,
-       
za naziv višji konservator in višji konservator-restavrator: 170 točk na
podlagi strokovnega dela, 50 točk na podlagi izpopolnjevanja in 80 točk na
podlagi objav.
(4) Stopnjo naziva:
-       
muzejski svetovalec,
-       
konservatorski svetovalec,
-       
konservatorsko-restavratorski svetovalec
pridobi strokovni
delavec z najmanj šest let delovnih izkušenj na področju varstva ali sorodnem
področju po pridobitvi naziva iz prejšnjega odstavka in ki je zbral v skladu s
prilogo tega pravilnika najmanj 300 točk od zadnjega napredovanja, od tega:
-       
za naziv muzejski svetovalec in konservatorski svetovalec:
150 točk na podlagi strokovnega dela, 50 točk
na podlagi izpopolnjevanja in 100 točk na podlagi objav,
-       
za naziv konservatorsko-restavratorski svetovalec: 170 točk na podlagi
strokovnega dela, 50 točk na podlagi izpopolnjevanja in 80 točk na podlagi
objav.
(5) Stopnjo naziva:
-       
muzejski svetnik,
-       
konservatorski svetnik,
-       
konservatorsko-restavratorski svetnik
pridobi strokovni
delavec z najmanj deset let delovnih izkušenj na področju varstva ali sorodnem
področju po pridobitvi naziva iz prejšnjega odstavka in ki izkazuje vrhunske
dosežke, opredeljene v merilih iz priloge, na svojem strokovnem področju ter je
zbral v skladu s prilogo 1300 točk, od tega:
-       
500 točk na podlagi strokovnega dela od pridobitve zadnjega naziva (300
točk na podlagi strokovnega dela, 150 točk na podlagi objav in 50 na
podlagi izpopolnjevanja),
-       
800 točk na podlagi izkazovanja vrhunskih dosežkov v kariernem obdobju
(500 točk na podlagi strokovnega dela, 200 točk na podlagi objav in 100 točk na
podlagi izobraževalnega dela).
(6) Za pridobitev naziva svetnik mora strokovni
sodelavec izkazovati mednarodno vpletenost in aktivno sodelovanje pri
mednarodnih projektih (najmanj 200 izkazanih točk na podlagi strokovnega dela,
objav in izobraževanja mora biti pridobljenih iz mednarodnih sodelovanj, objav
in projektov).
V. UVRŠČANJE V SISTEM PLAČ JAVNIH USLUŽBENCEV
13. člen
(priznavanje pridobljenih nazivov v sistemu plač javnih
uslužbencev)
Strokovnim delavcem, ki pridobijo nazive po tem pravilniku, se
pridobljeni nazivi v sistemu plač javnih uslužbencev upoštevajo samo, če je
posameznik zaposlen na delovnem mestu, za katero je določeno, da se lahko
opravlja v pridobljenem nazivu.
VI. POSEBNE DOLOČBE
14. člen
(pogoji za izredno imenovanje)
Ne glede na določbe 12. člena tega pravilnika je strokovni
delavec lahko imenovan v strokovni naziv po preteku več kot polovice zahtevanih
delovnih izkušenj od pridobitve zadnjega naziva, določenega za imenovanje v
višji naziv, če izkazuje vsaj en izjemen dosežek na področju dejavnosti
varstva, ob tem pa za več kot 200 % presega kvantitativna merila za imenovanje
v naziv, določena v merilih za ocenjevanje iz priloge.
15. člen
(pogoj oprave izpita)
Ne glede na določbe 12. člena tega pravilnika je strokovni
delavec, ki se je na področju varstva zaposlil pred letom 1986, lahko imenovan
v strokovni naziv brez strokovnega izpita na podlagi izkazanih pogojev in meril
za ocenjevanje strokovnega dela ter mnenja komisije.
16. člen
(preskok v nazivu)
Ne glede na določbe 12. člena tega pravilnika je lahko
strokovni delavec, ki na področju strokovnega dela zbere izrazito več toč, kot
je določeno, na podlagi utemeljenega mnenja komisije izjemoma imenovan v višji
strokovni naziv od tistega, za katerega je podal vlogo, če izkazuje izjemne
dosežke na področju dejavnosti varstva, ob tem pa za več kot 200 % presega kvantitativna
merila za imenovanje v višji strokovni naziv, določena v merilih za ocenjevanje
iz priloge.
17. člen
(neposredni prehod v naziv)
Ne glede na določbe 12. člena tega pravilnika je lahko
strokovni delavec, ki pridobi naziv docenta ali znanstvenega sodelavca s
področja varstva, na podlagi utemeljenega mnenja komisije izjemoma imenovan v
strokovni naziv do vključno naziva svetovalec, če izkazuje mednarodno
prepoznavnost strokovnega dela, ki temelji na večletnem proučevanju in
objavljanju, ter vpetost v mednarodne projekte. Predhodni pogoj je opravljen
strokovni izpit na področju varstva. Ob tem mora strokovni sodelavec izkazati
vsaj 400 točk za strokovno delo, 200 za objave in 200 za strokovna
izpopolnjevanja.
18. člen
(pridobivanje strokovnih nazivov za strokovne delavce, ki dejavnosti
varstva dediščine ne opravljajo kot javno službo)
Strokovne nazive po tem pravilniku lahko pridobivajo tudi
strokovni delavci, zaposleni v dejavnosti varstva, ki je ne opravljajo kot
javno službo, vendar je iz vlogi predloženih dokazil mogoče ugotoviti, da
opravljajo ustrezno dejavnost varstva dediščine in upoštevajo skupne strokovne
osnove.
19. člen
(izjemen dosežek)
Kot izjemen dosežek na področju delovanja varstva iz 14. in
16. člena tega pravilnika se šteje teoretično, raziskovalno ali strokovno delo,
ki je pomembno prispevalo k razvoju varstva v Republiki Sloveniji ter ima
izkazano odmevnost v domači in tuji javnosti.
VII. PREHODNE IN KONČNE DOLOČBE
20. člen
(dokončanje postopkov)
Postopki za pridobitev nazivov v dejavnosti varstva, ki so se
začeli pred uveljavitvijo tega pravilnika, se dokončajo po določbah Pravilnika
o pridobivanju nazivov na področju varstva kulturne dediščine in varstva
arhivskega gradiva (Uradni list RS, št. 101/08 in 47/10).
21. člen
(razveljavitev in začetek veljavnosti)
(1) Z dnem uveljavitve tega pravilnika preneha veljati
Pravilnik o pridobivanju nazivov na področju varstva kulturne dediščine in
varstva arhivskega gradiva (Uradni list RS, št. 101/08 in 47/10).
(2) Ta pravilnik začne veljati naslednji dan po objavi v
Uradnem listu Republike Slovenije.
Št. 0070-21/2017/1
Ljubljana, dne 3. julija 2018
EVA 2017-3340-0019
Anton Peršak l.r.
Minister
za kulturo

Priloga: Merila za
ocenjevanje strokovnega dela v muzejski, konservatorski in
konservatorsko-restavratorski dejavnosti