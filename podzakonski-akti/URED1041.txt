1. člen
Slovenska razvojna družba mora prodati pooblaščenim
investicijskim družbam za certifikate premoženje, kot ga opredeljuje zakon o
zaključku lastninjenja in privatizacije pravnih oseb v lasti Slovenske razvojne
družbe (Uradni list RS, št. 30/98) - v nadaljevanju ZZLPPO.
2. člen
Slovenska razvojna družba proda premoženje pooblaščenim
investicijskim družbam na podlagi javnega zbiranja ponudb, predpisanega s to
uredbo (v nadaljnjem besedilu: javni razpis). 
Pooblaščene investicijske družbe kupnino za premoženje
plačajo z lastniškimi certifikati. 
Premoženje, ki je predmet javnega razpisa, lahko Slovenska
razvojna družba prodaja v enem paketu ali v več posamičnih paketih.
3. člen
Slovenska razvojna družba objavi javni razpis iz prvega
odstavka 2. člena te uredbe v Uradnem listu Republike Slovenije. 
Objava javnega razpisa mora vsebovati: 
-    
predmet javnega razpisa; 
-    
način prodaje premoženja (v enem paketu ali v večih posamičnih paketih);
-    
podatke o predmetu prodaje; 
-    
izklicno ceno paketa; 
-    
pogoje za udeležbo na javnem razpisu in merila za izbiro najugodnejšega
ponudnika; 
-    
rok in način oddaje ponudbe (datum, čas, naslov); 
-    
način plačila varščine in stroškov javnega razpisa; 
-    
druge, po mnenju Slovenske razvojne družbe pomembne podatke. 
Končni rok za predajo ponudb ne more biti krajši od petnajst
dni od datuma objave javnega razpisa v Uradnem listu Republike Slovenije.
4. člen
Izklicno ceno določi Slovenska razvojna družba na podlagi
določila 27. člena ZZLPPO.
5. člen
Pooblaščenim investicijskim družbam se omogoči ogled podjetja
oziroma drugega premoženja in pogovor z vodstvom. 
Pooblaščene investicijske družbe lahko kupijo od Slovenske
razvojne družbe dokumentacijo in dodatne podatke o podjetjih (podatke v zvezi z
lastninskim preoblikovanjem podjetja oziroma privatizacijo, statistične podatke
iz bilance stanja in bilance uspeha iz baze podatkov Agencije Republike
Slovenije za plačilni promet).
6. člen
Pooblaščene investicijske družbe nosijo stroške v zvezi s
pripravo, predložitvijo ponudbe in izvedbo javnega razpisa. Stroški javnega
razpisa (objava v Uradnem listu, priprava pogodb in notarska overitev), se
določijo v pavšalni višini in znašajo 0,02% od izklicne cene in se plačajo
Slovenski razvojni družbi. 
Slovenska razvojna družba v nobenem primeru, ne glede na
potek in izid razpisanega postopka, ne odgovarja za navedene stroške.
7. člen
Ponudnik mora predložiti ponudbo v skladu z razpisnimi
pogoji. Če ponudnik predloži ponudbo, ki ni v celoti v skladu z razpisnimi
pogoji, se taka ponudba šteje za neveljavno. 
Slovenska razvojna družba lahko kadarkoli, najpozneje pa
sedem dni pred končnim rokom za oddajo ponudbe, spremeni obseg predmeta
prodaje, ter o tem obvesti pooblaščene družbe za upravljanje.
8. člen
Ponudba mora veljati najmanj 30 dni po poteku končnega roka
za oddajo ponudbe. Če je v ponudbi naveden krajši rok veljave, se taka ponudba
zavrne kot neveljavna. 
Ponudba mora biti izdelana v pisni obliki (natisnjena ali
natipkana) in na računalniški disketi. V primeru razlik med natisnjeno ali
natipkano ponudbo ter ponudbo na računalniški disketi, se šteje za veljavno
natisnjena ali natipkana ponudba.
9. člen
Ponudnik lahko umakne predloženo ponudbo pod pogojem, da
Slovenska razvojna družba prejme pisno obvestilo o umiku pred iztekom končnega
roka za predložitev ponudbe. 
Po končanem roku za oddajo ponudb ponudnik ne more več
umakniti ponudbe in je tudi ne more nadomestiti z novo.
10. člen
Postopek javnega razpisa vodi strokovna komisija (v
nadaljnjem besedilu: komisija), ki jo imenuje Slovenska razvojna družba.
Komisijo sestavljajo najmanj trije člani. Delo komisije vodi član, ki ga za to
določi Slovenska razvojna družba.
11. člen
Odpiranje ponudb se opravi na kraju in v prostorih ter na dan
in ob uri, kot je to določeno v javnem razpisu. 
Po odpiranju ponudb Komisija pregleda prispele ponudbe in ugotovi
ali so v celoti v skladu z razpisnimi pogoji. 
O odpiranju ponudb komisija sestavi zapisnik. 
Ponudba, ki ni v celoti v skladu z razpisnimi pogoji, se
zavrne kot neveljavna.
12. člen
Ponujena cena je kriterij za izbor najboljšega ponudnika. 
Premoženja ni mogoče prodati pod izklicno ceno, določeno v
javnem razpisu.
13. člen
Slovenska razvojna družba lahko v razpisu izključi obveznost
skleniti pogodbo o prodaji z najboljšim ponudnikom. 
Takšna izključitev ima pravni učinek, če je objavljena hkrati
z razpisnimi pogoji.
14. člen
Pred iztekom veljavnosti ponudbe Slovenska razvojna družba
pisno obvesti najboljšega ponudnika, da je bila njegova ponudba sprejeta, in
sicer z osebno vročitvijo obvestila, s priporočenim pismom, ali po telefaksu.
Obvestila, poslana po telefaksu, Slovenska razvojna družba potrdi še s
priporočenim pismom, vendar pa se kot dan prejema obvestila o sprejemu ponudbe
šteje dan prejema obvestila po telefaksu. 
Slovenska razvojna družba obvesti tudi vse neuspešne
ponudnike. 
Pogodba o nakupu premoženja je sklenjena, ko uspešni ponudnik
prejme, na način iz prvega odstavka tega člena, obvestilo, da je bila njegova
ponudba sprejeta. 
Ponudniki so dolžni podpisati kupoprodajne pogodbe v roku
deset dni po prejemu obvestila o sprejemu ponudbe.
15. člen
Z dnem uveljavitve te uredbe preneha veljati uredba o načinu
prodaje delnic v lasti Sklada Republike Slovenije za razvoj (Uradni list RS,
št. 6/94).
16. člen
Ta uredba začne veljati naslednji dan po objavi v Uradnem
listu Republike Slovenije.
Št. 301-02/98-1
Ljubljana, dne 18. junija 1998.
Vlada Republike Slovenije
Marjan Podobnik l. r. 
Podpredsednik