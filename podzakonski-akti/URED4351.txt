I. SPLOŠNE DOLOČBE
1. člen
(vsebina)
Ta uredba določa načine in pogoje za
vključitev tujcev, ki imajo v Republiki Sloveniji dovoljenje za prebivanje (v
nadaljnjem besedilu: tujci), v kulturno, gospodarsko in družbeno življenje
Republike Slovenije.
2. člen
(pomoč pri integraciji)
Tujci iz prejšnjega člena so upravičeni do
programov, ki zagotavljajo hitrejše vključevanje v kulturno, gospodarsko in
družbeno življenje Republike Slovenije, in sicer do:
-      
učenja slovenskega jezika in seznanjanja s slovensko zgodovino, kulturo
in ustavno ureditvijo;
-      
vključevanja v izobraževalni sistem za pridobitev javnoveljavne
izobrazbe in v postopke pridobivanja certifikatov o nacionalni poklicni
kvalifikaciji v skladu s predpisi, ki urejajo nacionalne poklicne
kvalifikacije;
-      
spodbujanja medsebojnega poznavanja in razumevanja s slovenskimi
državljani;
-      
informiranja v zvezi z njihovim vključevanjem v slovensko družbo, zlasti
glede njihovih pravic in dolžnosti, možnosti zaposlitve, izobraževanja in
osebnega razvoja.
II. SKUPNE DOLOČBE PROGRAMOV UČENJA SLOVENSKEGA JEZIKA IN
SEZNANJANJA S SLOVENSKO ZGODOVINO, KULTURO IN USTAVNO UREDITVIJO
3. člen
(upravičenost do brezplačne udeležbe)
(1) Do brezplačne udeležbe v programih
učenja slovenskega jezika in seznanjanja s slovensko zgodovino, kulturo in
ustavno ureditvijo so upravičeni državljani tretjih držav, ki v Republiki
Sloveniji prebivajo na podlagi dovoljenja za stalno prebivanje, ter njihovi
družinski člani, ki imajo v Republiki Sloveniji dovoljenje za začasno
prebivanje zaradi združitve družine, ne glede na dolžino prebivanja v Republiki
Sloveniji in veljavnost dovoljenja.
(2) Do brezplačne udeležbe v programih
učenja slovenskega jezika in seznanjanja s slovensko zgodovino, kulturo in
ustavno ureditvijo so upravičeni tudi državljani tretjih držav, ki v Republiki
Sloveniji prebivajo na podlagi dovoljenja za začasno prebivanje, izdanega z veljavnostjo
najmanj enega leta.
(3) Do brezplačne udeležbe v programih
učenja slovenskega jezika in seznanjanja s slovensko zgodovino, kulturo in
ustavno ureditvijo so upravičeni tudi državljani tretjih držav, ki so družinski
člani slovenskih državljanov ali državljanov Evropskega gospodarskega prostora,
ki v Republiki Sloveniji prebivajo na podlagi dovoljenja za prebivanje za
družinskega člana, ne glede na dolžino prebivanja in veljavnost dovoljenja.
4. člen
(vsebina programov)
Minister, pristojen za šolstvo, s
pravilnikom določi vsebino programov iz 10., 11. in 17. člena te uredbe.
5. člen
(zahtevek za udeležbo in izvedba programa)
(1) Postopek za odobritev udeležbe v
programu učenja slovenskega jezika in seznanjanja s slovensko zgodovino,
kulturo in ustavno ureditvijo se začne na zahtevo tujca.
(2) Zahtevek za izdajo potrdila o
izpolnjevanju pogojev za udeležbo v programu učenja slovenskega jezika se vloži
na obrazcu, ki je kot priloga 1 sestavni del te uredbe, zahtevek za izdajo
potrdila o izpolnjevanju pogojev za udeležbo v programu seznanjanja s slovensko
zgodovino, kulturo in ustavno ureditvijo pa na obrazcu, ki je kot priloga 2
sestavni del te uredbe.
(3) Zahtevka iz prejšnjega odstavka se
vložita pri upravni enoti, kjer ima tujec prijavljeno stalno oziroma začasno
prebivališče (v nadaljnjem besedilu: pristojni organ).
(4) O izpolnjevanju pogojev za
udeležbo v programu učenja slovenskega jezika pristojni organ izda potrdilo, ki
je kot priloga 3 sestavni del te uredbe, o izpolnjevanju pogojev za udeležbo v
programu seznanjanja s slovensko zgodovino, kulturo in ustavno ureditvijo pa
potrdilo, ki je kot priloga 4 sestavni del te uredbe. Tujec se s potrdilom
zglasi pri izbranem izvajalcu programa.
(5) Ministrstvo, pristojno za notranje
zadeve (v nadaljnjem besedilu: ministrstvo), izvede program, ko je število
udeležencev večje od deset.
6. člen
(izbor izvajalcev programov)
Izvajalce programov učenja slovenskega
jezika in programov seznanjanja tujcev s slovensko zgodovino, kulturo in
ustavno ureditvijo izbere ministrstvo na podlagi javnega razpisa. Z izbranim
izvajalcem ministrstvo sklene pogodbo o izvajanju programa.
7. člen
(potrdilo o udeležbi in preizkusu znanja)
(1) O udeležbi v programih učenja
slovenskega jezika in seznanjanja s slovensko zgodovino, kulturo in ustavno
ureditvijo izvajalec programa tujcu izda potrdilo.
(2) Potrdilo o uspešno
opravljenem preizkusu znanja izda izvajalec preizkusa znanja, pri katerem je
tujec preizkus opravljal.
8. člen
(posredovanje podatkov)
(1) Pristojni organ ministrstvu
posreduje podatke o izdanih potrdilih iz četrtega odstavka 5. člena in tretjega
odstavka 13. člena te uredbe.
(2) Izvajalci posameznih programov so
dolžni ministrstvu posredovati podatke o udeležbi tujcev v programih učenja
slovenskega jezika, seznanjanja s slovensko zgodovino, kulturo in ustavno
ureditvijo ter obveščati ministrstvo o rezultatih preizkusov.
9. člen
(opravljanje nadzora)
Ministrstvo, pristojno za šolstvo, izvaja
nadzor nad izvajanjem programov učenja slovenskega jezika in programov
seznanjanja tujcev s slovensko zgodovino, kulturo in ustavno ureditvijo.
III. PROGRAMI UČENJA SLOVENSKEGA JEZIKA
10. člen
(udeležba in obseg programov)
(1) Tujci iz prvega odstavka 3. člena
te uredbe se lahko udeležijo programov učenja slovenskega jezika v skupnem
obsegu 180 ur.
(2) Tujci iz drugega odstavka 3. člena
te uredbe so upravičeni do udeležbe v programu učenja slovenskega jezika v
obsegu 60 ur.
(3) Tujci, ki v Republiki Sloveniji zadnje
leto prebivajo na podlagi dovoljenja za začasno prebivanje in imajo dovoljenje
za začasno prebivanje, izdano z veljavnostjo najmanj enega leta, njihovi
družinski člani, ki imajo v Republiki Sloveniji izdano dovoljenje za začasno
prebivanje zaradi združitve družine ne glede na dolžino prebivanja, in tujci iz
tretjega odstavka 3. člena te uredbe se lahko udeležijo programov učenja slovenskega
jezika v obsegu 180 ur.
(4) Tujci z dovoljenjem za začasno
prebivanje, ki so se že udeležili programa učenja slovenskega jezika v obsegu
iz drugega odstavka tega člena in izpolnjujejo pogoje iz prejšnjega odstavka oziroma
so pridobili dovoljenje za stalno prebivanje, so upravičeni do ponovne udeležbe
v programu učenja slovenskega jezika v obsegu 120 ur.
11. člen
(možnost enotnega programa)
(1) Programa iz prve alinee 2. člena
te uredbe sta lahko vsebinsko združena in se izvajata v okviru enotnega programa.
(2) Če sta programa iz prve alinee 2.
člena te uredbe vsebinsko združena, njun skupni obseg ne presega 180 ur za
osebe iz prvega odstavka prejšnjega člena ter 60 ur za osebe iz drugega
odstavka prejšnjega člena.
12. člen
(kritje stroškov)
(1) Tujci iz 10. člena te uredbe so
upravičeni do brezplačnega programa učenja slovenskega jezika.
(2) Druge stroške obiskovanja
programov, kot so učni pripomočki in učna gradiva, krijejo tujci sami, razen če
jih izvajalec zagotavlja v okviru programa.
(3) Stroške prevoza, povezane z
udeležbo v programu in z opravljanjem preizkusa znanja, krijejo tujci sami.
13. člen
(upravičenost do preizkusa znanja na
osnovni ravni)
(1) Tujci iz prvega odstavka 10. člena
te uredbe so upravičeni do brezplačnega prvega izpita iz znanja slovenskega
jezika na osnovni ravni po javno veljavnem programu Slovenščina za tujce, če so
se že udeležili programa učenja slovenskega jezika ali enotnega programa in so
bili v programu udeleženi najmanj 80 % ur.
(2) Prvi brezplačni izpit iz prejšnjega odstavka
lahko opravljajo tudi tujci iz tretjega in četrtega odstavka 10. člena te
uredbe, če so se že udeležili programa učenja slovenskega jezika ali enotnega
programa in so bili v programu prisotni najmanj 80 % ur.
(3) Prisotnost v programu učenja
slovenskega jezika ali v enotnem programu se ugotavlja na podlagi evidence, ki
jo vodi izvajalec programa učenja slovenskega jezika ali enotnega programa.
(4) Zahtevek za izdajo potrdila o
izpolnjevanju pogojev za brezplačni prvi preizkus znanja iz slovenskega jezika
na osnovni ravni se vloži pri pristojnem organu na obrazcu, ki je kot priloga 5
sestavni del te uredbe.
(5) O izpolnjevanju pogojev za
brezplačni prvi preizkus znanja iz slovenskega jezika na osnovni ravni
pristojni organ izda potrdilo, ki je kot priloga 6 sestavni del te uredbe.
14. člen
(upravičenost do preizkusa znanja za
osnovno sporazumevanje)
Tujci iz drugega odstavka 10. člena te
uredbe opravijo preizkus znanja iz slovenskega jezika na ravni, ki je potrebna
za osnovno sporazumevanje. Preizkus znanja izvede izvajalec programa po
zaključenem programu.
15. člen
(izvedba programa)
Program učenja slovenskega jezika in
preizkus znanja se praviloma izvede v obdobju enega leta od izdaje potrdila iz
četrtega odstavka 5. člena te uredbe.
16. člen
(neupravičenost do udeležbe)
Do udeležbe v programu učenja slovenskega
jezika niso upravičeni tujci, ki so končali šolanje na katerikoli stopnji v
Republiki Sloveniji, so vključeni v redni izobraževalni program v Republiki
Sloveniji ali so že pridobili potrdilo o uspešno opravljenem izpitu iz znanja
slovenskega jezika na vsaj osnovni ravni.
IV. PROGRAMI SEZNANJANJA S SLOVENSKO ZGODOVINO, KULTURO
IN USTAVNO UREDITVIJO
17. člen
(vsebina programa)
Programske vsebine osnovnega seznanjanja se
določijo v katalogu znanja, ki ga pripravi ministrstvo, pristojno za šolstvo.
18. člen
(udeležba v programu)
(1) Tujci iz 3. člena te uredbe se
lahko udeležijo programa seznanjanja s slovensko zgodovino, kulturo in ustavno
ureditvijo v obsegu do največ 30 ur.
(2) Pogoj za udeležbo v programu
seznanjanja s slovensko zgodovino, kulturo in ustavno ureditvijo je znanje
slovenskega jezika.
(3) Če se tujec iz neutemeljenih
razlogov programa ne udeleži v terminu, organiziranem s strani ministrstva, mu
ministrstvo ni dolžno zagotoviti nadomestnega programa.
19. člen
(upravičenost do brezplačnega programa)
Tujci iz 3. člena te uredbe so upravičeni
do brezplačnega programa seznanjanja s slovensko zgodovino, kulturo in ustavno
ureditvijo.
20. člen
(preizkus znanja)
Po končanem programu tujec opravlja
preizkus znanja iz poznavanja slovenske zgodovine, kulture in ustavne ureditve,
ki ga izvede izvajalec programa.
21. člen
(neupravičenost do udeležbe)
Do programa seznanjanja tujcev s slovensko
zgodovino, kulturo in ustavno ureditvijo niso upravičeni tujci, ki so končali
šolanje na katerikoli stopnji v Republiki Sloveniji.
V. VKLJUČEVANJE V IZOBRAŽEVALNI SISTEM ZA PRIDOBITEV
JAVNOVELJAVNE IZOBRAZBE
22. člen
(programi vključevanja v izobraževalni
sistem)
Tujci so upravičeni do programov
vključevanja v izobraževalni sistem za pridobitev javnoveljavne izobrazbe.
23. člen
(črtan)
VI. UKREPI ZA SPODBUJANJE MEDSEBOJNEGA POZNAVANJA IN
RAZUMEVANJA
24. člen
(programi za spodbujanje medsebojnega
poznavanja in razumevanja)
(1) Ministrstvo v sodelovanju z
ministrstvom, pristojnim za kulturo, zagotavlja programe za spodbujanje
medsebojnega poznavanja in razumevanja s slovenskimi državljani.
(2) Ministrstvo, pristojno za kulturo,
posreduje ministrstvu informacijo o letnem programu na področju manjšinskih
etničnih skupnosti in priseljencev z namenom, da se tujcem omogoči sodelovanje
s posameznimi društvi in udeležba v kulturnem življenju Republike Slovenije.
VII. ZAGOTAVLJANJE INFORMACIJ, POTREBNIH ZA VKLJUČEVANJE
V SLOVENSKO DRUŽBO
25. člen
(črtan)
26. člen
(posredovanje informacij)
Informacije v obliki priročnikov, brošur
ali v elektronski obliki ministrstvo posreduje državnim organom, ki odločajo v
postopkih pridobivanja dovoljenja za prebivanje, drugim državnim organom in
nevladnim organizacijam ter organizira njihovo dostopnost tujcem.
VIII. MEDSEBOJNO SODELOVANJE PRISTOJNIH ORGANOV TER
SODELOVANJE Z DRUGIMI STROKOVNIMI ORGANIZACIJAMI
27. člen
(črtan)
IX. ZAGOTAVLJANJE FINANČNIH SREDSTEV
28. člen
(črtan)

Priloga
1: Zahtevek za izdajo potrdila o izpolnjevanju pogojev za udeležbo v programu
učenja slovenskega jezika
Priloga
2: Zahtevek za izdajo potrdila o izpolnjevanju pogojev za udeležbo v programu
seznanjanja s slovensko zgodovino, kulturo in ustavno ureditvijo
Priloga
3: Potrdilo o izpolnjevanju pogojev za udeležbo v programu učenja slovenskega
jezika
Priloga
4: Potrdilo o izpolnjenju pogojev za udeležbo v programu seznanjenja s
slovensko zgodovino, kulturo in ustavno ureditvijo
Priloga
5: Zahtevek za izdajo potrdila o izpolnjevanju pogojev za brezplačni prvi
preizkus znanja iz slovenskega jezika na osnovni ravni
Priloga
6: Potrdilo o izpolnjevanju pogojev za brezplačni prvi preizkus znanja iz
slovenskega jezika na osnovni ravni

Uredba o integraciji tujcev (Uradni list RS,
št. 65/08)
vsebuje naslednje prehodne in končne določbe:
»X. PREHODNE IN KONČNE DOLOČBE
29. člen
(1) Minister, pristojen za šolstvo, v
šestih mesecih od dneva uveljavitve te uredbe izda pravilnik iz 4. člena te uredbe.
(2) Ministrstvo, pristojno za kulturo,
najkasneje v šestih mesecih od uveljavitve te uredbe ministrstvu posreduje informacijo
iz drugega odstavka 24. člena te uredbe.
(3) Ministrstvo v enem mesecu od
uveljavitve te uredbe pripravi predlog o ustanovitvi in imenovanju Sosveta za
vključevanje tujcev, ki ga sprejme Vlada Republike Slovenije.
(4) Programi iz prve alinee 2. člena te
uredbe se začnejo izvajati v roku treh mesecev po uveljavitvi pravilnika iz
prvega odstavka tega člena.
30. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
integraciji tujcev (Uradni list RS, št. 86/10) vsebuje naslednjo končno določbo:
»9. člen
Ta uredba začne veljati 1. januarja 2011.«.