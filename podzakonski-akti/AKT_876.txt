1. člen
S tem aktom se ureja vsebina in način
prikazovanja posameznih proizvodnih virov za proizvodnjo električne energije v
skupni strukturi dobavljene električne energije za zadnje preteklo koledarsko
leto na izstavljenih računih in promocijskih materialih dobavitelja električne
energije, ki dobavlja električno energijo končnemu odjemalcu v katerem koli
delu tekočega koledarskega leta.
2. člen
V tem aktu so uporabljeni izrazi, kot so
določeni v Energetskem zakonu (v nadaljnjem besedilu: EZ) in podzakonskih
predpisih, izdanih na njegovi podlagi, poleg njih pa imajo uporabljeni izrazi
naslednji pomen:
-       
bioplin: je plin, ki nastane v napravah, namenjenih razgradnji
kmetijskih, živinorejskih, veterinarskih in drugih odpadkov, razen plina iz
komunalnih čistilnih naprav;
-       
odlagališčni (deponijski) plin:    je plin, ki nastane z razgradnjo
biorazgradljive frakcije odpadnih snovi, ki so na odlagališčih odpadkov;
-       
plin iz komunalnih čistilnih naprav: je plin, ki nastane v komunalnih
čistilnih napravah z razgradnjo biorazgradljive frakcije komunalnih odpadnih
voda, ki se v čistilnih napravah izločijo;
-       
promocijski material:  je material, namenjen posredovanju informacij
zainteresirani javnosti (npr. informativne brošure, spletne strani, oglasi v
medijih itd.);
-       
radioaktivni odpadki:   so nizko-, srednje- in visokoradioaktivni
odpadki, nastali posredno ali neposredno v procesu proizvodnje električne
energije iz jedrskega goriva;
-       
register potrdil o izvoru: je register, ki ga vodi agencija v skladu z
določili EZ;
-       
tržni certifikat: elektronski certifikat, izdan v okviru zasebne pobude,
s katerim se na trgu z električno energijo dokazuje vir, iz katerega je bila
proizvedena električna energija, in ki ima življenjski cikel, sestavljen iz
izdaje, prenosa lastništva in razveljavitve.
3. člen
(1) Dobavitelj električne energije je
na izstavljenem računu končnemu odjemalcu in promocijskem materialu dolžan
objaviti naslednje informacije:
-       
delež vsakega posameznega vira energije v skupni sestavi proizvodnih
virov dobavitelja električne energije in
-       
vpliv na okolje v obliki količine izpustov škodljivih snovi v ozračje in
količine nastalih radioaktivnih odpadkov, ki so rezultat sestave proizvodnih
virov dobavitelja.
(2) Informacije iz prvega odstavka
tega člena morajo biti resnične, točne in objavljene v obliki tabele, ki mora
biti lahko berljiva in objavljena na takšnem mestu računa ali promocijskega
materiala, da jo uporabnik z lahkoto opazi. Te informacije se nanašajo na zadnje
preteklo koledarsko leto, kar mora tudi biti jasno navedeno.
(3) Tabela iz prejšnjega odstavka tega
člena mora vsebovati najmanj informacije, kot jih določajo 5. in 6. člen tega
akta in Priloga, ki je sestavni del tega akta.
(4) Informacije iz prve alineje prvega
odstavka tega člena morajo biti objavljene tudi v obliki tortnega grafikona, v
katerem morajo biti predstavljeni deleži naslednjih virov energije: premog in
lignit, zemeljski plin, naftni derivati, jedrsko gorivo in obnovljivi viri.
(5) Dobavitelj, ki ne dobavlja
električne energije iz obnovljivih virov, objavi skrajšano tabelo, v katero
vnese nič odstotkov pod navedbo "obnovljivi viri".
(6) Informacije iz prvega odstavka
tega člena se nanašajo na skupno dobavljeno električno energijo posameznega
dobavitelja v zadnjem preteklem koledarskem letu. Če dobavitelj ponuja različne
produkte dobave električne energije glede na njen izvor, mora najprej navesti
deleže za konkretni produkt, šele nato pa glede na skupno dobavljeno količino
dobavitelja.
4. člen
(1) Informacije iz prve alineje prvega
odstavka prejšnjega člena temeljijo na količini razveljavljenih potrdil o
izvoru in tržnih certifikatov na ime dobavitelja ali njegovega odjemalca, ki se
vodijo v registru potrdil o izvoru, in na preostali sestavi proizvodnih virov
na ravni Slovenije, ki jo objavi agencija.
(2) Dobavitelj mora ločeno
predstavljati deleže električne energije, proizvedene iz premoga, zemeljskega
plina, naftnih derivatov, jedrskega goriva in obnovljivih virov, pri katerih
mora ločeno prikazovati deleže električne energije, pridobljene iz energije
vode, vetra, sonca, geotermalne energije, lesne biomase, odlagališčnega plina,
plina iz komunalnih čistilnih naprav, bioplina in biodizla.
5. člen
(1) Količine električne energije,
katerih deleže dobavitelj dokazuje z razveljavljenimi potrdili o izvoru ali
tržnimi certifikati, ki se vodijo v registru potrdil o izvoru, se lahko v
sestavi proizvodnih virov dobavitelja upoštevajo le, če je bilo v obdobju od
1. aprila leta, za katerega se prikazuje sestava proizvodnih virov, do
31. marca naslednjega leta v slovenskem registru na njegovo ime ali na ime
njegovega odjemalca razveljavljeno ustrezno število potrdil o izvoru ali tržnih
certifikatov.
(2) Količine potrdil o izvoru ali
tržnih certifikatov, ki so bile v slovenskem registru razveljavljene z namenom
prikaza vira električne energije pri kupcu izven območja Republike Slovenije,
se ne upoštevajo kot električna energija iz tega vira pri dobavitelju, ki je
izvedel tako razveljavitev.
(3) Vse količine električne energije
dobavitelja, ki niso pokrite z razveljavljenimi potrdili o izvoru ali tržnimi
certifikati iz prvega odstavka tega člena, se v sestavi proizvodnih virov
dobavitelja nadomestijo s skupno preostalo sestavo proizvodnih virov.
6. člen
(1) Nacionalna preostala sestava
proizvodnih virov je struktura proizvodnih virov, ki ustreza nacionalni
preostali proizvodnji električne energije.
(2) Nacionalna preostala proizvodnja
električne energije je proizvodnja električne energije v Republiki Sloveniji v
koledarskem letu, od katere se odštejejo tiste količine, za katere so bili
izdani in v obdobju med 1. aprilom zadevnega in 31. marcem naslednjega
leta na ime slovenskih odjemalcev ali dobaviteljev tudi razveljavljeni potrdila
o izvoru in tržni certifikati. V nacionalno preostalo proizvodnjo se vključijo
tudi potrdila o izvoru in tržni certifikati, ki jim je v obdobju med
1. aprilom leta, za katerega se določa nacionalna preostala proizvodnja
električne energije, in 31. marcem naslednjega leta potekla veljavnost, kot
tudi vsa potrdila o izvoru, ki se nanašajo na električno energijo, ki je v
obdobju od 1. januarja do 31. decembra leta, za katerega se določa
nacionalna preostala proizvodnja električne energije, prejemala podpore za
proizvedeno električno energijo v skladu z določili EZ. Pri določitvi
nacionalne preostale proizvodnje električne energije se uporabijo merilni
podatki o proizvedeni električni energiji, razen za vire, za katere se v
Republiki Sloveniji izdajajo potrdila o izvoru ali tržni certifikati, ki se
vodijo v registru potrdil o izvoru.
(3) Če so količine v Republiki
Sloveniji porabljene električne energije v letu, za katerega se prikazuje
sestava proizvodnih virov, večje od vsote nacionalne preostale proizvodnje
električne energije in v skladu z določili prvega odstavka 5. člena tega akta
razveljavljenih potrdil o izvoru in tržnih certifikatov, se manjkajoče količine
nadomestijo z ustreznimi količinami evropske preostale proizvodnje električne
energije.
(4) Preostala evropska proizvodnja
električne energije se določi v koordinaciji pristojnih organov evropskih držav
po izračunu preostalih nacionalnih proizvodenj električne energije in
preostalih sestav proizvodnih virov v posameznih državah. Preostali evropski
proizvodnji električne energije ustreza preostala evropska sestava proizvodnih
virov.
(5) Preostala evropska sestava
proizvodnih virov vsebuje le tri vrste proizvodnih virov: obnovljivi viri,
jedrsko gorivo in fosilna goriva.
(6) Skupna preostala sestava
proizvodnih virov se določi tako, da se nacionalni preostali sestavi
proizvodnih virov doda evropska preostala sestava proizvodnih virov, pri čemer
se deleži obeh upoštevajo v razmerju med nacionalno preostalo proizvodnjo
električne energije in deležem v Sloveniji porabljene električne energije, ki
ni pokrit z nacionalno preostalo proizvodnjo in v skladu z določili prvega
odstavka 5. člena tega akta razveljavljenih potrdil o izvoru in tržnih certifikatov.
(7) Skupno preostalo sestavo
proizvodnih virov določi agencija in jo objavi na svojih spletnih straneh
najkasneje do 31. maja v letu, ki sledi letu, na katerega se ta sestava
proizvodnih virov nanaša.
(8) Dobavitelj električne energije
svojo strukturo proizvodnih virov izračuna tako, da količine v preteklem letu
dobavljene električne energije, za katere je na svoje ime ali na ime svojega
odjemalca v obdobju od 1. aprila leta, za katerega se prikazuje sestava
proizvodnih virov, do 31. marca naslednjega leta, razveljavil potrdila o
izvoru ali tržne certifikate, prikaže kot električno energijo iz virov za
proizvodnjo električne energije, za katere so bili ta potrdila o izvoru in
tržni certifikati izdani, vse preostale količine dobavljene električne energije
pa nadomesti s skupno preostalo sestavo proizvodnih virov. Če dobavitelj ponuja
več produktov, mora postopati v skladu s šestim odstavkom 3. člena tega akta.
7. člen
(1) Informacije iz druge alineje
prvega odstavka 3. člena tega akta predstavljajo objavo izpustov ogljikovega
dioksida in količine nastalih radioaktivnih odpadkov na kilovatno uro
električne energije, proizvedene pri deležih primarnih virov električne
energije, določenih v skladu s 6. in 7. členom tega akta. Informacije se
objavljajo za zadnje preteklo koledarsko leto.
(2) Informacije morajo vsebovati tudi
seznam ustreznih spletnih strani in drugih virov informacij, na katerih je
mogoče dobiti informacije o vplivih na okolje, ki so posledica objavljene
sestave primarnih virov, še posebej glede izpustov ogljikovega dioksida in
količine nastalih radioaktivnih odpadkov.
8. člen
(1) Nacionalni preostali izpusti
ogljikovega dioksida so izpusti ogljikovega dioksida, ki nastanejo zaradi
proizvodnje električne energije iz fosilnih goriv na ozemlju Republike
Slovenije v koledarskem letu.
(2) Evropski preostali izpusti
ogljikovega dioksida so izpusti ogljikovega dioksida, ki nastanejo zaradi
proizvodnje električne energije iz fosilnih goriv v Evropski uniji. Določi se v
koordinaciji pristojnih organov evropskih držav.
(3) Skupni preostali izpusti
ogljikovega dioksida se določijo tako, da se za delež proizvedene električne
energije iz fosilnih goriv v okviru nacionalne preostale proizvodnje upoštevajo
nacionalni preostali izpusti ogljikovega dioksida, za morebiti povečan delež
električne energije iz fosilnih goriv pa evropski preostali izpusti ogljikovega
dioksida.
(4) Skupne preostale izpuste
ogljikovega dioksida objavi agencija na svojih spletnih straneh do
31. maja v letu, ki sledi letu, na katerega se ti skupni preostali izpusti
ogljikovega dioksida nanašajo.
(5) Dobavitelj električne energije
svoje izpuste ogljikovega dioksida določi tako, da za delež električne energije
iz fosilnih goriv v svoji sestavi proizvodnih virov upošteva skupne preostale
izpuste ogljikovega dioksida, ki jih nato preračuna na celotno količino
dobavljene električne energije.
9. člen
(1) Nacionalna preostala količina
radioaktivnih odpadkov je količina radioaktivnih odpadkov, ki nastane zaradi
proizvodnje električne energije iz jedrskega goriva na ozemlju Republike
Slovenije v koledarskem letu.
(2) Evropska preostala količina
radioaktivnih odpadkov je količina radioaktivnih odpadkov, ki nastane zaradi
proizvodnje električne energije iz jedrskega goriva v Evropski uniji. Določi se
v koordinaciji pristojnih organov evropskih držav.
(3) Skupna preostala količina
radioaktivnih odpadkov se določi tako, da se za delež proizvedene električne
energije iz jedrskega goriva v okviru nacionalne preostale proizvodnje upošteva
nacionalna preostala količina radioaktivnih odpadkov, za morebiti povečan delež
električne energije iz jedrskega goriva pa evropska preostala količina
radioaktivnih odpadkov.
(4) Preostalo količino radioaktivnih
odpadkov objavi agencija na svojih spletnih straneh do 31. maja v letu, ki
sledi letu, na katerega se ta preostala količina radioaktivnih odpadkov nanaša.
(5) Dobavitelj električne energije
svojo količino radioaktivnih odpadkov določi tako, da za delež električne
energije iz jedrskega goriva v svoji sestavi proizvodnih virov upošteva
preostalo količino radioaktivnih odpadkov, ki jo nato preračuna na celotno
količino dobavljene električne energije.
10. člen
Dobavitelji električne energije so
informacije iz prve in druge alineje prvega odstavka 3. člena tega akta dolžni
objavljati za minulo leto v obdobju od 1. julija naslednjega leta do
30. junija leta, ki sledi naslednjemu letu.
11. člen
(1) Nadzor nad pravilnostjo
informacij, ki jih objavlja dobavitelj električne energije, izvaja agencija.
(2) Dobavitelj električne energije
mora na zahtevo agencije najkasneje v 30 dneh po prejetju zahteve predložiti
vse zahtevane dokumente in podatke, s katerimi dokazuje resničnost in točnost
objavljenih informacij.
12. člen
Dobavitelji električne energije morajo
informacije za leto 2013 začeti objavljati na
izstavljenih računih in promocijskih materialih od 1. julija 2014 dalje.
Do 30. junija 2014 se za objavo informacij na izstavljenih računih in
promocijskih materialih uporabljajo določila Akta o načinu določanja deležev
posameznih proizvodnih virov električne energije in načinu njihovega
prikazovanja (Uradni list RS, št. 47/05 in 38/07).
13. člen
Z dnem uveljavitve tega akta preneha
veljati Akt o načinu določanja deležev posameznih proizvodnih virov električne
energije in načinu njihovega prikazovanja (Uradni list RS, št. 47/05 in 38/07).
14. člen
Ta akt začne veljati naslednji dan po
objavi v Uradnem listu Republike Slovenije.
Št. 134-4/2013-07/203
Maribor, dne 30. julija 2013
EVA 2013-2430-0098
Predsednik
sveta Javne agencije
Republike Slovenije za energijo
dr. Evgen Dervarič l.r.

Priloga: Objava sestave
primarnih virov za proizvodnjo električne energije