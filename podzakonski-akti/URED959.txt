I. SPLOŠNA DOLOČBA
1. člen
(1) S to uredbo se urejajo način izdaje obveznic Slovenskega
odškodninskega sklada (v nadaljnjem besedilu: obveznice) in druga vprašanja v
zvezi z izdajanjem, izročanjem ter vnovčevanjem obveznic in izvrševanjem
odločb, ki se glasijo na odškodnino, za katero je zavezanec Slovenski
odškodninski sklad (v nadaljnjem besedilu: sklad). 
(2) S to uredbo se določajo roki, ki niso opredeljeni z zakonom
o Slovenskem odškodninskem skladu (Uradni list RS, št. 7/93 in 48/94; v
nadaljnjem besedilu: zakon), za izplačevanje glavnice in obresti iz izdanih
obveznic in za izvrševanje odločb, ki se glasijo na odškodnino, za katero je
zavezanec sklad. Določata se tudi način in postopek zamenjave obveznic, izdanih
s sklepom Vlade Republike Slovenije (Uradni list RS, št. 78/94) za obveznice
sklada, izdane v nematerializirani obliki.
2. člen
Pojmi, uporabljeni v tej uredbi, imajo naslednji pomen: 
1.     
obveznice so obveznice iz prvega odstavka 6. člena zakona s pravicami,
določenimi v 7. in 7. a členu zakona ter tej uredbi; 
2.     
materializirane obveznice so obveznice, izdane s sklepom iz drugega
odstavka prejšnjega člena, ki nosijo oznako SOS 010195 in so bile izdane kot
pisne listine. 
3.     
nematerializirane obveznice so obveznice, izdane s sklepom Vlade
Republike Slovenije o drugi izdaji obveznic Slovenskega odškodninskega sklada
(Uradni list RS, št. 38/96) in obveznice, izdane na podlagi naslednjega
poglavja te uredbe; 
4.     
prejemnik je oseba, kateri je sklad po pravnomočni odločbi dolžan
izročiti obveznice. 
Prejemnik je tudi oseba iz
tretjega in četrtega odstavka 14. člena te uredbe; 
5.     
odločba je pravnomočna odločba, izdana v skladu z zakonom o
denacionalizaciji (Uradni list RS, št. 27/91 in 31/93), na podlagi katere je
sklad zavezanec za izročitev obveznic. 
Za odločbo se šteje tudi akt Ministrstva za okolje in
prostor, ki ga ta izda za uresničitev pravic iz 125. člena stanovanjskega
zakona (Uradni list RS, št. 18/91, 21/94 in 23/96);
II. IZDAJA OBVEZNIC
3. člen
(1) Obveznice se izdajajo do predvidene višine obveznosti
sklada, ki jih bo ta imel na podlagi odločb o denacionalizaciji in za
poravnavanje obveznosti sklada na podlagi 125. člena stanovanjskega zakona. 
(2) Obveznice se izdajo v eni ali več serijah. 
(3) O skupnem nominalnem znesku posamezne serije obveznic
odloči Vlada Republike Slovenije s sklepom, ki ga izda pri izvrševanju
pristojnosti skupščine sklada na podlagi prvega odstavka 19. člena zakona. 
(4) Sklep iz prejšnjega odstavka se objavi v Uradnem listu
Republike Slovenije.
4. člen
(1) Obveznice se izdajo v nematerializirani obliki. 
(2) Za izdajo in prenos obveznic se uporabljajo predpisi o
nematerializiranih vrednostnih papirjih, razen če ni v tej uredbi drugače določeno.
5. člen
(1) Obveznice vsake serije se pred izročitvijo vknjižijo v
centralni register nematerializiranih vrednostnih papirjev na posebni prehodni
račun sklada pri Klirinško depotni družbi v Ljubljani (v nadaljnjem besedilu:
prehodni račun). 
(2) Za vknjižbo na prehodni račun se smiselno uporabljajo
določbe predpisa, ki ureja nematerializirane vrednostne papirje, o izdaji
nematerializiranih vrednostnih papirjev.
III. ZAPADLOST GLAVNICE IN OBRESTI TER NAČIN IZRAČUNA OBRESTI
6. člen
Obveznice se izdajo v nominalnih vrednostih po 100 DEM (v
nadaljnjem besedilu: glavnica).
7. člen
(1) Glavnica se začne obrestovati 1. 7. 1996, izplačevati pa
1. 12. 2004. 
(2) Obresti se obračunavajo dekurzivno na konformni način.
8. člen
(1) Glavnica in obresti se izplačujejo v polletnih obrokih v
skladu z amortizacijskim načrtom, ki je sestavni del sklepa iz tretjega
odstavka 3. člena te uredbe. 
(2) Prvi obrok zapade 15. 1. 1997, nadaljnji polletni obroki
pa vsakega 1. 6. oziroma 1. 12. v posameznem letu. 
(3) Zadnji obrok zapade 1. 6. 2016.
9. člen
Pravica do izplačila posameznega polletnega obroka se lahko
prenese na drugega samo skupaj s prenosom obveznice.
IV. NAČIN TER ROKI IZDAJE IN IZROČITVE OBVEZNIC
10. člen
(1) Obveznice se izročijo s preknjižbo iz prehodnega računa
na račun prejemnika obveznic pri Klirinško depotni družbi v Ljubljani. 
(2) Z izročitvijo nastanejo pravice prejemnika in obveznosti
sklada iz obveznice.
11. člen
(1) Število obveznic za izročitev prejemniku se izračuna
tako, da se osnova za izračun iz naslednjega člena deli s teoretično vrednostjo
obveznic na dan izročitve. 
(2) Teoretična vrednost iz prejšnjega odstavka je enaka
višini glavnice, ki ob izročitvi še ni zapadla, povečani za obresti za čas od
zapadlosti zadnjega polletnega obroka, ki je zapadel pred izročitvijo obveznic,
do izročitve. 
(3) Pri izračunu števila obveznic iz prvega odstavka tega
člena se število zaokroži na prvo najbližje celo število.
12. člen
(1) Kadar se obveznice izročajo na podlagi odločbe, ki je
postala pravnomočna pred 1. 7. 1996, je osnova za izračun enaka odškodnini, na
katero se glasi odločba, povečani za obresti iz sedmega odstavka 44. člena
zakona o denacionalizaciji, obračunanimi za čas od pravnomočnosti odločbe do 1.
7. 1996. 
(2) Kadar se obveznice izročajo na podlagi odločbe, ki je
postala pravnomočna po 1. 7. 1996, je osnova za izračun enaka odškodnini, na
katero se glasi odločba. 
(3) Če v odločbi odškodnina ni izražena v DEM, se preračuna v
DEM po srednjem tečaju Banke Slovenije na dan izdaje odločbe. 
(4) Višina obrestne mere iz sedmega odstavka 44. člena zakona
o denacionalizaciji se določi kot aritmetična sredina obrestnih mer na dan
izročitve obveznic, ki veljajo za DEM za vloge na vpogled, ki jih izplačujejo
tri največje banke v Republiki Sloveniji.
13. člen
Prejemniku se izročijo obveznice brez pravice do izplačila
polletnih obrokov, ki so zapadli pred izročitvijo obveznic.
14. člen
(1) Sklad izroči obveznice na zahtevo prejemnika. 
(2) Prejemnik mora zahtevi za izročitev obveznic priložiti
odločbo s potrdilom o pravnomočnosti. 
(3) Če izročitev obveznic zahteva pravni naslednik
upravičenca iz 67. člena zakona o denacionalizaciji mora zahtevi za izročitev
obveznic priložiti tudi sklep o dedovanju s potrdilom o pravnomočnosti. 
(4) Določba prejšnjega odstavka se smiselno uporablja tudi za
izročanje obveznic na podlagi 125. člena stanovanjskega zakona.
15. člen
(1) Prejemnik mora v zahtevi za izročitev obveznic navesti
naslednje podatke: 
-       
ime, priimek in naslov stalnega bivališča, EMŠO in druge morebitne
podatke, ki individualizirajo prejemnika, ki je državljan Republike Slovenije; 
-       
ime, priimek in naslov stalnega bivališča, številko in izdajatelja
potnega lista in druge morebitne podatke, ki individualizirajo prejemnika, ki
ni državljan Republike Slovenije; 
-       
uradni naziv, sedež, naslov, matično številko in druge morebitne
podatke, ki individualizirajo prejemnika, ki je pravna oseba; 
-       
številko bančnega računa oziroma hranilne knjižice in banko, ki vodi
račun oziroma je izdala hranilno knjižico prejemnika. 
(2) Če prejemnik v zahtevi ne navede podatkov iz prejšnjega
odstavka oziroma ne priloži odločb iz drugega in tretjega odstavka prejšnjega
člena, mora sklad zahtevati dopolnitev zahteve najkasneje v roku 15 dni po
prejemu nepopolne zahteve. 
(3) Kadar je zahteva nepopolna zato, ker prejemnik v zahtevi
ni navedel številke bančnega računa oziroma hranilne knjižice iz zadnje alinee
prvega odstavka tega člena, mora sklad prejemnika poučiti o pravnih posledicah
iz tretjega odstavka 21. člena te uredbe.
16. člen
(1) Sklad mora izročiti obveznice najkasneje v roku 15 dni po
prejemu popolne zahteve. 
(2) Ne glede na prejšnji odstavek izroči sklad obveznice
tudi, če prejemnik v zahtevi ni navedel številke bančnega računa oziroma
hranilne knjižice iz zadnje alinee prvega odstavka 15. člena te uredbe.
17. člen
(1) Sklad mora prejemnika obvestiti o izročitvi obveznic
najkasneje v osmih dneh od izročitve. 
(2) Obvestilo iz prvega odstavka vsebuje: 
1.     
potrdilo o stanju na računu pri Klirinško depotni družbi; 
2.     
pojasnilo o načinu izračuna števila obveznic, ki so bile izročene in
amortizacijski načrt.
18. člen
(1) Prejemnik lahko v petnajstih dneh od prejema pojasnila iz
druge točke drugega odstavka prejšnjega člena ugovarja pravilnosti izračuna
števila izročenih obveznic. 
(2) Ugovor iz prejšnjega odstavka mora prejemnik vložiti
pisno. 
(3) Če sklad v roku 15 dni od vložitve ugovora o njem ne
odloči oziroma ga zavrne, ima prejemnik pravico vložiti pritožbo na upravni
odbor sklada. 
(4) Pritožbo mora prejemnik vložiti v roku 15 dni od izteka
roka za odločitev o ugovoru oziroma od dneva prejema odločitve o ugovoru.
19. člen
Ne glede na določbe tega poglavja, se lahko prejemniku do
višine, ki jo določi upravni odbor sklada, namesto izročitve obveznic po tej
uredbi, izplača odškodnina v tolarski protivrednosti po srednjem tečaju Banke
Slovenije na dan, ko bi morale biti obveznice izročene.
V. IZPLAČILO OBVEZNIC
20. člen
(1) Sklad izplačuje polletne obroke na dan zapadlosti
posameznega polletnega obroka v tolarjih, preračunano po srednjem tečaju Banke
Slovenije za DEM. 
(2) Do izplačila polletnega obroka je upravičena oseba, ki je
bila tretji delovni dan pred zapadlostjo tega polletnega obroka, v centralnem
registru nematerializiranih vrednostnih papirjev vpisana kot imetnik obveznice.
21. člen
(1) Izplačilo polletnega obroka opravi sklad z nakazilom na
bančni račun oziroma hranilno knjižico imetnika. 
(2) Če prejemnik v zahtevi za izročitev obveznic ni navedel
številke bančnega računa ali hranilne knjižice, oziroma če imetnik ob
pridobitvi obveznic, ali kasneje, klirinško depotni družbi ni sporočil
navedenega podatka, se opravi izplačilo po pošti. 
(3) V primeru iz prejšnjega odstavka se pri izplačilu odšteje
morebitna razlika med dejanskimi stroški izplačila in stroški, ki bi nastali
pri izplačilu, opravljenem na način iz prvega odstavka tega člena. 
(4) Obveznost sklada iz naslova izplačila polletnega obroka
je izpolnjena z dnem, ko položi sklad denarna sredstva za izpolnitev obveznosti
pri osebi, pooblaščeni za izpolnitev obveznosti sklada oziroma pri pošti z
nalogom, da opravi ustrezno denarno nakazilo v dobro prejemnika oziroma
izplačilo prejemniku.
VI. ZAMENJAVA ŽE IZDANIH OBVEZNIC ZA NEMATERIALIZIRANE
OBVEZNICE
22. člen
(1) Materializirane obveznice, izročene prejemnikom, se
zamenjajo za nematerializirane obveznice na način, določen v tem poglavju. 
(2) Za izročitev nematerializiranih obveznic se smiselno
uporabljajo določbe drugih poglavij te uredbe, razen če ni v tem poglavju
drugače določeno.
23. člen
(1) Zamenjava izročenih materializiranih obveznic za
nematerializirane obveznice se opravi na podlagi zahteve imetnika obveznic (v
nadaljnjem besedilu: vlagatelj). 
(2) Zahteva iz prejšnjega odstavka mora vsebovati poleg
podatkov iz prvega odstavka 15. člena te uredbe še število, apoensko sestavo
ter serijske številke materializiranih obveznic. 
(3) Sklad mora vlagatelja pozvati v roku 3 dni po prejemu
popolne zahteve, da opravi zamenjavo obveznic. 
(4) Zamenjava obveznic se opravi tako, da vlagatelj izroči
skladu materializirane obveznice, sklad pa mu izroči nematerializirane
obveznice.
24. člen
Sklad mora ob zamenjavi izročiti nematerializirane obveznice,
katerih skupna nominalna vrednost je enaka nominalni vrednosti zamenjanih
materializiranih obveznic.
25. člen
Vlagatelj mora ob zamenjavi izročiti plašč obveznice, talon
ter vse kupone.
26. člen
(1) Sklad mora v roku 15 dni od uveljavitve te uredbe najmanj
v treh dnevnih časopisih objaviti javni poziv imetnikom materializiranih
obveznic, da opravijo zamenjavo za nematerializirane obveznice. 
(2) Javni poziv iz prejšnjega odstavka mora vsebovati rok za
zamenjavo ter podrobnejše pogoje in postopek zamenjave.
27. člen
(1) Z dnem izteka roka, določenega v pozivu iz prejšnjega
člena, se materializirane obveznice štejejo za razveljavljene, imetniki pa jih
lahko uporabljajo le kot legitimacijski papir za uresničitev pravice do
zamenjave. 
(2) Prenos materializiranih obveznic, izvršen po izteku roka
iz drugega odstavka 26. člena, predstavlja prenos pravice iz obveznice.
28. člen
Sklad ima pravico odkloniti izplačilo zapadlih kuponov
materializiranih obveznic, dokler imetnik teh obveznic ne opravi postopka
zamenjave za nematerializirane obveznice v skladu s tem poglavjem.
29. člen
Sklad vse materializirane obveznice, ki jih ima oziroma so
izročene zaradi zamenjave za nematerializirane obveznice po tej uredbi,
komisijsko uniči, zapisnike o uničenju pa hrani še tri leta po zapadlosti
obveznosti iz teh obveznic.
VII. PREHODNI IN KONČNI DOLOČBI
30. člen
(1) Z dnem uveljavitve te uredbe preneha veljati uredba o
izdajanju obveznic in o izvrševanju odločb, ki se glasijo na odškodnino, za
katero je zavezanec Slovenski odškodninski sklad (Uradni list RS, št. 78/94). 
(2) Ne glede na prejšnji odstavek se uredba iz prejšnjega
odstavka lahko uporablja za izročanje materializiranih obveznic, če izročitev
nematerializiranih obveznic po tej uredbi ni mogoča, vendar najdlje do izteka
roka iz drugega odstavka 26. člena te uredbe.
31. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-11/94-15/4-8
Ljubljana, dne 30. oktobra 1996.
Vlada Republike Slovenije
Janko Deželak l. r. 
Podpredsednik