1. člen
Ta odredba določa obveznosti gospodarskih
družb, samostojnih podjetnikov posameznikov in režijskih obratov, ki
proizvajajo blago in opravljajo storitve, navedene v 3. členu te odredbe (v
nadaljnjem besedilu: podjetja), da ministrstvu, pristojnemu za gospodarstvo (v
nadaljnjem besedilu: ministrstvo), pošiljajo obvestila o spremembi cen.
2. člen
(1) Podjetja morajo poslati na
ministrstvo obvestilo o spremembi cen pred uvedbo spremembe ali najpozneje
drugi delovni dan po spremembi cen.
(2) Proizvodna podjetja morajo
sporočiti proizvajalčeve prodajne cene brez davka na dodano vrednost (v
nadaljnjem besedilu: DDV). Če se proizvodna podjetja ukvarjajo tudi s prodajo
na debelo ali na drobno, morajo sporočiti tudi cene v prodaji na debelo z DDV
ali cene v prodaji na drobno z DDV. Storitvena podjetja morajo za vse storitve,
navedene v 3. členu te odredbe, razen za komunalne storitve, sporočiti cene na
drobno z DDV. Če se storitvena podjetja ukvarjajo s prodajo posameznih izdelkov
izključno na debelo, morajo sporočiti cene v prodaji na debelo z DDV.
(3) Podjetjem ni treba pošiljati
obvestil o spremembi cen zaradi akcijskega ali drugega promocijskega znižanja.
3. člen
Podjetja morajo poslati obvestilo o
spremembi cen za naslednje blago in storitve:

1. OSKRBA S PLINOM IN PARO


1.a 

povprečna cena zemeljskega plina iz prenosnega omrežja,


1.b 

uparjeni utekočinjeni naftni plin (odvzem prek števca) iz
  distribucijskega omrežja za gospodinjske odjemalce po odjemnih skupinah,


1.c 

para in topla voda za daljinsko ogrevanje;


2. KOMUNALNE STORITVE


2.a 

oskrba s pitno vodo,


2.b 

odvajanje in čiščenje komunalne in padavinske odpadne
  vode,


2.c 

zbiranje in prevoz komunalnih odpadkov,


2.d 

odlaganje preostankov predelave ali odstranjevanje
  komunalnih odpadkov;


3. PRODAJA GORIVA


3.a 

neosvinčeni motorni bencini (NMB-95, 98 ali več oktanski
  motorni bencin),


3.b 

dizelsko gorivo,


3.c 

ekstra lahko kurilno olje (KOEL),


3.d 

kurilno olje srednje (mazut),


3.e 

letalsko gorivo,


3.f 

utekočinjeni naftni plin v jeklenkah in plinohramih za
  pogon in ogrevanje.

4. člen
Podjetjem ni treba pošiljati obvestil o
spremembi cen za blago in storitve iz prejšnjega člena, če so zajeta že z
drugim ukrepom kontrole cen na podlagi 8. in 9. člena Zakona o kontroli cen
(Uradni list RS, št. 51/06 – uradno prečiščeno besedilo).
5. člen
(1) Podjetja morajo pošiljati
obvestila o spremembi cen ministrstvu na obrazcih, določenih v Prilogi 1,
Prilogi 2, Prilogi 3 in Prilogi 4, ki so kot priloge sestavni del te odredbe.
(2) Na obrazcu v Prilogi 1 te odredbe
podjetja pošiljajo obvestila o spremembi cen za vse blago in storitve, razen za
storitve, navedene v Prilogi 2 te odredbe, Prilogi 3 te odredbe ter Prilogi 4
te odredbe. Obvestilo o spremembi cene za storitev oskrbe s pitno vodo,
storitev odvajanja komunalne in padavinske odpadne vode in storitve, vezane na
nepretočne greznice ter storitev čiščenja komunalne in padavinske odpadne vode,
podjetja pošiljajo na obrazcu v Prilogi 2 te odredbe, na obrazcu v Prilogi 3 te
odredbe podjetja pošiljajo obvestilo o spremembi cene za storitve vezane na obstoječe
greznice in male komunalne čistilne naprave, na obrazcu v Prilogi 4 te odredbe
podjetja pošiljajo obvestilo o spremembi cene za storitev zbiranja in prevoza
komunalnih odpadkov ter storitev odlaganja preostankov predelave ali
odstranjevanja komunalnih odpadkov.
(3) Obrazci se objavijo tudi na
spletni strani ministrstva. Obvestila pošljejo podjetja po pošti na naslov:
Ministrstvo za gospodarski razvoj in tehnologijo, Sektor za preskrbo, nadzor
cen in trgovino, Kotnikova 5, 1000 Ljubljana, ali po elektronski pošti na
naslov: gp.mgrt@gov.si.
6. člen
Ta odredba začne veljati 20. novembra
2012 in velja šest mesecev.
Št. 007-296/2012-6
Ljubljana, dne 26. oktobra 2012
EVA 2012-2130-0064
mag. Radovan Žerjav l.r.
Minister
za gospodarski razvoj in tehnologijo

Priloga 1: Obvestilo
o spremembi cen
Priloga 2: Obvestilo
o spremembi cene za storitev oskrbe s pitno vodo, storitev odvajanja komunalne
in padavinske odpadne vode in storitve, vezane na nepretočne greznice ter
storitev čiščenja komunalne in padavinske odpadne vode
Priloga 3: Obvestilo
o spremembi cene za storitve vezane na obstoječe greznice in male komunalne
čistilne naprave
Priloga 4: Obvestilo
o spremembi cene za storitve zbiranja in prevoza komunalnih odpadkov ter
odlaganja ostankov predelave ali odstranjevanja komunalnih odpadkov