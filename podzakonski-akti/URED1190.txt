1. člen
S to uredbo določene poročevalske enote morajo posredovati
Agenciji Republike Slovenije za plačilni promet, nadziranje in informiranje (v
nadaljevanju: Agencija) vse zahtevane statistične podatke, določene v tabelarni
programski preglednici in v obrazcih, ki so sestavni del te uredbe. 
Obveznost posredovanja statističnih podatkov po tej uredbi
traja do uveljavitve nacionalnega programa statističnih raziskovanj.
Poročevalske enote so po tej uredbi organi in organizacije,
za katere je v tabelarni programski preglednici, ki je sestavni del te uredbe,
določena dolžnost posredovanja navedenih statističnih podatkov Agenciji.
Sestavni del te uredbe so tudi enotni obrazci za zbiranje
statističnih podatkov iz bilance stanja in bilance uspeha. Statistične podatke
iz teh obrazcev morajo kot poročevalske enote za koledarsko leto agenciji
posredovati pravne osebe, ki vodijo poslovne knjige in sestavljajo letna
poročila po zakonu o gospodarskih družbah (Uradni list RS, št. 30/93, 29/94 in
82/94). Statistične podatke iz obrazcev poročevalske enote posredujejo agenciji
do 28. februarja za preteklo koledarsko leto, razen za koledarsko leto 1994, za
katero se podatki posredujejo do 31. marca 1995.
2. člen
Poročevalske enote iz prejšnjega člena morajo sestavljati in
posredovati statistične podatke Agenciji na način in v rokih, določenih v
tabelarni programski preglednici, ki je sestavni del te uredbe. 
Poročevalske enote morajo Agenciji posredovati popolne in
pravilne podatke brezplačno, pravočasno in na predpisani način.
Poročevalska dolžnost poročevalskih enot traja toliko časa
dokler opravljajo opazovano dejavnost oziroma do odprave obveznosti poročanja
Agenciji. Poročevalske enote, nad katerimi se začne postopek redne likvidacije
ali stečajni postopek ali pri katerih nastane statusna sprememba, morajo
Agenciji posredovati zahtevane podatke v 60 dneh od dneva, ko pride do enega
izmed navedenih dogodkov.
3. člen
Dolžnost posredovanja statističnih podatkov iz bilance stanja
in bilance uspeha po tej uredbi ne vpliva na dolžnost in način predložitve
računovodskih izkazov po 70. členu zakona o gospodarskih družbah (Uradni list
RS, št. 30/93). 
4. člen
O izvršitvi programa statističnih raziskovanj po tej uredbi
pripravi Agencija poročilo in ga predloži Vladi Republike Slovenije najmanj
enkrat letno.
5. člen
Z individualnimi statističnimi podatki mora Agencija ravnati
v skladu s predpisi o poslovni, uradni, vojaški oziroma državni tajnosti in jih
sme zbirati, obdelovati, uporabljati in posredovati samo za namene, določene z
zakonom in to uredbo. Individualni statistični podatki so podatki, ki se
nanašajo na konkretno poročevalsko enoto. 
Ne glede na določbo iz prejšnjega odstavka sme Agencija
zbirati, obdelovati, uporabljati in drugim uporabnikom posredovati individualne
podatke tudi za drugačne namene, če za takšne namene in uporabo dobi pisno
privolitev poročevalske enote, na katero se individualni podatki nanašajo.
Statistične podatke iz prvega odstavka Agencija posreduje
organizaciji, ki opravlja naloge državne statistike za statistične in analitske
namene. Drugim uporabnikom sme Agencija posredovati statistične podatke iz
prvega odstavka v skladu z 71. členom zakona o gospodarskih družbah, v skladu z
drugim predpisom oziroma v skladu s pisno privolitvijo poročevalske enote, na
katero se podatki nanašajo.
Prepovedano je objavljanje zbranih podatkov v individualni
obliki.
6. člen
Agencija mora zbrane individualne podatke zavarovati v skladu
z logično - tehničnimi in organizacijskimi postopki in ukrepi, s katerimi se
preprečuje uničenje, izguba, ponarejanje ali zloraba oziroma nepooblaščena
uporaba zbranih individualnih podatkov o poročevalskih enotah.
7. člen
Agencija hrani zbrane statistične podatke o bilanci stanja in
bilanci uspeha do izpolnitve namena njihovega zbiranja in obdelave.
Po izpolnitvi namena iz prejšnjega odstavka se zbrani
individualni podatki uničijo oziroma shranijo v obliki, ki ne omogoča ponovne
identifikacije posamezne poročevalske enote, na katero se podatki nanašajo.
8. člen
Na obrazcih in drugih nosilcih za zbiranje statističnih
podatkov po tej uredbi mora biti navedeno naslednje:
-       
uradni naziv Agencije,
-       
naziv in vsebina konkretnega statističnega raziskovanja,
-       
pravna podlaga za izvajanja konkretnega statističnega raziskovanja,
-       
navedba, da bo Agencija s podatki ravnala v skladu s predpisi o varstvu
statistične zaupnosti oziroma tajnosti prejetih individualnih podatkov.
9. člen
Osebe, zaposlene v Agenciji, kakor tudi osebe, ki občasno, na
podlagi sklenjene pogodbe opravljajo določene posle za Agencijo, pa pri svojem
delu zvedo za vsebino individualnih podatkov o poročevalskih enotah, na katere
se podatki nanašajo, morajo takšne podatke varovati kot uradno tajnost v skladu
z zakonom. 
Dolžnost varovanja uradne tajnosti iz prejšnjega odstavka
traja tudi po prenehanju delovnega razmerja v Agenciji oziroma po prenehanju
opravljanja občasnih pogodbenih poslov za Agencijo.
10. člen
Z denarno kaznijo najmanj 300.000 tolarjev se kaznuje za
prekršek poročevalsko enoto, če Agenciji ne posreduje zahtevanih statističnih
podatkov, določenih v tabelarni programski preglednici in v obrazcih, ki so
sestavni del te uredbe (1. člen in prvi odstavek 2. člena).
Z denarno kaznijo najmanj 30.000 tolarjev se kaznuje za
prekršek, tudi odgovorno osebo poročevalske enote, ki stori prekršek iz
prejšnjega odstavka.
11. člen
Z denarno kaznijo najmanj 150.000 tolarjev se kaznuje za
prekršek poročevalsko enoto, če Agenciji ne posreduje popolnih in pravilnih
podatkov brezplačno, pravočasno in na predpisani način ves čas, dokler traja
poročevalska dolžnost (drugi in tretji odstavek 2. člena).
Z denarno kaznijo najmanj 15.000 tolarjev se kaznuje za
prekršek tudi odgovorno osebo poročevalske enote, ki stori prekršek iz
prejšnjega odstavka.
12. člen
Z denarno kaznijo najmanj 300.000 tolarjev se kaznuje za
prekršek Agencijo, če ravna v nasprotju s 4., 5., 6. in 7. členom te uredbe.
Z denarno kaznijo najmanj 150.000 tolarjev se kaznuje za
prekršek Agencijo, če podatke zbira na nosilcih v nasprotju z 8. členom te
uredbe.
Z denarno kaznijo najmanj 30.000 tolarjev se kaznuje za
prekršek tudi odgovorno osebo Agencije, ki stori prekršek iz prejšnjega
odstavka.

Raziskovanja,
ki jih izvaja Agencija Republike Slovenije za plačilni promet, nadziranje in
informiranje
Priloga
I: Statistični podatki iz bilance stanja
Priloga
II: Statistični podatki iz bilance uspeha

Uredba o obveznosti posredovanja statističnih
podatkov plačilnega prometa ter statističnih podatkov iz bilance stanja in
bilance uspeha Agenciji Republike Slovenije za plačilni promet, nadziranje in
informiranje (Uradni list RS, št. 8/95) vsebuje naslednjo končno določbo:
»13. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi uredbe o obveznosti
posredovanja statističnih podatkov plačilnega prometa ter statističnih podatkov
iz bilance stanja in bilance uspeha Agenciji Republike Slovenije za plačilni
promet, nadziranje in informiranje (Uradni list RS, št. 11/95) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.