1. člen
(vsebina pravilnika)
(1) Ta pravilnik določa obseg in program posebnega dela
strokovnega izpita (v nadaljnjem besedilu: posebni del izpita) za državnega
nadzornika za varstvo osebnih podatkov pri Informacijskem pooblaščencu (v
nadaljnjem besedilu: nadzornik). 
(2) Obseg splošnega dela strokovnega izpita za nadzornika,
sestavo in oblikovanje izpitnih komisij, postopek prijave in opravljanja
izpita, izpitni red, vodenje evidence o izpitih in druga vprašanja v zvezi z
opravljanjem izpita določa Pravilnik o strokovnem izpitu za inšpektorja (Uradni
list RS, št. 75/04 in 79/05).
2. člen
(program in obseg posebnega dela strokovnega izpita)
Posebni del izpita za nadzornika obsega preverjanje znanja
oziroma poznavanje vseh predpisov s področja Informacijskega pooblaščenca,
zlasti poznavanje: 
-       
ustavnih določb s področja človekovih pravic in temeljnih svoboščin, 
-       
zakona o varstvu osebnih podatkov, 
-       
podzakonskih aktov, izdanih na podlagi zakona o varstvu osebnih
podatkov, 
-       
odločb Ustavnega sodišča Republike Slovenije s področja varstva osebnih
podatkov, 
-       
zakona o Informacijskem pooblaščencu, 
-       
zakona o dostopu do informacij javnega značaja, 
-       
podzakonskih aktov, izdanih na podlagi zakona o dostopu do informacij
javnega značaja, 
-       
zakona o varuhu človekovih pravic, 
-       
ratificiranih in objavljenih mednarodnih konvencij s področja varstva
osebnih podatkov, 
-       
direktiv s področja varstva osebnih podatkov, 
-       
mednarodnih priporočil in navodil s področja varstva osebnih podatkov.
3. člen
(podrobnejše vsebine programa)
(1) Program iz prejšnjega člena je podlaga za izdelavo
podrobnejših vsebin programa za posebni del izpita za nadzornika. 
(2) Podrobnejše vsebine programa za posebni del izpita za
nadzornika zajemajo pravne vire in literaturo, potrebne za pripravo na izpit. 
(3) Podrobnejše vsebine programa s sklepom določi minister za
pravosodje na predlog Informacijskega pooblaščenca. 
(4) Podrobnejše vsebine programa se objavijo na spletnih
straneh Ministrstva za pravosodje in Informacijskega pooblaščenca.
4. člen
(usklajevanje vsebin)
Minister za pravosodje na predlog Informacijskega
pooblaščenca usklajuje vsebine posebnega dela izpita za nadzornika glede na
spremembe zakonov, podzakonskih aktov in mednarodnih aktov, ki urejajo področje
varstva osebnih podatkov.
5. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o opravljanju strokovnega izpita in o preizkusu znanja inšpektorja za varstvo
osebnih podatkov (Uradni list RS, št. 101/01 in 75/04).
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-95/2006
Ljubljana, dne 26. maja 2006
EVA 2005-2011-0022
dr. Lovro Šturm l.r. 
Minister 
za pravosodje