I. SPLOŠNE DOLOČBE
1. člen
(predmet poslovnika)
S tem poslovnikom se ureja način dela in
organizacija Sodnega sveta.
2. člen
(položaj in namen delovanja)
Sodni svet je samostojen in neodvisen z
Ustavo določen državni organ, ki v okviru svojih pristojnosti ter v skladu z
Ustavo, zakoni in poslovnikom Sodnega sveta (v nadaljevanju: poslovnik) skrbi
za neodvisnost in samostojnost sodišč in sodnikov ter za zagotavljanje
kakovosti njihovega dela in javnega ugleda sodstva.
Pri izvajanju svoje vloge in nalog Sodni
svet v okviru svojih pristojnosti upošteva in opozarja na pravna, etična in
strokovna načela in pravila, ki omogočajo, spodbujajo in zagotavljajo
kakovostno delo sodišč in sodnikov ter javni ugled sodstva.
Sodni svet deluje nepristransko ter v
skladu z načeli in pravili iz prejšnjega odstavka.
3. člen
(sodelovanje z drugimi subjekti)
Za zagotovitev uresničevanja svojih nalog
Sodni svet v skladu z namenom iz 2. člena na ustrezen način sodeluje z
državnimi organi in drugimi subjekti, pri čemer navezuje tudi stike s sodnimi
sveti ter drugimi organi in organizacijami iz drugih držav, pa tudi z
mednarodnimi organizacijami, ki delujejo na področju sodstva oziroma imajo enak
ali podoben namen delovanja kot Sodni svet.
4. člen
(sedež in simbol)
Sedež Sodnega sveta je v Ljubljani, Trg OF
13.
Sodni svet ima pečat, v katerem se v
sredini nahaja grb Republike Slovenije, okrog njega je napis »Republika Slovenija«,
v spodnjem delu pa napis »Sodni svet«.
5. člen
(slovnična oblika)
V tem poslovniku uporabljeni izrazi, ki se
nanašajo na osebe in so zapisani v moški slovnični obliki, se uporabljajo kot
nevtralni za ženski in moški spol.
6. člen
(položaj članov)
Funkcija člana Sodnega sveta je častna.
Predsednik in člani Sodnega sveta imajo položaj
in z njim povezane pravice ter obveznosti, določene z Ustavo, zakoni, tem
poslovnikom in akti Sodnega sveta.
II. PREDSEDNIK IN PODPREDSEDNIK SODNEGA SVETA
7. člen
(predsednik in podpredsednik)
Predsednik Sodnega sveta (v nadaljevanju:
predsednik) predstavlja in zastopa Sodni svet ter vodi njegovo delo. V
primeru, ko je predsednik odsoten, ali mu je prenehala funkcija, ga nadomešča
podpredsednik Sodnega sveta (v nadaljevanju: podpredsednik).
Predsednik lahko pooblasti podpredsednika,
člana Sodnega sveta (v nadaljevanju: član) ali sekretarja Sodnega sveta (v
nadaljevanju: sekretar), da pri opravljanju posameznih nalog predstavlja Sodni
svet.
8. člen
(zunanja razmerja)
Predsednik predstavlja Sodni svet pred
drugimi državnimi organi na način, ki zagotavlja samostojnost in neodvisnost
Sodnega sveta ter varuje njegov položaj, kot ga opredeljujeta ustava in
ta poslovnik.
9. člen
(izvolitev in mandat)
Predsednika in podpredsednika izvolijo
člani izmed sebe s tajnim glasovanjem.
Mandat predsednika in podpredsednika traja
1 leto z možnostjo ponovne izvolitve, vendar največ trikrat zaporedoma.
Predsednik oziroma podpredsednik opravljata
funkcijo do izvolitve novega predsednika oziroma podpredsednika.
10. člen
(naloge predsednika)
Predsednik Sodnega sveta opravlja naslednje
naloge:
-      
sklicuje, vodi in soodloča na sejah Sodnega sveta;
-      
podpisuje odločbe, sklepe in zapisnike Sodnega sveta;
-      
predstavlja Sodni svet v postopkih odločanja pred Državnim zborom
Republike Slovenije;
-      
brez omejitev zastopa Sodni svet v sodnih postopkih;
-      
opravlja druge naloge v skladu z Ustavo, zakoni, tem poslovnikom in
drugimi akti Sodnega sveta.
III. SEJE SODNEGA SVETA
11. člen
(seje Sodnega sveta)
Sodni svet odloča na sejah.
Seje Sodnega sveta so zaprte za javnost.
Sodni svet lahko v skladu s tem poslovnikom
odloči, da sejo ali del seje odpre za javnost.
Odločitev iz prejšnjega odstavka sprejme
Sodni svet z večino glasov članov, ki so prisotni na seji.
12. člen
(navzočnost na sejah in varovanje
podatkov)
Na sejah so lahko navzoči predsednik, podpredsednik
in člani Sodnega sveta, sekretar in zapisnikar, po odredbi predsednika pa tudi
druge vabljene osebe.
Člani in drugi navzoči na seji so dolžni
varovati kot uradno skrivnost podatke, ki se obravnavajo na sejah.
13. člen
(sklicevanje sej)
Seje Sodnega sveta sklicuje predsednik.
Na obrazloženo zahtevo člana Sodnega sveta
je predsednik dolžan sklicati sejo najkasneje v 14 dneh od prejema zahteve.
Seje Sodnega sveta so praviloma ob
četrtkih.
14. člen
(vabilo ministru in predsedniku Vrhovnega
sodišča)
Na povabilo Sodnega sveta se lahko
udeležita seje minister, pristojen za pravosodje in predsednik Vrhovnega
sodišča Republike Slovenije, ki imata pravico do razprave brez pravice do
glasovanja, zlasti, kadar Sodni svet obravnava zadeve sodne ali pravosodne uprave,
letno poročilo o učinkovitosti in uspešnosti sodišč, sprejema mnenje k
predlogom zakonov, ki urejajo položaj, pravice in dolžnosti sodnikov, kadar
sprejema načelna stališča o razmerah v sodstvu ali kadar obravnava predlog
proračuna za sodstvo.
V postopku izbire in imenovanja
predsednikov sodišč je lahko na seji Sodnega sveta navzoč tudi minister,
pristojen za pravosodje, zato ga Sodni svet vabi na sejo. Na seji ima pravico
sodelovati pri razpravi in postavljati vprašanja.
15. člen
(dnevni red)
Predlog dnevnega reda z gradivom za sejo
mora biti hkrati s sklicem seje dostavljen članom vsaj pet dni pred sejo.
Izjemoma se lahko na dnevni red seje uvrsti
nujna zadeva brez gradiva ali z nepopolnim gradivom.
Predsednik ali član lahko predlaga
uvrstitev zadeve na dnevni red seje ali umik zadeve z dnevnega reda na sami
seji.
Predlog dnevnega reda se objavi na
intranetni strani Vrhovnega sodišča RS.
16. člen
(razlaga poslovnika na seji)
Na sejah Sodnega sveta razlaga postopkovne
določbe poslovnika predsedujoči.
Na predlog člana Sodnega sveta lahko Sodni
svet na seji z dvotretjinsko večino navzočih članov sprejme drugačno razlago.
17. člen
(vodenje in potek seje)
Predsednik vodi sejo in skrbi za njen
nemoten potek.
Predsednik najprej ugotovi udeležbo na seji
in sklepčnost.
Po ugotovitvi sklepčnosti Sodni svet odloča
o predlaganem dnevnem redu seje in njegovi razširitvi.
Kot prva točka dnevnega reda seje se
obravnava in potrdi zapisnik prejšnje seje Sodnega sveta.
Med sejo lahko predsednik iz utemeljenih
razlogov spremeni vrstni red obravnavanja posameznih točk dnevnega reda.
Predsednik lahko med sejo pred dokončnim
odločanjem iz utemeljenih razlogov umakne točko z dnevnega reda.
18. člen
(predstavitev točk dnevnega reda in
razprava)
Predsednik na kratko predstavi vsebino
posamezne točke dnevnega reda, nato pa prepusti besedo članom. Predsednik lahko
določi poročevalca, da na kratko predstavi vsebino posamezne točke.
V razpravi daje predsednik besedo članom in
sekretarju po vrstnem redu, kot so se prijavili k besedi, pri čemer imajo
prednost predsednik in člani.
Član Sodnega sveta ali drugi udeleženec
seje sme govoriti le o vprašanjih, ki se nanašajo na točko dnevnega reda. Če se
tega ne drži, mu lahko predsednik po predhodnem opominu vzame besedo. Zoper
odvzem besede lahko član ugovarja. O ugovoru odloča Sodni svet takoj in brez
razprave z večino glasov navzočih članov.
Sodni svet lahko na predlog predsednika ali
člana omeji čas razprave pri posamezni točki.
Predsednik sklene razpravo, ko ugotovi, da
ni več priglašenih k razpravi.
19. člen
(glasovanje)
Po sklenjeni razpravi o posamezni točki
dnevnega reda predsednik predlaga sklep, o katerem se glasuje.
Glasovanje je lahko predhodno ali dokončno,
o čemer odloča predsedujoči pred glasovanjem. Pri dokončnem glasovanju član ni
vezan na odločitev, ki jo je izrazil ob predhodnem glasovanju.
20. člen
(zapisnik)
O sejah Sodnega sveta se vodi zapisnik, ki
vsebuje podatke o kraju, datumu in zaporedni številki seje, imena navzočih,
zadeve, ki jih je obravnaval Sodni svet, sprejeta stališča, mnenja in sklepe
Sodnega sveta.
Član Sodnega sveta lahko zahteva, da se
njegovo ločeno mnenje vnese v zapisnik.
Zapisnik se vroči članom. Člani lahko
sporočijo predsedniku ali strokovni službi ugovor glede oblikovanih sklepov do
začetka naslednje seje; v primeru ugovora se pošiljanje izpodbijanega sklepa
zadrži do naslednje seje.
Zapisnik, v delu, v katerem so zapisani
sklepi, stališča in mnenja, ki se nanašajo na pravice in obveznosti sodnikov,
se brez navedbe števila glasov, s katerimi je bila odločitev sprejeta, objavi
na intranetni strani Vrhovnega sodišča RS.
21. člen
(korespondenčna seja)
V primerih, ko seje ni mogoče pravočasno
sklicati, lahko Sodni svet odloči o zadevi iz svoje pristojnosti na korespondenčni
seji.
Korespondenčno sejo skliče predsednik, v
njegovi odsotnosti pa podpredsednik. V izjemnih primerih, ko predsednik in
podpredsednik nista dosegljiva, lahko korespondenčno sejo na predlog sekretarja
skliče tudi član.
V primerih iz prvega odstavka tega člena se
pošlje članom predlog, o katerem glasujejo, v pisni obliki ali po telefonu.
Sklep je sprejet, če je zanj glasovala
potrebna večina članov.
O korespondenčni seji se sestavi zapisnik,
predsednik pa o sklepih obvesti člane na prvi naslednji redni seji.
22. člen
(sejnina)
Za udeležbo na seji, ki traja do tri ure,
pripada članu, podpredsedniku in sekretarju sejnina v neto znesku 90,00 €,
predsedniku pa v neto znesku 120,00 €. Za vsako nadaljnjo začeto uro seje
pripada članu, podpredsedniku in sekretarju sejnina v neto znesku 60,00 €,
predsedniku pa sejnina v neto znesku 80,00 €.
Sejnina se izplačuje dvakrat mesečno.
Člani Sodnega sveta imajo pravico do
povračila stroškov v zvezi z udeležbo na sejah (dnevnice in stroški prevoza) v
skladu z veljavno zakonodajo.
IV. ODLOČANJE
23. člen
(sprejemanje odločitev)
Sodni svet sprejema odločitve z javnim
glasovanjem in z večino glasov vseh članov, kadar zakon ali poslovnik Sodnega
sveta ne določata drugače.
Sodni svet lahko odloča le, če je na seji
navzočih najmanj 8 članov.
Člani Sodnega sveta pri odločanju niso
vezani na kakršnakoli navodila.
Sodni svet lahko z večino glasov navzočih
članov odloči, da bo določeno glasovanje tajno.
24. člen
(izločitev)
Član ne more sodelovati pri odločanju kadar
Sodni svet odloča o predlogih za izvolitev sodnikov, o imenovanjih in
napredovanjih ter uvrstitvah v plačni razred in o predlogih za razrešitev
sodnikov:
-      
če se odloča o njegovi kandidaturi ali če je s kandidatom oziroma
sodnikom, ki je v postopku, v krvnem sorodstvu v ravni vrsti, v stranski vrsti
do vštetega četrtega kolena ali je z njim v zakonski zvezi oziroma
svaštvu do vštetega drugega kolena, ne glede na to, ali je zakonska zveza
prenehala ali je z njim v izvenzakonski zvezi.
-      
če obstajajo druge okoliščine, ki vzbujajo dvom o njegovi
nepristranskosti.
25. člen
(odločanje z dvotretjinsko večino)
Sodni svet odloča z dvotretjinsko večino
glasov vseh članov:
-      
o sprejemu ter spremembah in dopolnitvah poslovnika Sodnega sveta;
-      
o izvolitvi predsednika in podpredsednika Sodnega sveta;
-      
o mnenju o kandidatu za predsednika Vrhovnega sodišča RS;
-      
o imenovanju ali razrešitvi predsednika in podpredsednika sodišča;
-      
o predlogih za izvolitev sodnikov;
-      
o imenovanjih in napredovanjih sodnikov;
-      
o uvrstitvah v plačni razred;
-      
o pritožbah zoper odločbo o premestitvi oziroma imenovanju na sodniško
mesto, v sodniški naziv oziroma na položaj svetnika;
-      
o pritožbah zoper odločbe o uvrstitvi v plačni razred;
-      
o predlogih za razrešitev sodnikov;
-      
o merilih za kakovost dela sodnikov;
-      
o potrditvi ocene za razrešitev sodnika;
-      
o drugih zadevah, za katere tako določa zakon ali poslovnik Sodnega
sveta.
26. člen
(obveščanje javnosti)
O odločitvah in stališčih Sodnega sveta
obvešča javnost predsednik, član, ki ga določi Sodni svet ali sekretar.
Predsednik lahko zaradi obveščanja javnosti
o delu Sodnega sveta skliče tiskovno konferenco.
Odločitve in stališča Sodnega sveta se v
skladu z zakonom in tem poslovnikom objavijo na spletni strani Sodnega sveta.
V. POSTOPKI PRED SODNIM SVETOM
27. člen
(postopek)
Če v tem poslovniku ni določeno drugače, se
v postopkih Sodnega sveta smiselno uporabljajo določbe zakona, ki ureja splošni
upravni postopek.
28. člen
(samostojnost pri odločanju)
Kadar Sodni svet odloča o predlogih za
izvolitev v sodniško funkcijo, izbiri na višje sodniško mesto, napredovanjih
sodnikov, potrditvi ocene, da sodnik ne ustreza sodniški službi in
nezdružljivosti sodniške funkcije, samostojno oceni izpolnjevanje pogojev v
skladu z Zakonom o sodniški službi. Če je potrebno, Sodni svet od personalnega
sveta in predsednika sodišča zahteva dodatna pojasnila.
29. člen
(ustna predstavitev)
Če Sodni svet odloča o imenovanju
predsednika ali podpredsednika sodišča, povabi vse kandidate, ki izpolnjujejo
predpisane pogoje, da na seji Sodnega sveta tudi ustno predstavijo svoj program
in vizijo vodenja sodišča.
Kandidati iz prejšnjega odstavka morajo
biti na sejo Sodnega sveta povabljeni najmanj 8 dni pred sejo Sodnega sveta. V
primeru neupravičenega izostanka enega ali več kandidatov lahko Sodni svet z
večino glasov vseh članov odloči, da bo sprejel odločitev tudi brez ustne
predstavitve enega ali več kandidatov.
30. člen
(pisno pojasnilo)
Pred odločanjem o potrditvi ocene, da
sodnik ne ustreza sodniški službi, o razrešitvi predsednika ali podpredsednika
sodišča ali o nezdružljivosti sodniške funkcije, Sodni svet obravnavanega
sodnika oziroma predsednika ali podpredsednika sodišča pozove, da se o zadevi
pisno izjavi v roku 15 dni od prejema poziva.
Če Sodni svet v roku iz prejšnjega odstavka
ne prejme pisne izjave obravnavanega sodnika, se šteje, da so izpolnjeni pogoji
za sprejem odločitve.
VI. Komisija za etiko in integriteto 
31. člen 
Komisija za etiko in integriteto (v
nadaljevanju Komisija):
-      
sprejema načelna mnenja glede ravnanj, ki pomenijo kršitev kodeksa
sodniške etike;
-      
izdaja priporočila za spoštovanje pravil sodniške etike in integritete v
skladu s kodeksom sodniške etike;
-      
sprejema smernice s področja sodniške etike in integritete v skladu s
kodeksom sodniške etike;
-      
v sodelovanju s Centrom za izobraževanje v pravosodju skrbi za
izobraževanje in usposabljanje sodnikov na področju sodniške etike in
integritete.
32. člen 
Komisijo sestavlja pet sodnikov.
Člane Komisije imenuje Sodni svet za dobo
šest let z možnostjo ponovnega imenovanja: štiri člane imenuje izmed
kandidatov, ki jih s kratko utemeljitvijo predlagajo sodišča na poziv Sodnega
sveta, enega pa izmed članov Sodnega sveta.
33. člen 
Sodni svet za dobo šest let z možnostjo
ponovnega imenovanja izmed kandidatov, ki jih s kratko utemeljitvijo predlagajo
sodišča na poziv Sodnega sveta, imenuje sodnika svetovalca za področje etike in
integritete.
Sodnik svetovalce za področje etike in
integritete bo na razpolago sodnikom za posvetovanje, kadar so soočeni z
vprašanjem, povezanim s strokovno etiko ali združljivostjo zunaj sodnih
dejavnosti z njihovim položajem.
Imenovani sodnik ni član Komisije in ne sme
biti niti ne sme postati član organov, ki so pristojni za ocenjevanje sodniške
službe ali za vodenje in odločanje v disciplinskih postopkih. Sodnik svetovalec
za področje etike in integritete je lahko tudi upokojen sodnik.
34. člen 
Članu Komisije preneha funkcija pred
potekom mandata:
1.    
če mu je izrečena disciplinska sankcija;
2.    
če personalni svet s pravnomočno oceno sodniške službe ugotovi, da
sodnik ne ustreza sodniški službi ali ne izpolnjuje pogojev za napredovanje;
3.    
če komisija oceni, da je s svojimi ravnanji kršil kodeks sodniške etike;
4.    
če mu preneha sodniška funkcija ali je razrešen.
Tak sodnik tudi ne more postati sodnik
svetovalec za področje etike in integritete. (črtan).
Sodniku, ki ga Sodni svet izmed predlaganih
kandidatov imenuje namesto člana Komisije, ki mu je funkcija prenehala, poteče
mandat z iztekom mandata sodnika, katerega je nadomestil.
Če iz navedenih razlogov sodniku svetovalcu
za področje etike in integritete preneha funkcija pred potekom mandata, se
postopek imenovanja opravi znova. (črtan).
35. člen 
Člani komisije izmed sebe izvolijo
predsednika in namestnika predsednika za dobo dveh let z možnostjo ponovne
izvolitve.
Naloge tajnika komisije in zapisnikarja
opravlja delavec strokovne službe Sodnega sveta.
36. člen 
Za delo komisije velja 22. člen tega
poslovnika, smiselno pa tudi 11., 12., 13., 15., 16., 17., 18., prvi odstavek
20. člena in 24. člen.
Komisija na podlagi prejetih predlogov
odloči, katere zadeve bo sprejela v obravnavo. O sklepu, da predloga ne bo
obravnavala, predlagatelja obvesti s kratko obrazložitvijo.
Komisija vselej obravnava predloge članov
Komisije, Sodnega sveta, predsednika Vrhovnega sodišča in ministra, pristojnega
za pravosodje in v primeru, ko na podlagi danega predloga ne sprejme mnenja,
priporočila ali smernic, predlagatelja obvesti s kratko obrazložitvijo.
Potem, ko komisija sprejme sklep o
obravnavanju zadeve, mora sodnika, katerega ravnanje bo obravnavala, seznaniti
s predlogom in ga pozvati, da v 15 dneh pisno predstavi svoje stališče. Sodniku
mora na njegov predlog ali na predlog člana Komisije omogočiti tudi ustno
predstavitev tega stališča na seji Komisije.
37. člen 
Komisija je sklepčna, če so na seji navzoči
trije člani komisije.
Sklep je sprejet, če zanj glasujejo najmanj
trije člani Komisije.
Komisija objavi sprejeta načelna mnenja,
priporočila in smernice na spletnih straneh Sodnega sveta.
37.a člen 
(povračilo stroškov za službena
potovanja) 
Član Komisije, ki je sodnik mednarodnega
sodišča, je za udeležbo na seji Komisije za etiko in integriteto upravičen do
povračila vseh stroškov potovanja iz kraja, kjer je sedež mednarodnega sodišča,
do sedeža Sodnega sveta, pri čemer se smiselno uporabljajo določbe uredbe, ki
ureja povračilo stroškov za službena potovanja v tujino za javne uslužbence in
funkcionarje.
VII. AKTI SODNEGA SVETA
38. člen
(vloge strank)
Sodni svet ne odloča o vlogah, v katerih so
podane pobude fizičnih in pravnih oseb, za katere po zakonu ni pristojen.
39. člen
(akti Sodnega sveta)
Sodni svet splošna vprašanja iz svojih
pristojnosti podrobneje ureja s pravilniki in drugimi splošnimi akti, v skladu
z zakonom in poslovnikom.
O posamičnih vprašanjih in zadevah Sodni
svet odloča s sklepi.
Sodni svet sprejema svoje ocene in mnenja v
obliki stališč.
40. člen
(objava splošnih aktov)
Splošni akti Sodnega sveta se objavijo na
spletni strani Sodnega sveta.
41. člen
(predlagalni akti)
Sodni svet lahko pri izvajanju svojih
pristojnosti in nalog na državne organe in druge subjekte naslavlja ustrezne
pobude, predloge, zahteve in druge predlagalne akte.
VIII. STROKOVNA SLUŽBA IN DELOVNA TELESA
42. člen
(sekretar Sodnega sveta)
Sekretar Sodnega sveta v sodelovanju s
predsednikom organizira delo Sodnega sveta in vodi njegovo strokovno službo.
43. člen
(strokovna služba)
Strokovna služba Sodnega sveta opravlja
strokovna in administrativna dela za Sodni svet. Naloge strokovne službe so
določene v aktu o notranji organizaciji in sistemizaciji delovnih mest Sodnega
sveta.
44. člen
Sodni svet ima delovna telesa, ki jih
ustanovi s posebnim sklepom, s katerim se določijo tudi njihove pristojnosti,
delovno področje, način njihovega dela in sestava.
IX. POSTOPEK ZA SPREMEMBO POSLOVNIKA
45. člen
(predlog za spremembo poslovnika)
Spremembo poslovnika lahko predlaga vsak
član Sodnega sveta.
Predlog spremembe mora biti obrazložen.
46. člen
(sprejem in uveljavitev)
Sprememba poslovnika je sprejeta, če zanjo
glasujeta najmanj dve tretjini vseh članov Sodnega sveta.
Sprememba poslovnika začne veljati z njeno
razglasitvijo na seji Sodnega sveta, razen če Sodni svet z dvotretjinsko večino
vseh članov odloči drugače.
Sprememba poslovnika se objavi na spletni
strani Sodnega sveta.

Poslovnik Sodnega sveta (Uradni list RS, št. 22/12)
vsebuje naslednjo končno določbo:
»IX. KONČNA DOLOČBA
39. člen
(uveljavitev)
S sprejemom tega poslovnika preneha veljati
poslovnik Sodnega sveta z dne 15. 4. 2010.
Ta poslovnik začne veljati, ko ga sprejme
Sodni svet z dvotretjinsko večino glasov vseh članov. Poslovnik se objavi na
spletni strani Sodnega sveta in v Uradnem listu Republike Slovenije.«.

Spremembe Poslovnika Sodnega sveta (Uradni
list RS, št. 16/14) vsebujejo naslednjo končno
določbo:
»6. člen
Ta sprememba začne veljati z razglasitvijo
na 30. seji Sodnega sveta dne 13. februarja 2014.«.

Spremembe in dopolnitve Poslovnika Sodnega
sveta (Uradni list RS, št. 44/15)
zaradi preštevilčenja spreminjajo dosedanje IX. poglavje in 39. člen poslovnika
tako, da se glasi:
»X. KONČNA DOLOČBA
47. člen
(uveljavitev)
S sprejemom tega poslovnika preneha veljati
poslovnik Sodnega sveta z dne 15. 4. 2010.
Ta poslovnik začne veljati, ko ga sprejme
Sodni svet z dvotretjinsko večino glasov vseh članov. Poslovnik se objavi na
spletni strani Sodnega sveta in v Uradnem listu Republike Slovenije.«;
ter vsebujejo naslednjo končno določbo:
»3. člen 
Te spremembe in dopolnitve začnejo veljati
z razglasitvijo na 55. seji Sodnega sveta dne 11. junija 2015.«.

Spremembe in dopolnitve Poslovnika Sodnega
sveta (Uradni list RS, št. 88/15)
vsebujejo naslednjo končno določbo:
»4. člen 
Te spremembe in dopolnitve začnejo veljati
z razglasitvijo na 61. seji Sodnega sveta dne 5. 11. 2015.«.