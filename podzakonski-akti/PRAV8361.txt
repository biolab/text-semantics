1. člen
Ta pravilnik določa merila za ugotavljanje
zdravstvene sposobnosti operativnih gasilcev in pogoje, ki jih morajo
izpolnjevati izvajalci zdravstvenih pregledov za ugotavljanje zdravstvene
sposobnosti operativnih gasilcev.
2. člen
Izvajalci zdravstvenih pregledov po tem
pravilniku so javni zdravstveni zavodi in druge pravne in fizične osebe, ki
imajo dovoljenje za opravljanje dejavnosti medicine dela, prometa in športa.
3. člen
Zdravstveni pregled za ugotavljanje
zdravstvene sposobnosti operativnih gasilcev obsega:
-      
anamnezo;
-      
klinični pregled;
-      
elektrokardiografijo;
-      
spirometrijo;
-      
laboratorijske preiskave krvi (hemogram, krvni sladkor in ob indikaciji
jetrni testi) in urina.
Zdravstveni pregled iz prejšnjega odstavka
se opravlja vsako peto leto.
4. člen
Zdravstveni pregled za ugotavljanje zdravstvene sposobnosti
operativnih gasilcev, ki opravljajo najzahtevnejša opravila, za katera je
potrebna specialnost nosilec izolirnega dihalnega aparata, obsega poleg
zdravstvenega pregleda iz prejšnjega člena tudi naslednje:
-      
cikloergometrijo;
-      
oceno vidnih funkcij (visus, forija, fuzija, barvni, globinski in nočni
vid);
-      
preiskavo sluha s šepetom in po potrebi ADG;
-      
psihološki pregled.
Zdravstveni pregled iz prejšnjega člena in
zdravstveni pregled iz tega člena, se za operativne gasilce, ki opravljajo
najzahtevnejša opravila in uporabljajo izolirne dihalne aparate, opravlja vsako
tretje leto.
Za najzahtevnejša opravila iz prejšnjega
odstavka tega člena se po tem pravilniku štejejo predvsem: delo na zavarovani
in nezavarovani višini, delo v vročini in na mrazu, delo ob izpostavljenosti
plinom, param, prahu, nevarnim snovem, prenašanje bremen ter druga dela z
izjemno povečanim tveganjem za poškodbe. (črtan)
5. člen
Ne glede na določbo drugega odstavka
prejšnjega člena se psihološki pregled opravi le ob prvem pregledu, cikloergometrija
pa se opravi le ob prvem pregledu in po petinštiridesetem letu starosti in to
vsakih pet let ali ob indikaciji pri pregledu.
6. člen
Pri zdravstvenem pregledu za operativne
gasilce se upoštevajo vsi rezultati predloženih izvidov preiskav, ki jih je
operativni gasilec opravil v zadnjih treh mesecih pred zdravstvenim pregledom
po tem pravilniku.
7. člen
Zdravstveni pregledi za operativne gasilce,
ki poklicno opravljajo operativne naloge gasilstva, se opravijo v obsegu in
rokih določenih s tem pravilnikom in v obsegu ter na način, ki je določen s
Pravilnikom o preventivnih zdravstvenih pregledih delavcev (Uradni list RS, št.
87/02, 29/03 – popr. in 124/06).
8. člen
Izvajalec zdravstvenega pregleda izda
potrdilo o zdravstveni sposobnosti operativnega gasilca skladno s tem pravilnikom.
Potrdilo vsebuje osebne podatke operativnega gasilca, mnenje o zdravstveni
sposobnosti, datum opravljenega zdravstvenega pregleda, podpis ter žig
izvajalca zdravstvenega pregleda in podpis zdravnika, ki je pregled opravil.
9. člen
Zdravstvene preglede po tem pravilniku
lahko opravljajo javni zdravstveni zavodi, ki imajo zaposlenega zdravnika,
specialista medicine dela, prometa in športa in zasebni zdravniki, specialisti
medicine dela, prometa in športa, ki imajo dovoljenje za opravljanje dejavnosti
medicine dela, prometa in športa.

Pravilnik o ugotavljanju zdravstvene
sposobnosti operativnih gasilcev (Uradni list RS, št. 65/07)
vsebuje naslednjo končno določbo:
»10. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o ugotavljanju
zdravstvene sposobnosti operativnih gasilcev (Uradni list RS, št. 80/08) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o ugotavljanju
zdravstvene sposobnosti operativnih gasilcev (Uradni list RS, št. 9/11) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o ugotavljanju
zdravstvene sposobnosti operativnih gasilcev (Uradni list RS, št. 69/15)
vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.