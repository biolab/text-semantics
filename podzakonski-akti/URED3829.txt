1. člen
(namen uredbe)
S to uredbo se določajo za izvajanje Uredbe (ES) št. 261/2004
Evropskega parlamenta in Sveta z dne 11. februarja 2004 o določitvi skupnih
pravil glede odškodnine in pomoči potnikom v primeru zavrnitve vkrcanja,
odpovedi ali velike zamude letov ter o razveljavitvi Uredbe (EGS) št. 295/91
(UL L št. 46 z dne 17. 2. 2004, str. 1; v nadaljnjem besedilu: Uredba
261/2004/ES) pristojni organi in sankcije za kršitve njenih določb.
2. člen
(definicija)
Posamezni izrazi, uporabljeni v tej uredbi, imajo enak pomen,
kot ga določa 2. člen Uredbe 261/2004/ES.
3. člen
(pristojni organ)
(1) Pristojni organ za izvajanje in nadzor nad izvajanjem te
Uredbe in Uredbe 261/2004/ES je Javna agencija za civilno letalstvo Republike
Slovenije (v nadaljnjem besedilu: agencija), ki Evropsko komisijo in
ministrstvo, pristojno za promet, tudi obvešča o njenem izvajanju.
(2) Za obravnavo pritožb potnikov glede kršitev Uredbe
261/2004/ES je pristojna agencija.
3.a člen
(odzivnost letalskega prevoznika)
Dejanski letalski prevoznik, ki je pravna oseba, mora potniku
na njegovo zahtevo v zvezi z uveljavljanjem pravic iz Uredbe 261/2004/ES
odgovoriti v dveh mesecih.
4. člen
(prekrški)
(1) Z globo od 500 do 15.000 eurov se kaznuje za prekršek
dejanski letalski prevoznik, ki je pravna oseba, če:
-       
ne ponudi povračila stroškov ali spremembe poti v skladu z 8. členom
Uredbe 261/2004/ES;
-       
ne zagotovi obveščanja potnikov o njihovih pravicah v skladu s 14.
členom Uredbe 261/2004/ES;
-       
v določenem roku v upravičenih primerih ne povrne stroškov iz drugega
odstavka 10. člena Uredbe 261/2004/ES na način, ki je določen v tretjem
odstavku 7. člena Uredbe 261/2004/ES.
(2) Z globo od 1.000 do 35.000 eurov se kaznuje za prekršek
dejanski letalski prevoznik, ki je pravna oseba, če:
-       
do potnika, ki mu je zavrnjeno vkrcanje proti njegovi volji, ne izpolni
svojih obveznosti v skladu s 4. členom Uredbe 261/2004/ES;
-       
do potnika, katerega let je bil odpovedan, ne izpolni svojih obveznosti
v skladu s 5. členom Uredbe 261/2004/ES;
-       
do potnika, katerega let zamuja, ne izpolni svojih obveznosti v skladu s
6. členom Uredbe 261/2004/ES;
-       
do potnika, katerega let zamuja tri ure ali več glede na predvideni čas
prihoda, ne izpolni obveznosti v skladu s 7. členom Uredbe 261/2004/ES;
-       
do oseb z zmanjšano zmožnostjo gibanja in posebnimi potrebami ne izpolni
svojih obveznosti v skladu z 11. členom Uredbe 261/2004/ES.
(3) Z globo od 200 do 1.000 eurov se kaznuje za prekršek
dejanski letalski prevoznik, ki je pravna oseba, če potniku na njegovo zahtevo
v zvezi z uveljavljanjem pravic iz te uredbe ne odgovori v dveh mesecih.
(4) Z globo od 400 do 5.000 eurov se kaznuje za prekršek tudi
odgovorna oseba pravne osebe iz prvega, drugega ali tretjega odstavka tega
člena, če stori prekršek iz prvega, drugega ali tretjega odstavka tega člena.
4.a člen
(višina globe v hitrem prekrškovnem postopku)
Za prekrške iz te uredbe se sme v hitrem postopku izreči
globa tudi v znesku, ki je višji od najnižje predpisane globe, določene s to
uredbo.

Uredba o izvajanju Uredbe (ES) Evropskega
parlamenta in Sveta o določitvi skupnih pravil glede odškodnine in pomoči
potnikom v primeru zavrnitve vkrcanja, odpovedi ali velike zamude letov ter o
razveljavitvi Uredbe (EGS) št. 295/91 (Uradni list RS, št. 61/05) vsebuje naslednjo končno določbo:
»5. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju Uredbe (ES) Evropskega parlamenta in Sveta o določitvi skupnih pravil
glede odškodnine in pomoči potnikom v primeru zavrnitve vkrcanja, odpovedi ali
velike zamude letov ter o razveljavitvi Uredbe (EGS) št. 295/91 (Uradni list
RS, št. 51/17) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Postopki, začeti pred začetkom veljavnosti te uredbe, se
dokončajo v skladu z Uredbo o izvajanju Uredbe (ES) Evropskega parlamenta in
Sveta o določitvi skupnih pravil glede odškodnine in pomoči potnikom v primeru
zavrnitve vkrcanja, odpovedi ali velike zamude letov ter o razveljavitvi Uredbe
(EGS) št. 295/91 (Uradni list RS, št. 61/05).
6. člen
Ta uredba začne veljati naslednji dan po objavi v Uradnem
listu Republike Slovenije.«.