I. SPLOŠNE DOLOČBE
1. člen
Ta pravilnik določa kadrovske, materialne in druge pogoje,
kriterije, merila in postopek podelitve javnega pooblastila na področju
raziskovalne dejavnosti (v nadaljnjem besedilu: javno pooblastilo), pogodbo o
podelitvi javnega pooblastila, postopek predhodnega opomina in odvzema javnega
pooblastila in vodenje evidence o podeljenih javnih pooblastilih. 
O podelitvi oziroma odvzemu javnega pooblastila odloči
minister z upravno odločbo v skladu s predpisi, ki urejajo splošni upravni
postopek. 
Za postopek javnega razpisa za pridobitev javnega pooblastila
se za vsa vprašanja, ki niso urejena s tem pravilnikom, smiselno uporabljajo
določbe zakona, ki ureja javna naročila, o javnem razpisu.
2. člen
Pravnim osebam, ki delujejo na področju raziskovalne
dejavnosti, lahko minister, pristojen za znanost (v nadaljnjem besedilu:
minister), v skladu z zakonom, ki ureja državno upravo, za določen čas z
odločbo podeli javno pooblastilo za opravljanje upravnih nalog, določenih v
zakonu, ki ureja raziskovalno dejavnost.
3. člen
Pri izvajanju javnega pooblastila ima nosilec javnega
pooblastila pravice, dolžnosti in odgovornosti javnih pravnih oseb, ki jih
določa zakon ali drug predpis.
II. POGOJI ZA PODELITEV JAVNEGA POOBLASTILA
4. člen
Nosilec javnega pooblastila mora izpolnjevati naslednje
pogoje: 
-    
je pravna oseba, ki najmanj dve leti pred vložitvijo vloge za pridobitev
javnega pooblastila deluje na področju raziskovalne dejavnosti in ima
raziskovalno dejavnost registrirano v sodnem registru; 
-    
ima v sodnem registru registrirane posebne dejavnosti, ki se zahtevajo
glede na zahteve v javnem razpisu; 
-    
ima program dela na področju upravnih nalog, ki so predmet javnega
pooblastila; 
-    
zagotavlja izvajanje upravnih nalog, ki so predmet javnega pooblastila,
na ozemlju celotne Slovenije; 
-    
zagotavlja organizacijsko in stroškovno ločeno izvajanje upravnih nalog,
ki so predmet javnega pooblastila; 
-    
zagotavlja oziroma bo zagotovil zaposlitev zadostnega števila
usposobljenih zaposlenih glede na obseg upravnih nalog, ki so predmet javnega
pooblastila; 
-    
zagotavlja ustrezno vodenje izvajanja upravnih nalog, ki so predmet
javnega pooblastila. 
Program dela na področju upravnih nalog, ki so predmet
javnega pooblastila, iz tretje alinee prejšnjega odstavka vključuje: 
-    
opis področja ter vsebino dela in nalog; 
-    
prikaz pričakovanih rezultatov; 
-    
opis opreme in druge infrastrukture; 
-    
prikaz personalnih virov; 
-    
predvideni obseg financiranja.
III. KRITERIJI IN MERILA ZA PODELITEV JAVNEGA POOBLASTILA
5. člen
Kriterija za podelitev javnega pooblastila sta: 
1.    
kakovost programa izvajanja upravnih nalog, ki so predmet javnega
pooblastila, ki se izkazuje z naslednjima meriloma: 
a)   
izvedljivost programa, ki vključuje: 
-   
usklajenost ciljev poslovanja nosilca javnega pooblastila z aktivnostmi
za izvajanje upravnih nalog; 
-   
ocenjena (mesečno/letno) potrebna sredstva za izvajanje programa
upravnih nalog, ki so predmet javnega pooblastila (in se izkazuje s primerjavo
stroškov za izvedbo programa (stroški dela, stroški materiala in storitev ter
drugi stroški) z obsegom upravnih nalog), in 
-   
kakovost aktivnosti za izvajanje upravnih nalog, podeljenih z javnim
pooblastilom (in se izkazuje z ravnijo uporabe elektronskega načina poslovanja,
prijaznostjo in dostopnostjo predlaganih načinov izvajanja nalog do uporabnikov,
konceptom sodelovanja z ministrstvom in drugim); 
b)   
ustreznost opreme, prostorov in infrastrukture za izvajanje upravnih
nalog; 
2.    
usposobljenost nosilca javnega pooblastila, ki se izkazuje z naslednjimi
merili: 
a)   
dolgoročni in letni cilji poslovanja nosilca javnega pooblastila; 
b)   
finančno stanje nosilca javnega pooblastila; 
c)   
ustreznost finančnega načrta nosilca javnega pooblastila, ki vsebuje
fizične, finančne in opisne kazalce (kot na primer: načrtovani finančni izid v
primerjavi s celotnimi prihodki, načrtovani delež kratkoročnih obveznosti do
virov sredstev v vseh virih sredstev, načrtovano razmerje med kratkoročnimi
sredstvi in kratkoročnimi obveznostmi); 
č)   dosedanje
izkušnje vlagatelja pri izvajanju upravnih nalog, ki so predmet javnega
pooblastila in se izkazujejo z referencami pri izvajanju upravnih nalog, ki so
predmet javnega pooblastila.
6. člen
Natančnejša opredelitev kriterijev in meril za podelitev
javnega pooblastila se lahko določi z javnim razpisom. Vrednost posameznih
kriterijev in meril določi in objavi strokovna komisija iz 16. člena tega
pravilnika. 
Javno pooblastilo se podeli vlagatelju, ki zbere največje
kumulativno število točk.
IV. POSTOPEK PODELITVE JAVNEGA POOBLASTILA
7. člen
Minister s sklepom določi vrsto in obseg upravnih nalog ter
začetek in čas trajanja javnega pooblastila.
8. člen
Javno pooblastilo se podeli na podlagi javnega razpisa (v
nadaljnjem besedilu: razpis). 
Postopek razpisa opravi ministrstvo, pristojno za znanost (v
nadaljnjem besedilu: ministrstvo), in ga objavi v Uradnem listu Republike
Slovenije.
9. člen
Objava razpisa mora vsebovati zlasti: 
-    
ime oziroma naziv in sedež ministrstva, ki razpisuje javno pooblastilo; 
-    
pravno podlago za izvedbo razpisa; 
-    
vrsto in obseg upravnih nalog, ki so predmet javnega pooblastila; 
-    
začetek in čas trajanja javnega pooblastila; 
-    
način financiranja nosilca javnega pooblastila; 
-    
pogoje, ki jih mora izpolnjevati nosilec javnega pooblastila; 
-    
opredelitev kriterijev in meril za podelitev javnega pooblastila; 
-    
vrste dokazil o izpolnjevanju predpisanih pogojev; 
-    
rok, kraj in način predložitve vloge na razpis; 
-    
datum odpiranja vlog; 
-    
rok za izbiro med vlogami; 
-    
organ, ki bo opravil izbor nosilca javnega pooblastila; 
-    
organ, ki je pooblaščen za sklenitev pogodbe o podelitvi javnih
pooblastil; 
-    
odgovorno osebo za dajanje informacij v času objave razpisa; 
-    
kraj, čas in osebo za neposredni dvig razpisne dokumentacije; 
-    
elektronski naslov, kjer je dosegljivo besedilo razpisa in razpisne
dokumentacije; 
-    
druge podatke, pomembne za določitev in izvajanje upravnih nalog, ki so
predmet razpisanega javnega pooblastila.
10. člen
Rok za predložitev vloge na razpis za izbiro nosilca javnega
pooblastila mora omogočiti vlagateljem dovolj časa za pripravo vloge in ne sme
biti krajši od 30 dni.
11. člen
Vloga na razpis se vloži na obrazcih, vsebovanih v razpisni
dokumentaciji. Vlogi mora vlagatelj priložiti še dokazila o izpolnjevanju
pogojev iz 4. člena tega pravilnika ter dodatno dokumentacijo, in sicer v
skladu z zahtevami, opredeljenimi v razpisu ter razpisni dokumentaciji.
12. člen
Dokazila o izpolnjevanju pogojev iz 4. člena tega pravilnika
so: 
-    
izpisek iz sodnega registra, ki ne sme biti starejši od meseca dni od
dneva vložitve vloge; 
-    
dokument Statističnega urada Republike Slovenije oziroma Agencije
Republike Slovenije za javnopravne evidence in storitve o matični številki
izvajalca in šifri dejavnosti; 
-    
dokument o davčni številki izvajalca, ki ga je izdal pristojni davčni
urad; 
-    
ustanovitveni akt in/ali statut vlagatelja; 
-    
program izvajanja upravnih nalog, ki so predmet javnega pooblastila; 
-    
finančni načrt nosilca javnega pooblastila, ki vsebuje fizične, finančne
in opisne kazalce; 
-    
bilanca stanja in bilanca uspeha nosilca javnega pooblastila za pretekli
dve leti; 
-    
izjava vlagatelja, da bo zagotavljal izvajanje upravnih nalog, ki so
predmet javnega pooblastila, na ozemlju celotne Slovenije; 
-    
izjava vlagatelja o razpolaganju z ustrezno opremo, prostori in
infrastrukturo za podporo izvajanju upravnih nalog, ki so predmet javnega
pooblastila, ter seznam le-teh; 
-    
izjava vlagatelja o predvideni oziroma obstoječi zaposlitvi zadostnega
števila zaposlenih za izvajanje upravnih nalog, ki so predmet javnega
pooblastila, po podelitvi javnega pooblastila; 
-    
splošni pravni akt vlagatelja, iz katerega izhaja organizacijska in
stroškovna ločenost izvajanja upravnih nalog, ki so predmet javnega
pooblastila, od ostalih dejavnosti vlagatelja; 
-    
splošni pravni akt vlagatelja, ki določa sistemizacijo delovnih mest
zaposlenih, ki bodo izvajali upravne naloge, ki so predmet javnega pooblastila;
-    
kratka predstavitev (do 1400 znakov) vlagatelja z delovnimi dosežki s
področja njegove dejavnosti, vključno z mednarodno primerljivimi referencami. 
Vlagatelj mora vlogi, poleg dokazil iz četrte do trinajste
alinee prejšnjega odstavka, priložiti tudi naslednjo dodatno dokumentacijo: 
-    
podatke o dosedanjih izkušnjah vlagatelja pri izvajanju upravnih nalog,
ki so predmet javnega pooblastila; 
-    
ocenjena (mesečna/letna) sredstva za izvajanje programa upravnih nalog,
ki so predmet javnega pooblastila. 
Če vlagatelj k vlogi prilaga fotokopijo dokumentov, mora biti
njihova istovetnost z originalom potrjena (lahko z izjavo vlagatelja). 
Ministrstvo si, skladno z veljavnimi predpisi, po uradni
dolžnosti pridobi podatke iz uradnih evidenc (dokazila iz prve do tretje alinee
prvega odstavka tega člena).
13. člen
Ustrezno označene vloge z vso dokumentacijo morajo vlagatelji
v zaprtih ovojnicah dostaviti neposredno v glavno pisarno ministrstva ali
poslati po pošti. Za pravočasno vloženo se šteje vloga, ki je prispela v glavno
pisarno ministrstva, ne glede na vrsto prenosa vloge, najkasneje zadnji dan
razpisanega roka in najkasneje do ure, določene z razpisom.
14. člen
Ministrstvo mora v času objave razpisa omogočiti vlagateljem
vpogled v razpisno dokumentacijo in na zahtevo vlagatelja predati razpisno
dokumentacijo. 
V razpisni dokumentaciji morajo biti vsi obrazci ter navedeni
vsi podatki, ki bodo omogočili vlagatelju izdelati popolno vlogo.
15. člen
Glavna pisarna ministrstva označi na vsaki prejeti vlogi
zaporedno številko in datum ter uro prejema vloge na razpis. 
Potrdilo o prejemu vloge se na zahtevo vlagatelja posreduje
vlagatelju v sedmih dneh od prejema vloge.
16. člen
Za odpiranje in pregled pravilne označenosti, pravočasnosti
in popolnosti prispelih vlog (v nadaljnjem besedilu: formalni pregled vlog) ter
za vsebinski pregled vlog imenuje minister ali od njega pooblaščena oseba
najmanj tričlansko strokovno komisijo (v nadaljnjem besedilu: strokovna
komisija). Najmanj dva člana strokovne komisije morata biti zaposlena pri
ministrstvu.
17. člen
Strokovna komisija dela na sejah, ki jih skliče predsednik
strokovne komisije. 
Seje strokovne komisije so javne. O seji se vodi zapisnik, ki
ga podpišejo predsednik in člani strokovne komisije.
18. člen
Strokovna komisija odpre in formalno pregleda prispele vloge
najkasneje v petih dneh po dnevu, ki je v razpisu določen kot zadnji dan za
oddajo vloge na razpis, in sicer na dan, kraj ter čas, ki so navedeni v objavi
razpisa in v razpisni dokumentaciji. 
O odpiranju in formalnem pregledu vlog se vodi zapisnik, ki
vsebuje predvsem: 
-    
naslov, prostor in čas odpiranja in formalnega pregleda vlog; 
-    
predmet razpisa; 
-    
imena navzočih članov strokovne komisije; 
-    
naziv vlagateljev, ki so vložili vloge, in 
-    
ugotovitve o pravilni označenosti, pravočasnosti in popolnosti vlog z
navedbo tistih, ki niso dostavili pravilno označene, pravočasne ali popolne
vloge.
19. člen
Vloge, za katere je strokovna komisija ugotovila, da so
pravilno označene, pravočasne in popolne, strokovna komisija vsebinsko pregleda
najkasneje v 30 dneh od dneva odpiranja in formalnega pregleda vlog. V tem delu
strokovna komisija prouči, ali vlagatelj izpolnjuje predpisane pogoje, in vloge
oceni z uporabo splošnih kriterijev za podelitev javnega pooblastila, merili za
izpolnjevanje kriterijev in vrednostjo posameznih kriterijev za izbiro med
vlogami, določenimi s tem pravilnikom oziroma razpisom.
20. člen
Na podlagi pisnega predloga strokovne komisije minister izda
odločbo o podelitvi oziroma zavrnitvi podelitve javnega pooblastila (v
nadaljnjem besedilu: odločba), ki se vroči izbranemu nosilcu javnega
pooblastila in neizbranim vlagateljem. 
Odločba ministrstva je dokončna.
21. člen
Če se na razpis ne javi noben vlagatelj ali če nobeden od
vlagateljev ne izpolnjuje predpisanih pogojev ali ne predloži dokazil o
njihovem izpolnjevanju, ministrstvo s sklepom ugotovi, da razpis ni uspel.
V. POGODBA O PODELITVI JAVNEGA POOBLASTILA
22. člen
Ministrstvo po vročitvi odločbe o podelitvi javnega
pooblastila pripravi predlog pogodbe o podelitvi javnega pooblastila (v
nadaljnjem besedilu: pogodba), ki jo pošlje nosilcu javnega pooblastila. 
Predlog pogodbe mora biti posredovan nosilcu javnega
pooblastila v roku 15 dni od vročitve odločbe.
23. člen
S pogodbo ministrstvo in nosilec javnega pooblastila uredita
medsebojno razmerje in razmerje do uporabnikov.
24. člen
Ministrstvo in nosilec javnega pooblastila uskladita vsebino
pogodbe v skladu s pogoji, objavljenimi na razpisu, in jo podpišeta v roku 30
dni od posredovanega predloga pogodbe. 
Morebitna tožba v upravnem sporu, vložena s strani
neizbranega vlagatelja zoper upravno odločbo o zavrnitvi podelitve javnega
pooblastila, ne zadrži podpisa pogodbe z izbranim nosilcem javnega pooblastila.
Če nosilec javnega pooblastila ne podpiše pogodbe v roku iz
prvega odstavka tega člena, mu minister javno pooblastilo odvzame z odločbo.
25. člen
Sklepi in odločbe ministrstva se vročajo skladno z določbami
predpisov, ki urejajo splošni upravni postopek.
VI. IZVAJANJE UPRAVNIH NALOG, ZA KATERE JE PODELJENO JAVNO
POOBLASTILO
26. člen
Nosilec javnega pooblastila izvaja javno pooblastilo skladno
z veljavnimi predpisi, kot na primer z: 
-    
izdajanjem splošnih aktov; 
-    
izdajanjem posamičnih aktov, izdanih za izvrševanje javnih pooblastil; 
-    
izvajanjem javnih razpisov in javnih pozivov; 
-    
izvajanjem izbora projektov; 
-    
sklepanjem pogodb s prejemniki sredstev; 
-    
izvajanjem nadzora nad prejemniki sredstev; 
-    
vodenjem evidenc prejemnikov sredstev, 
-    
vodenjem, hranjenjem in arhiviranjem dokumentacije o prejemnikih
sredstev.
27. člen
Postopek obravnavanja vlog v zvezi z izvajanjem javnih
razpisov in javnih pozivov, izvajanje izbora projektov ter sklepanje pogodb s
prejemniki sredstev potekajo skladno s predpisi, ki urejajo dodeljevanje
subvencij, posojil in drugih oblik sofinanciranja, ter na podlagi splošnih
aktov, ki jih nosilec javnega pooblastila izda za izvrševanje javnih
pooblastil.
28. člen
Nosilec javnega pooblastila opravlja nadzor nad prejemniki
proračunskih sredstev. 
Nadzor nad namensko porabo proračunskih sredstev pri
prejemnikih proračunskih sredstev se izvaja skladno s predpisi vlade in
ministrstev ter drugimi predpisi. 
Prejemniki proračunskih sredstev so skladno s predpisi dolžni
nosilcu javnega pooblastila pošiljati podatke o porabi proračunskih sredstev. 
O opravljanju nadzora izdaja nosilec javnega pooblastila
poročila, ki morajo biti objavljena in dostopna javnosti.
VII. POROČANJE NOSILCA JAVNEGA POOBLASTILA O IZVAJANJU JAVNIH
POOBLASTIL
29. člen
Nosilec javnega pooblastila izdela letno poročilo o izvajanju
javnih pooblastil za preteklo koledarsko leto (v nadaljnjem besedilu: letno
poročilo) in ga posreduje ministrstvu najkasneje do 31. marca za preteklo
koledarsko leto. 
Letno poročilo je podlaga za statistično in vsebinsko
spremljanje izvajanja javnih pooblastil ter porabe sredstev za izvajanje javnih
pooblastil. 
Letno poročilo mora vsebovati zlasti podatke o: 
-    
izvajanju upravnih nalog s področja raziskovalne dejavnosti, za katere
je bilo podeljeno javno pooblastilo; 
-    
porabi finančnih sredstev za izvajanje javnih pooblastil (fotokopija
poročila o finančnem poslovanju nosilca javnega pooblastila in fotokopija
poročila samostojne revizijske družbe o porabi sredstev za izvajanje javnih
pooblastil).
30. člen
Na zahtevo ministrstva nosilec javnega pooblastila izdela
tudi tekoče oziroma vmesno poročilo o izvajanju javnih pooblastil, z vsebino,
ki jo določi ministrstvo.
VIII. NADZOR NAD NOSILCI JAVNIH POOBLASTIL
31. člen
Ministrstvo v skladu s predpisi opravlja nadzor nad nosilci
javnih pooblastil.
32. člen
Ministrstvo ima pravico pregledati vso dokumentacijo, ki jo
vodi nosilec javnega pooblastila v zvezi z izvajanjem upravnih nalog s področja
raziskovalne dejavnosti, za katere je bilo podeljeno javno pooblastilo. Nosilec
javnega pooblastila je dolžan ministrstvu omogočiti nadzor.
IX. PREDHODNI OPOMIN IN ODVZEM JAVNEGA POOBLASTILA
33. člen
Ministrstvo nosilca javnega pooblastila opomni zlasti v
primerih, ko: 
-    
nosilec javnega pooblastila ne izpolnjuje več predpisanih pogojev,
določenih v 4. členu tega pravilnika; 
-    
ne poroča oziroma ne poroča na način, določen s tem pravilnikom, o
izvajanju javnih pooblastil; 
-    
ne vodi oziroma ne vodi pravilno dokumentacije; 
-    
ne uporablja ustreznih prostorov, opreme, infrastrukture oziroma
zaposlenih; 
-    
ne omogoči nadzora ministrstvu; 
-    
ne izvaja upravnih nalog, za katere je dano javno pooblastilo, v skladu
s predpisi, programom dela ali pogodbo oziroma jih ne izvaja pravilno ali
pravočasno; 
-    
so s pravnomočno odločbo pristojnega organa ugotovljene nepravilnosti
pri njegovem poslovanju; 
-    
se pri izvajanju nadzora iz 31. člena tega pravilnika ugotovijo večje
nepravilnosti pri izvajanju nalog, podeljenih z javnim pooblastilom. 
Hkrati z opominom iz prejšnjega odstavka ministrstvo določi
rok, v katerem mora nosilec javnega pooblastila odpraviti ugotovljene
pomanjkljivosti. Ta rok ne sme biti daljši od 30 dni. Ministrstvo lahko rok na
zahtevo nosilca javnega pooblastila iz upravičenih razlogov podaljša še za 30
dni.
34. člen
Če nosilec javnega pooblastila v roku iz drugega odstavka
prejšnjega člena ne odpravi pomanjkljivosti in o tem v 15 dneh od odprave
pomanjkljivosti ne poroča ministrstvu, se nosilcu javnega pooblastila z odločbo
odvzame javno pooblastilo v skladu z določbami pogodbe iz 23. člena tega
pravilnika.
X. EVIDENCA O PODELJENIH JAVNIH POOBLASTILIH
35. člen
Ministrstvo vodi evidenco o podeljenih javnih pooblastilih,
ki obsega vse podatke, ki so zahtevani v razpisnih obrazcih in razpisni dokumentaciji,
ter: 
-    
zaporedno številko (to je številka izdane odločbe), 
-    
ime in sedež nosilca javnega pooblastila, ime odgovorne osebe in pravni
status, 
-    
obseg in vrsto upravnih nalog, za katere je bilo podeljeno javno
pooblastilo, 
-    
datum začetka izvajanja javnega pooblastila in čas trajanja podelitve
javnega pooblastila.
36. člen
Podatki, vpisani v evidenco, in tudi listine, ki so podlaga
za vpis v evidenco, razen tistih, za katere predpis o varstvu osebnih podatkov
določa drugače, so javni. 
Na podlagi pisne vloge lahko vsakdo pridobi pisni izpis iz
evidence za posameznega nosilca javnega pooblastila.
XI. KONČNA DOLOČBA
37. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 033-41/2004
Ljubljana, dne 16. novembra 2005
EVA 2005-3211-0005
dr. Jure Zupan l.r. 
Minister 
za visoko šolstvo, znanost in tehnologijo