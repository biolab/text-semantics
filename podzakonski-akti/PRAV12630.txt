1. člen
S tem pravilnikom se sprejme gozdnogospodarski načrt
gozdnogospodarske enote Lovrenc na Pohorju (2016–2025), št. 12-10/16 z dne
7. februarja 2017, ki ga je za obdobje od 1. januarja 2016 do
31. decembra 2025 izdelal Zavod za gozdove Slovenije, Območna enota
Maribor.
2. člen
Gozdnogospodarska enota Lovrenc na Pohorju, ki meri 8.526,84
ha, se nahaja v gozdnogospodarskem območju Maribor, v občinah Ruše, Slovenska
Bistrica in Lovrenc na Pohorju, oziroma v katastrskih občinah Činžat, Ruta,
Smolnik, Kot, Rdeči breg I, Lovrenc na Pohorju, Recenjak in Kumen.
3. člen
V gozdnogospodarski enoti Lovrenc na Pohorju je s 1. januarjem
2016 ugotovljeno naslednje stanje gozdov:
1.     
lastništvo: 50,4 % zasebnih gozdov v lasti fizičnih ali pravnih oseb in
49,6 % državnih gozdov;
2.     
površina: 6.962,75 ha, od katere je 6.237,66 ha večnamenskih gozdov,
36,03 ha gozdov s posebnim namenom v katerih so ukrepi dovoljeni, 190,86 ha
gozdov s posebnim namenom v katerih ukrepi niso dovoljeni in 498,2 ha
varovalnih gozdov;
3.     
lesna zaloga: 446,3 m3/ha, od tega 318,6 m3/ha
iglavcev in 127,7 m3/ha listavcev;
4.     
tekoči letni prirastek: 8,54 m3/ha, od tega 6,16 m3/ha
iglavcev in 2,38 m3/ha listavcev.
4. člen
(1) V gozdnogospodarskem načrtu gozdnogospodarske enote
Lovrenc na Pohorju (2016–2025) je ob upoštevanju usmeritev iz
gozdnogospodarskega načrta gozdnogospodarskega območja Maribor, izdelanega za
obdobje od 1. januarja 2011 do 31. decembra 2020, ugotovljenega
stanja gozdov, analize preteklega gospodarjenja, zakonitosti razvoja gozdov in
pridobljenih spoznanj pri spremljanju razvoja gozdov v gozdnogospodarski enoti
Lovrenc na Pohorju določeno, da so najbolj poudarjene funkcije gozdov, ki določajo
način gospodarjenja z gozdom:
-       
proizvodne funkcije na površini 6.377,77 ha,
-       
ekološke funkcije na površini 1.032,58 ha ter
-       
socialne funkcije na površini 109,07 ha.
(2) Na podlagi funkcij gozdov in njihovega ovrednotenja
so v gozdnogospodarskem načrtu gozdnogospodarske enote Lovrenc na Pohorju
(2016–2025) določeni cilji gospodarjenja z gozdom in gozdnim prostorom ter
usmeritve za njihovo doseganje.
5. člen
(1) Na podlagi ciljev in usmeritev iz drugega odstavka
prejšnjega člena so v gozdnogospodarski enoti Lovrenc na Pohorju za obdobje od
1. januarja 2016 do 31. decembra 2025 določeni naslednji ukrepi:
-       
najvišji možni posek v višini 507.946 m3, od tega
356.782 m3 iglavcev in 151.164 m3 listavcev,
-       
gojitvena dela, potrebna za ohranitev in razvoj gozdov, na površini
592,1 ha,
-       
nega drogovnjaka na površini 80,57 ha,
-       
nega prebiralnega gozda na površini 114,56 ha,
-       
varstvena dela, potrebna za zaščito pred požari v obsegu 41,28 dni,
-       
varstvena dela, potrebna za zaščito pred divjadjo, in sicer zaščita s
premazom na površini 154,6 ha, zaščita s količenjem ali tulci v obsegu 18.580
kosov in zaščita z ograjo v dolžini 5.120 metrov,
-       
nega habitatov prostoživečih živali, in sicer vzdrževanje grmišč na
površini 1,47 ha, vzdrževanje travinj na površini 2,91 ha, ter postavitev in
vzdrževanje valilnic v obsegu 2,1 dni.
(2) V gozdnogospodarskem načrtu gozdnogospodarske enote
Lovrenc na Pohorju (2016–2025) so določeni ukrepi in načini njihove izvedbe
tudi na ravneh rastiščnogojitvenih razredov in odsekov.
6. člen
Pri izdelavi gozdnogojitvenih načrtov za posamezne ekosisteme
in njihove dele v gozdnogospodarski enoti Lovrenc na Pohorju v obdobju od
uveljavitve tega pravilnika do 31. decembra 2025 se morajo upoštevati
cilji, usmeritve in ukrepi, določeni v gozdnogospodarskem načrtu
gozdnogospodarske enote Lovrenc na Pohorju (2016–2025).
7. člen
Po en izvod gozdnogospodarskega načrta gozdnogospodarske enote
Lovrenc na Pohorju (2016–2025) je na vpogled na sedežu Zavoda za gozdove
Slovenije, Območne enote Maribor, Tyrševa 15, Maribor, na sedežu Zavoda za
gozdove Slovenije, Krajevne enote Podvelka, Podvelka 1, Podvelka in na
Ministrstvu za kmetijstvo, gozdarstvo in prehrano, Dunajska 22, Ljubljana, kjer
se hrani tudi dokumentacija v zvezi s postopkom sprejemanja gozdnogospodarskega
načrta gozdnogospodarske enote Lovrenc na Pohorju (2016–2025).
8. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-367/2016
Ljubljana, dne 22. avgusta 2017
EVA 2016-2330-0021
Mag. Dejan Židan l.r.
minister za kmetijstvo,
gozdarstvo in prehrano