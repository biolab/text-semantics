1. člen
(vsebina)
Ta pravilnik določa geografsko označbo Dolenjski sadjevec ter
pogoje za njeno uporabo za izvajanje Uredbe (ES) št. 110/2008 Evropskega
parlamenta in Sveta z dne 15. januarja 2008 o opredelitvi, opisu, predstavitvi,
označevanju in zaščiti geografskih označb žganih pijač ter razveljavitvi Uredbe
Sveta (EGS) št. 1576/89 (UL L št. 39 z dne 13. 2. 2008, str. 16), zadnjič
spremenjene z Uredbo Komisije (EU) št. 1065/2013 z dne 30. oktobra 2013 o
spremembi Priloge III k Uredbi (ES) št. 110/2008 Evropskega parlamenta in Sveta
o opredelitvi, opisu, predstavitvi, označevanju in zaščiti geografskih označb
žganih pijač (UL L št. 289 z dne 31. 10. 2013, str. 48), (v nadaljnjem
besedilu: Uredba 110/2008/ES).
2. člen
(označevanje)
Dolenjski sadjevec je lahko v prometu le kot predpakiran
izdelek. Z geografsko označbo Dolenjski sadjevec se lahko označi le žganje iz
sadja, če ustreza vsem zahtevam iz Uredbe 110/2008/ES, Pravilnika o žganih
pijačah (Uradni list RS, št. 75/08, 7/09 in 70/10; v nadaljnjem besedilu:
Pravilnik o žganih pijačah) in tega pravilnika.
3. člen
(definicija)
(1) Dolenjski sadjevec je naravno žganje, ki je proizvedeno
po tehnološkem postopku iz 6. člena tega pravilnika z destilacijo fermentirane
drozge iz mešanega sadja, predelanega na geografskem območju Dolenjske,
določenem v 4. členu tega pravilnika. 
(2) Dolenjski sadjevec ima zaradi uporabe različnih vrst
sadja iz 5. člena tega pravilnika specifične senzorične lastnosti, ki se kažejo
v prepoznavni cvetici prijetnega vonja in okusa.
4. člen
(geografsko območje)
Geografsko območje Dolenjske obsega področje na desnem bregu
Save od Brega pri Litiji do Breganščice, od Bregane po vrhovih Gorjancev do
kote 824, od tod po zračni črti do vasi Črmošnjice, Dvor, Smuka, Krka in pri
Šmartnem pri Litiji zopet do reke Save.
5. člen
(kakovost sadja)
Dolenjski sadjevec se prideluje iz plodov jabolk in hrušk,
lahko tudi sliv in češpelj, iz ekstenzivnih travniških nasadov in nasadov
gojenih po načelih integrirane pridelave sadja.
6. člen
(tehnološki postopek)
Primerno zrelo sadje (škrobni test mora biti negativen) se
zmelje v drozgo, doda vrelni nastavek in pusti anaerobno fermentirati tri do
štiri tedne. Fermentirana drozga se zatem destilira v bakrenih kotlih za
žganjekuho ali v kontinuirni destilacijski koloni. V bakrenih kotlih se pridobi
nanga ali mehko žganje. Ta se ponovno destilira, se odstrani 1,5 do 2,0%
prvenca ali cveta in zbira srednji tok destilata do vsebnosti 45 vol% alkohola.
Zadnji tok destilata se vrne k fermentirani drozgi za naslednjo destilacijo.
Srednji tok destilata se nato razredči z vodo do pitne jakosti.
7. člen
(kakovost žganja)
Dolenjski sadjevec mora ustrezati minimalni kakovosti za
žganje iz sadja v skladu s Prilogo I in Prilogo II Uredbe 110/2008/ES in
naslednjim parametrom: 
-       
etanol: 37,5–48 vol%; 
-       
acetaldehid: max. do 1000 mg/l a.a.; 
-       
etilacetat: do 2500 mg/l a.a.; 
-       
biti mora brezbarven, bister in imeti izrazit vonj in okus po sadju, iz
katerega je izdelan.
8. člen
(pogoji za pridobitev pravice do uporabe označbe)
Pravico uporabe geografske označbe Dolenjski sadjevec pridobi
proizvajalec na podlagi poročila preizkusnega laboratorija za ugotavljanje
skladnosti žganih pijač in drugih alkoholnih pijač (v nadaljnjem besedilu:
organizacija za ugotavljanje skladnosti) določenega v skladu z zakonom, ki
ureja kmetijstvo, da Dolenjski sadjevec ustreza vsem zahtevam iz 2. člena tega
pravilnika.
9. člen
(ugotavljanje skladnosti)
Skladnost Dolenjskega sadjevca z geografsko označbo se
ugotavlja po določbah iz Pravilnika o žganih pijačah.
10. člen
(označevanje)
Dolenjski sadjevec mora biti označen skladno z Uredbo
110/2008/ES in Pravilnikom o žganih pijačah.
11. člen
(obveščanje)
Organizacija za ugotavljanje skladnosti enkrat letno obvešča
ministrstvo pristojno za kmetijstvo, gozdarstvo in prehrano o izdanih poročilih
o skladnosti za geografsko označbo Dolenjski sadjevec, najpozneje do 15. aprila
za preteklo leto.

Pravilnik o geografski označbi Dolenjski
sadjevec (Uradni list RS, št. 117/08) vsebuje naslednjo prehodno in
končni določbi:
»12. člen
(prehodno obdobje)
(1) Dolenjski sadjevec mora biti proizveden in označen v
skladu z zahtevami iz tega pravilnika, najpozneje do 31. decembra 2013. 
(2) Ne glede na določbo prejšnjega odstavka je Dolenjski
sadjevec, proizveden in označen pred 31. decembrom 2013, lahko v prometu do
porabe zalog.
13. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o označbi geografskega porekla Dolenjski sadjevec (Uradni list RS, št.
69/03,138/04 in 45/08 – ZKme-1).
14. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvi
Pravilnika o geografski označbi Dolenjski sadjevec (Uradni list RS, št. 14/14) vsebuje naslednjo končno določbo:
»4. člen
Ta pravilnik začne veljati petnajsti dan po objavi v Uradnem listu
Republike Slovenije.«.