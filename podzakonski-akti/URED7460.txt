1. člen
(vsebina)
Ta uredba določa postopek in natančnejše pogoje za izbiro centrov
za zbiranje oziroma predelavo lesa (v nadaljnjem besedilu: center), okuženega
ali z insekti napadenega, ki je predmet upravne izvršbe odločbe o sanitarni
sečnji, minimalne odkupne cene gozdnih lesnih sortimentov (v nadaljnjem
besedilu: sortimenti) in podrobnejši postopek prodaje sortimentov.
2. člen
(pogoji)
(1) Center mora izpolnjevati naslednje pogoje:
-       
je pravna oseba, registrirana za opravljanje dejavnosti na področju
gozdarstva oziroma lesarstva,
-       
je odprt za dovoz sortimentov vsak delavnik najmanj od 8. do 14. ure,
-       
obveže se, da bo odkupoval sortimente od Zavoda za gozdove Slovenije (v
nadaljnjem besedilu: Zavod) po najmanj minimalni odkupni ceni sortimentov v
skladu s to uredbo,
-       
zagotavlja prevoz sortimentov s kamionske ceste do lokacij zbiranja
sortimentov,
-       
na lokaciji zbiranja sortimentov postavi kontrolne lovne pasti za
podlubnike v skladu s predpisi, ki urejajo varstvo gozdov, pri čemer število in
način postavitve pasti za podlubnike določi Zavod, in
-       
druge pogoje, ki se nanašajo na ukrepe varstva gozdov, v skladu s
predpisom, ki ureja varstvo gozdov.
(2) Center ima lahko vzpostavljeno eno ali več lokacij, na
katerih izvaja zbiranje sortimentov. Lokacije za zbiranje sortimentov so trajna
ali začasna skladišča sortimentov, vzpostavljena v skladu s pogoji, določenimi
v predpisih, ki urejajo varstvo gozdov, in v skladu s predpisi o urejanju
prostora, ter so v lasti ali najemu centrov.
(3) Zavod naloži drugi osebi, ki izvaja upravno izvršbo, da
izvede naloge iz drugega do četrtega odstavka 5. člena in iz 6. člena te
uredbe.
3. člen
(postopek izbire centrov)
(1) Zavod v Uradnem listu Republike Slovenije in na svojih spletnih
straneh objavi javni razpis za izbor centrov. V javnem razpisu se določijo
podrobnejši pogoji iz prejšnjega člena.
(2) Odpiranje ponudb za izbiro centrov je javno. Komisija, ki
jo imenuje direktor Zavoda, pripravi seznam centrov, ki izpolnjujejo pogoje iz
te uredbe in javnega razpisa. Centre z upoštevanjem pogojev in meril iz javnega
razpisa z odločbo izbere direktor Zavoda za dobo dveh let.
(3) Z izbranimi centri Zavod sklene pogodbe za dobo dveh let,
v katerih se podrobneje uredijo medsebojna razmerja. Pogodbe se po poteku
pogodbenega roka lahko enkrat podaljšajo za dobo dveh let. Za podaljšanje
pogodbe mora center najmanj en mesec pred iztekom pogodbe poslati Zavodu
izjavo, da izpolnjuje pogoje, ki jih določata ta uredba in javni razpis, na podlagi
katerega je bil center izbran. Zavod preveri, ali center izpolnjuje predpisane
pogoje, izda odločbo iz prejšnjega odstavka in podaljša pogodbo.
(4) Za potrebe hitre in varne komunikacije med Zavodom ter
centrom se lahko odpre varen predal elektronske pošte, preko katerega poteka
vsa poslovna komunikacija.
(5) Seznam izbranih centrov in njihovih lokacij je objavljen na
spletnih straneh Zavoda.
4. člen
(minimalne odkupne cene)
(1) Minimalne odkupne cene sortimentov (franko kamionska cesta)
so določene v prilogi, ki je sestavni del te uredbe.
(2) Predlog minimalne odkupne cene sortimentov (franko kamionska
cesta) pripravi Gozdarski inštitut Slovenije na podlagi preverbe stanja na trgu
ter s primerjavo cen gozdnih lesnih sortimentov, katerih razvid vodi
Statistični urad Republike Slovenije. Predlog minimalne odkupne cene
sortimentov vsebuje cene po drevesnih vrstah in sortimentih ter cene za les
lubadark in preostali les, ki je razvrednoten zaradi bolezni in drugih žuželk.
(3) Predlog minimalne odkupne cene sortimentov iz prejšnjega odstavka
pripravi Gozdarski inštitut Slovenije in ga do 30. novembra tekočega leta za
naslednje leto pošlje ministrstvu, pristojnemu za gozdarstvo.
5. člen
(prodaja sortimentov)
(1) Zavod ob začetku postopka upravne izvršbe po drugi osebi
na svoji spletni strani objavi pričakovano količino in strukturo sortimentov,
ki bo predmet upravne izvršbe po drugi osebi, ter njeno okvirno lokacijo. Zavod
ob vsaki objavi navede tudi datum, do katerega zbira ponudbe centrov, in
okvirni datum, kdaj bodo sortimenti pripravljeni za odvoz s kamionske ceste.
(2) Druga oseba, ki izvaja upravno izvršbo, proda sortimente izbranemu
centru, ki ponudi najvišjo ceno.
(3) Če več izbranih centrov ponudi enako ceno, druga oseba,
ki izvaja upravno izvršbo, proda sortimente centru, ki ima lokacijo najbližje
kraju poseka sortimentov, ki so predmet prodaje. Center mora ponujene
sortimente odkupiti po ceni, ki jo je ponudil, če je ta višja od minimalne
odkupne cene, oziroma po minimalni odkupni ceni, določeni s to uredbo.
(4) Če se na ponudbo ne odzove noben center, mora sortimente
odkupiti center, ki ima lokacijo najbliže kraju poseka sortimentov, ki so
predmet prodaje, in sicer po minimalni odkupni ceni, določeni s to uredbo.
6. člen
(prevzem sortimentov)
(1) Druga oseba, ki izvaja upravno izvršbo, na kamionski cesti
oceni količino sortimentov ter hlodovino opremi s ploščicami za označevanje
sortimentov. Na podlagi tega sestavi nalog za prevzem sortimentov, ki ga
posreduje centru. V nalogu za prevzem sortimentov druga oseba, ki izvaja
upravno izvršbo, navede okvirne količine, razdeljene na sortimente po drevesnih
vrstah, prevzemno mesto, rok za prevzem ter kontaktno osebo druge osebe, ki
izvaja upravno izvršbo, z njenimi kontaktnimi podatki.
(2) Center na podlagi prejetega naloga za prevzem sortimentov
drugi osebi, ki izvaja upravno izvršbo, sporoči natančen čas prevzema
sortimentov na kamionski cesti. Druga oseba, ki izvaja upravno izvršbo, ob
predaji za vsak kamion opravi natančno izmero in določi sortimentacijo po drevesnih
vrstah in količinah sortimentov ter izda dobavnico. Center s podpisom dobavnice
prevzame sortimente in pridobi kopijo dobavnice, ki spremlja prevoz.
(3) Če je po mnenju centra sortimentacija ali količina
sortimentov drugačna, kot je določena v dobavnici, lahko center v roku dveh
delovnih dni od prevzema sortimentov na kamionski cesti drugi osebi, ki izvaja
upravno izvršbo, pošlje pisno reklamacijo. Center in druga oseba, ki izvaja
upravno izvršbo, morata v treh delovnih dneh po prejemu reklamacije opraviti skupen
pregled pošiljke in zapisniško uskladiti predmet reklamacije. Če do zapisniške
uskladitve ne pride, končno odločitev glede količin in sortimentacije sprejme
reklamacijska komisija, ki jo imenuje ministrstvo, pristojno za gozdarstvo.
(4) Če druga oseba, ki izvaja upravno izvršbo, v roku dveh delovnih
dni po prevzemu sortimentov na kamionski cesti ne prejme reklamacije, se šteje,
da se center s sortimentacijo in količino sortimentov strinja.
(5) Podlaga za finančni obračun sortimentov s strani centra sta
izmera in določitev sortimentacije iz drugega odstavka tega člena oziroma
odločitev komisije iz tretjega odstavka tega člena.
7. člen
(odpoved pogodbe)
Zavod lahko pogodbo iz 3. člena te uredbe predčasno in enostransko
odpove zaradi:
-       
zavrnitve odkupa sortimentov po pozivu druge osebe, ki izvaja upravno
izvršbo,
-       
ponavljajočih se (več kot dvakrat) neodzivnosti na nalog za prevzem
sortimentov v rokih, ki jih določi druga oseba, ki izvaja upravno izvršbo,
oziroma
-       
ponavljajočih se zamud pri plačilu kupnine (več kot dvakrat) za več kot
10 dni.
8. člen
(nadzor)
Nadzor nad izvajanjem te uredbe opravlja gozdarska inšpekcija.

Priloga:
Minimalne odkupne cene gozdnih lesnih sortimentov (franko kamionska cesta)

Uredba o postopku in natančnejših pogojih za
izbiro centrov za zbiranje oziroma predelavo lesa, okuženega ali z insekti
napadenega, ki je predmet upravne izvršbe odločbe o sanitarni sečnji, o
določitvi minimalne cene gozdnih lesnih sortimentov ter podrobnejšem postopku prodaje
gozdnih lesnih sortimentov (Uradni list RS, št. 15/17) vsebuje naslednjo končno določbo:
»9. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembi Uredbe o postopku in
natančnejših pogojih za izbiro centrov za zbiranje oziroma predelavo lesa, okuženega
ali z insekti napadenega, ki je predmet upravne izvršbe odločbe o sanitarni sečnji,
o določitvi minimalne cene gozdnih lesnih sortimentov ter podrobnejšem postopku
prodaje gozdnih lesnih sortimentov (Uradni list RS, št. 43/17) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi Uredbe o postopku in
natančnejših pogojih za izbiro centrov za zbiranje oziroma predelavo lesa, okuženega
ali z insekti napadenega, ki je predmet upravne izvršbe odločbe o sanitarni sečnji,
o določitvi minimalne cene gozdnih lesnih sortimentov ter podrobnejšem postopku
prodaje gozdnih lesnih sortimentov (Uradni list RS, št. 17/18) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba
o spremembi Uredbe o postopku in natančnejših pogojih za izbiro centrov za
zbiranje oziroma predelavo lesa, okuženega ali z insekti napadenega, ki je
predmet upravne izvršbe odločbe o sanitarni sečnji, o določitvi minimalne cene
gozdnih lesnih sortimentov ter podrobnejšem postopku prodaje gozdnih lesnih sortimentov
(Uradni list RS, št. 3/21)
vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po objavi v Uradnem
listu Republike Slovenije.«.