1. SPLOŠNE DOLOČBE
1. člen
(vsebina sklepa)
(1) Ta sklep določa podrobnejša
pravila glede izračuna kapitala plačilne institucije, in sicer:
(a)  sestavine in lastnosti kapitala ter odbitnih postavk;
(b)  razmerja in omejitve posameznih sestavin kapitala;
(c)  pravila glede izračunavanja, spremljanja in poročanja o kapitalu in
kapitalskih zahtevah.
(2) Podlago za izračun kapitala
plačilne institucije predstavljajo računovodski izkazi plačilne institucije,
sestavljeni skladno z zakonom, ki ureja gospodarske družbe.
(3) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. člen
(opredelitve pojmov)
(1) Pojmi, uporabljeni v tem sklepu,
imajo enak pomen kot v Zakonu o plačilnih storitvah in sistemih (v
nadaljevanju: ZPlaSS).
(2) Za namene tega sklepa veljajo
naslednje opredelitve pojmov:
1.    
"enote centralne ravni države", "enote regionalne ali
lokalne ravni države" ter "osebe javnega sektorja" imajo enak
pomen kot v določbah Sklepa o izračunu kapitalske zahteve za kreditno tveganje
po standardiziranem pristopu za banke in hranilnice (Uradni list RS, št. 135/06
in 104/07);
2.    
"poslovodstvo" ima enak pomen kot v določbah zakona, ki ureja
gospodarske družbe;
3.    
"organ nadzora" je pri delniški družbi z dvotirnim sistemom
upravljanja nadzorni svet, pri delniški družbi z enotirnim sistemom upravljanja
upravni odbor, pri družbi z omejeno odgovornostjo nadzorni svet, če ga družba
ima, oziroma pri drugi pravni osebi organ, ki je po zakonu ali njenih pravilih
pristojen in odgovoren za nadzor nad vodenjem njenih poslov;
4.    
"skupščina" ima enak pomen kot v določbah zakona, ki ureja
gospodarske družbe, pri tem pa se smiselno prilagodi glede na
pravnoorganizacijsko obliko plačilne institucije.
3. člen
(kapital)
(1) Kapital plačilne institucije se
glede na svoje lastnosti deli na dve kategoriji:
(a)  temeljni kapital,
(b)  dodatni kapital.
(2) Kapital plačilne institucije se
izračuna kot vsota temeljnega kapitala in dodatnega kapitala, pri čemer je potrebno
upoštevati:
(a)  odbitne postavke, ki se odštevajo od posamezne kategorije kapitala;
(b)  razmerja med posameznima kategorijama oziroma sestavinami kapitala.
(3) V izračun kapitala plačilne
institucije, ki je oseba javnega sektorja, se ne štejejo osebna jamstva, ki jih
enote centralne ravni države ali enote regionalne ali lokalne ravni države
izdajo plačilni instituciji.
4. člen
(razmerja ter omejitve med posameznima
kategorijama oziroma sestavinami kapitala)
(1) Plačilna institucija mora stalno
izpolnjevati naslednje razmerje in omejitev med posameznimi kategorijami
oziroma sestavinami kapitala:
(a)  dodatni kapital ne sme presegati zneska temeljnega kapitala;
(b)  vsota prednostnih kumulativnih delnic s fiksnim donosom ne sme
presegati 50% temeljnega kapitala;
(c)  vsota prednostnih nekumulativnih delnic in kapitalskih rezerv,
povezanih s prednostnimi nekumulativnimi delnicami, ne sme presegati 35%
temeljnega kapitala.
(2) Morebitni presežki posamezne
kategorije oziroma sestavin kapitala plačilne institucije nad razmerjem ter
omejitvijo iz prvega odstavka tega člena se ne smejo upoštevati pri izračunu
kapitala.
2. TEMELJNI KAPITAL
5. člen
(izračun temeljnega kapitala)
(1) Temeljni kapital plačilne
institucije je vsota naslednjih postavk:
(a)  vplačani osnovni kapital in kapitalske rezerve iz 6. člena tega
sklepa v obsegu, ki zagotavlja upoštevanje omejitve iz točke (c) prvega
odstavka 4. člena tega sklepa;
(b)  rezerve in preneseni čisti poslovni izid iz 7. člena tega sklepa;
zmanjšana za naslednje postavke:
(c)  lastne delnice in lastni poslovni deleži, ki imajo značilnosti
temeljnega kapitala, po knjigovodski vrednosti;
Upošteva se znesek lastnih delnic ter
znesek z lastnimi delnicami izenačenih delnic po 251. in 252. členu Zakonu o gospodarskih družbah (Uradni list RS, št. 65/09 – uradno prečiščeno
besedilo).
(d)  neopredmetena sredstva, vključno s presežkom iz prevrednotenja iz
tega naslova in dolgoročne aktivne časovne razmejitve;
(e)  čista izguba poslovnega leta oziroma izguba med letom;
(f)   druge postavke;
Upoštevajo se drugi negativni (neto)
presežki iz prevrednotenja, ki niso povezani z odbitnimi postavkami temeljnega
kapitala in ne štejejo kot sestavina dodatnega kapitala oziroma se ne upoštevajo
v izračun kapitala.
(2) Sestavine temeljnega kapitala
plačilne institucije iz točke (a) in (b) prvega odstavka tega člena morajo
imeti najmanj naslednje lastnosti:
(a)  so stalne oziroma brez kakor koli določene ali nakazane zapadlosti;
(b)  so neomejeno razpoložljive za takojšnje pokrivanje tveganj in
izgube v času rednega poslovanja;
(c)  so proste vseh predvidljivih davčnih obremenitev oziroma se lahko
upoštevajo le v višini, ki se lahko uporabi za kritje tveganj in izgube,
upoštevajoč davčne obremenitve;
(d)  so podrejene obveznostim do vseh drugih upnikov;
(e)  plačilna institucija lahko omeji izplačilo donosov.
6. člen
(vplačani osnovni kapital in kapitalske
rezerve)
Vplačani osnovni kapital in kapitalske
rezerve iz točke (a) prvega odstavka 5. člena tega sklepa sestavljajo:
(a)  navadne delnice in prednostne nekumulativne delnice po nominalni
vrednosti, zmanjšane za znesek nevpoklicanega kapitala iz tega naslova in
terjatev za nevplačani vpoklicani kapital iz tega naslova;
(b)  kapitalske rezerve, povezane z delnicami iz točke (a) tega
odstavka.
7. člen
(rezerve in preneseni čisti poslovni izid)
(1) Rezerve in preneseni čisti
poslovni izid iz točke (b) prvega odstavka 5. člena tega sklepa sestavljajo:
(a)  rezerve iz dobička, v delu, za katerega se predvideva, da bo ostal
še naprej sestavina kapitala in ne bo izplačan;
(b)  preneseni čisti poslovni izid, ki zajema:
- 
preneseni čisti dobiček iz prejšnjih let, ki je neobremenjen z
morebitnimi prihodnjimi obveznostmi in je potrjen na skupščini plačilne
institucije, v delu, za katerega se predvideva, da bo ostal še naprej sestavina
kapitala in ne bo izplačan;
- 
preneseno čisto izgubo iz prejšnjih let;
(c)  dobiček med letom, če so izpolnjeni vsi naslednji pogoji:
- 
višino dobička potrdi pooblaščeni revizor s pisnim mnenjem; v enaki
višini se dobiček lahko vključi v izračun temeljnega kapitala tudi v naslednjih
poročevalskih obdobjih, če je plačilna institucija realizirala višji dobiček od
tistega, ki ga je potrdil revizor;
- 
dobiček je zmanjšan za morebitne vmesne (delne) dividende, izplačane med
letom, davke in druge obveznosti, ki bremenijo dobiček;
- 
sredstva in obveznosti do virov sredstev plačilne institucije so
vrednotene v skladu z veljavnimi računovodskimi standardi po zakonu, ki ureja
gospodarske družbe;
- 
poslovodstvo in organ nadzora plačilne institucije so sprejeli
odločitev, na podlagi katere se utemeljeno predvideva razporeditev dobička v
rezerve ali v preneseni čisti poslovni izid, ki ga ni mogoče uporabiti za
izplačilo lastnikom ali drugim osebam;
- 
vsa zahtevana dokazila, našteta v zgornjih alinejah, mora plačilna
institucija posredovati Banki Slovenije skupaj s poročili za izračun kapitala,
ki so sestavni del tega sklepa.
(2) Pod pogoji iz točke c) prvega
odstavka tega člena lahko plačilna institucija v obdobju do sklepa skupščine o
uporabi bilančnega dobička pri izračunu temeljnega kapitala upošteva čisti
dobiček poslovnega leta.
(3) V okviru postavke rezerve in
preneseni čisti poslovni izid se ne upoštevajo presežki iz prevrednotenja
(dobički ali izgube), ki izhajajo iz varovanja denarnih tokov finančnih
instrumentov, merjenih po odplačni vrednosti, ter dobički ali izgube, nastale
na podlagi uporabe opcije poštene vrednosti za obveznosti plačilne institucije
in so posledica sprememb v boniteti same plačilne institucije.
(4) Seštevek postavk iz prvega odstavka
tega člena se zmanjša za naslednje postavke:
(a)  negativni učinki iz presežka iz prevrednotenja v zvezi z delnicami
in deleži, razpoložljivimi za prodajo in izkazanimi po pošteni vrednosti;
(b)  kumulativni dobički iz naložbenih nepremičnin, merjenih po modelu
poštene vrednosti;
(c)  neto dobički iz naslova kapitalizacije prihodnjih donosov
listinjenih izpostavljenosti, ki izboljšujejo kreditno kvaliteto teh
izpostavljenosti, če je plačilna institucija v vlogi originatorja listinjenja.
3. DODATNI KAPITAL
8. člen
(izračun dodatnega kapitala)
(1) Dodatni kapital plačilne
institucije je vsota naslednjih postavk:
(a)  presežki iz prevrednotenja iz 9. člena tega sklepa;
(b)  prednostne kumulativne delnice iz 10. člena tega sklepa.
(2) Pri izračunu dodatnega kapitala se
postavke iz prvega odstavka tega člena uporabijo v obsegu, ki zagotavlja
upoštevanje razmerja in omejitve med posameznima kategorijama oziroma
sestavinami kapitala iz prvega odstavka 4. člena tega sklepa.
(3) Sestavina dodatnega kapitala iz
točke (a) prvega odstavka tega člena mora imeti najmanj naslednje lastnosti:
(a)  je neomejeno razpoložljiva za takojšnje pokrivanje tveganj in
izgube v času rednega poslovanja;
(b)  mora biti prosta vseh predvidljivih davčnih obremenitev oziroma se
lahko upošteva le v višini, ki se lahko uporabi za kritje tveganj in izgube,
upoštevajoč davčne obremenitve.
9. člen
(presežki iz prevrednotenja)
Med sestavine dodatnega kapitala se
upoštevajo naslednji presežki iz prevrednotenja:
(a)  80% zneska pozitivnih učinkov iz presežka iz prevrednotenja v zvezi
z delnicami in deleži, razpoložljivimi za prodajo in izkazanimi po pošteni
vrednosti;
(b)  80% zneska kumulativnih pozitivnih učinkov iz presežka iz
prevrednotenja v zvezi z opredmetenimi osnovnimi sredstvi, vrednotenimi po
modelu poštene vrednosti;
(c)  80% zneska kumulativnih dobičkov iz naložbenih nepremičnin,
merjenih po modelu poštene vrednosti.
10. člen
(prednostne kumulativne delnice)
(1) V dodatni kapital plačilne
institucije se lahko vključujejo tudi:
(a)  prednostne kumulativne delnice po nominalni vrednosti, zmanjšane za
znesek nevpoklicanega kapitala iz tega naslova in terjatev za nevplačani
vpoklicani kapital iz tega naslova;
(b)  kapitalske rezerve, povezane z delnicami iz točke (a) tega
odstavka.
(2) Postavke iz točke (a) in (b)
prvega odstavka tega člena se pri izračunu višine dodatnega kapitala zmanjšajo
za lastne prednostne delnice, ki imajo značilnosti dodatnega kapitala, pri
čemer se upoštevajo enaka pravila, kakor so navedena v točki (c) prvega
odstavka 5. člena tega sklepa.
(3) Prednostne kumulativne delnice iz
prvega odstavka tega člena morajo za vključevanje med sestavine dodatnega
kapitala v celoti izpolnjevati naslednje pogoje:
(a)  so stalne oziroma so brez kakor koli določene ali nakazane
zapadlosti;
(b)  so neomejeno razpoložljive za takojšnje pokrivanje tveganj in
izgube v času rednega poslovanja;
(c)  so podrejene obveznostim do navadnih upnikov;
(d)  morajo biti proste vseh predvidljivih davčnih obremenitev oziroma
se lahko upoštevajo le v višini, ki se lahko uporabi za kritje tveganj in
izgube, upoštevajoč davčne obremenitve;
(e)  plačilna institucija lahko omeji izplačilo donosov.
4. ODBITNE POSTAVKE OD TEMELJNEGA IN DODATNEGA KAPITALA
11. člen
(odbitne postavke)
(1) Temeljni kapital plačilne
institucije se zmanjša za polovico vsote vseh odbitnih postavk iz drugega odstavka
tega člena, druga polovica te vsote pa se odšteje od dodatnega kapitala. Ne
glede na prvi stavek, se v primeru, da polovica seštevka vseh odbitnih postavk
iz drugega odstavka tega člena presega dodatni kapital, presežek vsote odbitnih
postavk odšteje od temeljnega kapitala plačilne institucije.
(2) Odbitne postavke so:
(a)  naložbe v delnice in deleže, kreditne ali finančne institucije ali
družbe za upravljanje, ki posamično presegajo 10% osnovnega kapitala, kreditne
ali finančne institucije ali družbe za upravljanje;
Upoštevajo se naložbe plačilne institucije
v delnice, poslovne deleže ali druge pravice, na podlagi katerih plačilna
institucija pridobi več kot 10% osnovnega kapitala drugih plačilnih, kreditnih
ali finančnih institucij ali družbe za upravljanje. Za namen ugotavljanja
deleža v osnovnem kapitalu se upoštevajo vse neposredne in posredne naložbe
plačilne institucije v osnovni kapital drugih plačilnih, kreditnih ali finančnih
institucij ali družb za upravljanje, kot odbitne postavke pa se upoštevajo le
neposredne naložbe plačilne institucije.
(b)  naložbe v druge instrumente, kreditne ali finančne institucije ali
družbe za upravljanje, v katerih je plačilna institucija posamično pridobila
več kot 10% osnovnega kapitala;
Upoštevajo se naložbe plačilne institucije
v druge instrumente oziroma sestavine drugih plačilnih, kreditnih ali finančnih
institucij ali družb za upravljanje, ki se lahko upoštevajo v izračunu
njihovega kapitala in niso naložbe iz točke (a) tega odstavka.
(c)  naložbe plačilne institucije v delnice in deleže ter druge instrumente
ali sestavine, kreditne ali finančne institucije ali družbe za upravljanje, ki
posamično ne presegajo 10% osnovnega kapitala, kreditne ali finančne
institucije ali družbe za upravljanje;
Naložbe plačilne institucije v kapital
oziroma druge instrumente ali sestavine kapitala, kreditne ali finančne
institucije ali družbe za upravljanje, ki ne spadajo v točki (a) oziroma (b)
tega odstavka, se odštevajo v znesku, ki presega 10% seštevka temeljnega in
dodatnega kapitala plačilne institucije, izračunanega pred odštetjem postavk iz
tega člena.
(d)  udeležbe plačilne institucije v zavarovalnicah, pozavarovalnicah, pokojninskih
družbah in zavarovalnih holdingih;
Upoštevajo se naložbe plačilne institucije
v delnice, poslovne deleže ali druge pravice, na podlagi katerih je plačilna
institucija udeležena v zavarovalnicah, pozavarovalnicah, pokojninskih družbah
in zavarovalnih holdingih. Za namen ugotavljanja udeležbe se upoštevajo vsa
neposredna in posredna imetništva plačilne institucije v poslovnih deležih,
delnicah ali drugih pravicah v zavarovalnicah, pozavarovalnicah, pokojninskih
družbah in zavarovalnih holdingih, kot odbitne postavke pa se upoštevajo le
neposredne naložbe plačilne institucije.
(e)  naložbe v druge instrumente zavarovalnic, pozavarovalnic, pokojninskih
družb in zavarovalnih holdingih, v katerih je plačilna institucija udeležena;
Upoštevajo se naložbe v tiste instrumente
navedenih oseb, ki se v skladu s členom 16(3) Direktive 73/239/EGS z dne 24. junija
1973 o usklajevanju zakonov in drugih predpisov o začetku opravljanja in
opravljanju dejavnosti neposrednega zavarovanja razen življenjskega zavarovanja
in členom 27(3) Direktive 2002/83/ES z dne 5. novembra 2002 o življenjskem
zavarovanju lahko upoštevajo pri izračunu njihovega kapitala (prednostne
kumulativne delnice, podrejeni dolg, vrednostni papirji brez zapadlosti ter
drugi instrumenti, ki izpolnjujejo v navedenih določbah predpisane pogoje).
5. POROČANJE IN IZVAJANJE SKLEPA
12. člen
(poročanje)
(1) Plačilna institucija mora razviti
ustrezne sisteme in postopke za izračun in spremljanje kapitala in kapitalske
zahteve ter zagotoviti pravilno in pravočasno poročanje Banki Slovenije o
kapitalu in kapitalski zahtevi v vsebini, kot je določena v obrazcih z oznako
KPI 1 in KPI 2, ki sta sestavni del tega sklepa.
(2) Plačilna institucija mora poročati
podatke v pisni obliki, v obrazcih KPI 1 in KPI 2, po stanju na zadnji dan poslovnega leta.
(3) Plačilna institucija mora
predložiti poročili iz drugega odstavka tega člena najkasneje do desetega
delovnega dne po izteku roka za predložitev nerevidiranih računovodskih izkazov
Banki Slovenije v skladu s 64. členom ZPlaSS.
(4) V primeru posebne zahteve Banke
Slovenije mora plačilna institucija poročila iz drugega odstavka tega člena izdelati
in predložiti tudi po stanju na dan in v rokih, ki ju določi Banka Slovenije.
13. člen
(izvajanje sklepa)
Pri uporabi določb tega sklepa se posamezne
sestavine kapitala in odbitne postavke ustrezno prilagodijo glede na
pravnoorganizacijsko obliko plačilne institucije.
6. UPORABA SKLEPA ZA KLIRINŠKE DRUŽBE IN DRUŽBE ZA
IZDAJO ELEKTRONSKEGA DENARJA
14. člen
(smiselna uporaba)
(1) Določila tega sklepa se v skladu s
šestim odstavkom 137.c člena ZPlaSS in petim odstavkom 174. člena ZPlaSS
smiselno uporabljajo tudi za družbe za izdajo elektronskega denarja in
klirinške družbe, ki so pridobile dovoljenje Banke Slovenije za opravljanje
storitev izdajanja elektronskega denarja oziroma storitev upravljanja
plačilnega sistema.
(2) Družba za izdajo elektronskega denarja,
ki poleg storitev izdajanja elektronskega denarja opravlja tudi plačilne
storitve, ki niso povezane z izdajo elektronskega denarja, mora z upoštevanjem
šestega odstavka 137.c člena v povezavi z drugo točko 55. člena ZPlaSS
izračunavati in spremljati kapital ter poročati Banki Slovenije v smislu 12.
člena tega sklepa ločeno za dejavnost izdajanja elektronskega denarja ter za
dejavnost plačilnih storitev, ki niso povezane z izdajo elektronskega denarja.

Priloga
1: Obrazec KPI 1: Poročilo o izračunu kapitala plačilne institucije
Priloga
2: Obrazec KPI 2: Poročilo o izračunu kapitalske zahteve plačilne institucije

Sklep o kapitalu plačilnih institucij (Uradni list RS,
št. 73/09)
vsebuje naslednjo končno določbo:
»7. KONČNA DOLOČBA
15. člen
(veljavnost
določb)
Ta sklep začne veljati 1. novembra
2009.«.

Sklep o spremembah in dopolnitvah Sklepa o kapitalu
plačilnih institucij (Uradni list RS, št. 30/11)
vsebuje naslednjo končno določbo:
»7. člen
Ta sklep začne veljati 30. 4. 2011.«.