SPLOŠNE DOLOČBE
1. člen
(vsebina)
(1) Ta pravilnik določa podrobnejše
pogoje za vzrejne, dobaviteljske in uporabniške organizacije ter podrobnejše
pogoje za izvajanje poskusov na živalih v skladu z Direktivo 2010/63/EU
Evropskega parlamenta in Sveta z dne 22. septembra 2010 o zaščiti živali,
ki se uporabljajo v znanstvene namene (UL L št. 276 z dne 20. 10. 2010,
str. 33; v nadaljnjem besedilu: Direktiva 2010/63/EU).
(2) Ta pravilnik določa tudi pogoje za
izvajanje znanstvenoraziskovalnega ali izobraževalnega dela na izoliranih
organih, tkivih in truplih v ta namen usmrčenih živali.
(3) Ta pravilnik se uporablja, kadar
se živali uporabljajo ali so namenjene uporabi v poskusih in kadar se živali
vzrejajo z namenom, da se njihovi organi, tkiva in trupla uporabijo v
znanstvenoraziskovalne ali izobraževalne namene. Ta pravilnik se uporablja,
dokler živali iz prejšnjega stavka niso usmrčene, vrnjene na izvorno mesto, v
rejo ali primerno naravno okolje.
(4) V zvezi z izvajanjem poskusov na
živalih je priporočeno upoštevati Priporočilo Komisije z dne 18. julija
2007 o smernicah za bivališča in oskrbo živali, ki se uporabljajo za poskusne
in druge znanstvene namene (UL L št. 197 z dne 30. 7. 2007, str. 1), ki je
dostopno na spletni strani Uprave Republike Slovenije za varno hrano,
veterinarstvo in varstvo rastlin (v nadaljnjem besedilu: Uprava).
2. člen
(strožji nacionalni ukrepi)
Ne glede na strožje določbe tega pravilnika
je dovoljena:
-       
nabava ali uporaba živali, ki so rejene ali gojene v drugi državi
članici po pogojih iz Direktive 2010/63/EU;
-       
dajanje na trg proizvodov, ki so v skladu z Direktivo 2010/63/EU
proizvedeni s pomočjo uporabe živali iz prejšnje alineje.
3. člen
(pomen izrazov)
Izrazi, uporabljeni v tem pravilniku, imajo
naslednji pomen:
a)     bistvena biomedicinska raziskava je temeljna, uporabna ali
translacijska raziskava, namenjena pridobivanju znanja na področju medicine s
ciljem odvračanja, preprečevanja, diagnosticiranja ali zdravljenja bolezni,
splošne oslabelosti ali potencialno življenje ogrožajočih kliničnih stanj pri
človeku;
b)     objekt pomeni ustanovo v skladu s 3. točko 3. člena Direktive
2010/63/EU;
c)     poskus na živali pomeni postopek iz 1. točke 3. člena Direktive
2010/63/EU in je uporaba poskusne živali v poskusne ali druge znanstvene ali
izobraževalne namene, ki lahko živali povzroči trpljenje, stisko ali trajne
poškodbe, enakovredne ali hujše od vboda igle, izvedenega v skladu z dobro
veterinarsko prakso in vključuje ravnanje, ki namenoma povzroči ali lahko
povzroči rojstvo ali izvalitev živali ali ustvari in ohranja pri življenju
gensko spremenjene linije živali v stanju, ki povzročijo pri živalih bolečino,
trpljenje, stisko ali trajne poškodbe, vendar izključuje usmrtitev živali samo
zaradi uporabe njihovih organov ali tkiv. Za poskus šteje uporaba živali tudi v
primerih, ko se ji z anestetiki, analgetiki ali z drugimi metodami preprečuje
bolečina, trpljenje, stiska ali trajne poškodbe;
č)    za
potrebe tega pravilnika primati pomenijo primate razen človeka.
II. ŽIVALI V POSKUSIH
4. člen
(živali v poskusih)
(1) V poskusih se lahko uporabljajo
živali naslednjih vrst, če so bile vzrejene ali gojene oziroma skotene in
rejene kot laboratorijske živali:
-       
miš (Mus musculus);
-       
podgana (Rattus norvegicus);
-       
morski prašiček (Cavia porcellus);
-       
sirski (zlati) hrček (Mesocricetus auratus);
-       
kitajski hrček (Cricetulus griseus);
-       
mongolska puščavska podgana (mongolski skakač) (Meriones unguiculatus);
-       
kunec (Oryctolagus cuniculus);
-       
pes (Canis familiaris);
-       
mačka (Felis catus);
-       
vse vrste primatov;
-       
žaba (Xenopus (laevis, tropicalis), Rana (temporaria, pipiens));
-       
cebrica (Danio rerio).
(2) Ne glede na prejšnji odstavek se
lahko za izvajanje poskusov na rejnih ali drugače vzrejenih živalih izda
dovoljenje za poskus na podlagi znanstvene utemeljitve in ocene etične komisije
za poskuse na živalih (v nadaljnjem besedilu: etična komisija).
5. člen
(prostoživeče živali)
(1) Prostoživeče živali se v poskusih
ne uporabljajo.
(2) Ne glede na prejšnji odstavek se
lahko za izvajanje poskusov na prostoživečih živalih izda dovoljenje za poskus
na podlagi:
-       
znanstvene utemeljitve, da namena poskusa ni mogoče doseči z uporabo
laboratorijske živali iz prvega odstavka prejšnjega člena;
-       
dovoljenja za odvzem živali iz narave in uporabo živali v
znanstvenoraziskovalne namene v skladu s predpisi, ki urejajo varstvo narave,
in
-       
ocene etične komisije iz 22. člena tega pravilnika.
(3) Če so prostoživeče živali ogrožene
vrste iz Priloge A Uredbe Sveta (ES) št. 338/97 z dne 9. decembra 1996 o
varstvu prosto živečih živalskih in rastlinskih vrst z zakonsko ureditvijo
trgovine z njimi (UL L št. 61 z dne 3. 3. 1997, str. 1), zadnjič
spremenjene z Uredbo Komisije (EU) št. 709/2010 z dne 22. julija 2010 (UL
L št. 1 z dne 12. 8. 2010, str. 1), se pod pogoji iz prejšnjega odstavka
lahko dovoljenje izda le, če je namen poskusa raziskava usmerjena v ohranjanje
zadevne živalske vrste, ali bistvena biomedicinska raziskava, če se zadevna
ogrožena živalska vrsta izkaže kot edina primerna.
6. člen
(primati)
(1) Primati se v poskusih ne
uporabljajo, razen če so laboratorijske živali in se uporabljajo pod pogoji in
za namene iz prejšnjega člena.
(2) Ne glede na prejšnji odstavek se
človeku podobne opice (npr. šimpanzi, gorile, orangutani, giboni) v poskusih ne
uporabljajo.
7. člen
(zapuščene živali)
Zapuščene hišne in rejne živali se v
poskusih ne uporabljajo.
8. člen
(podatki o psih, mačkah ter primatih in
označitev živali)
(1) Vzrejna organizacija ob rojstvu
ali na dan rojstva za vsakega psa, mačko in primata vzpostavi identifikacijsko
knjižico, v katero vpiše podatke o identiteti živali, kraju in datumu rojstva
ter vzrejni organizaciji. V to knjižico se vpisujejo podatki o reprodukciji,
veterinarski oskrbi in socialnih podrobnostih posamezne živali ter o projektih,
v katerih je bila uporabljena. Identifikacijska knjižica spremlja žival, dokler
se uporablja v poskusih. Če se na koncu poskusa žival vrača v rejo ali odda v
posvojitev kot hišna žival, jo mora spremljati dokumentacija s podatki o
veterinarski oskrbi in socialnih podrobnostih iz njene identifikacijske
knjižice. Organizacije morajo hraniti podatke vsaj še 5 let po smrti živali ali
njeni vrnitvi v rejo ali oddajo v posvojitev kot hišne živali in morajo biti na
vpogled uradnemu veterinarju na njegovo zahtevo.
(2) Če so poskusne živali psi, mačke
in primati, morajo biti pred odstavitvijo od matere individualno in trajno
označeni, psi in mačke v skladu s predpisi, ki urejajo identifikacijo in
registracijo hišnih živali in nekomercialne premike hišnih živali znotraj držav
Evropske unije (v nadaljnjem besedilu: EU), primati pa v skladu s predpisi, ki
urejajo označevanje živali prostoživečih vrst v ujetništvu. Če označitev živali
pred odstavitvijo ni mogoča, pa se žival prestavi v drugo organizacijo, mora
organizacija, ki tako žival sprejme, do označitve živali vzdrževati popolno
dokumentacijo o živali, zlasti o njeni materi, in žival najpozneje v treh
delovnih dneh označiti.
(3) Če so poskusne živali rejne
živali, morajo biti označene v skladu s predpisi, ki urejajo identifikacijo in
registracijo rejnih živali.
(4) Če so poskusne živali prostoživeče
živali, morajo biti označene v skladu s predpisi, ki urejajo označevanje živali
prosto živečih vrst v ujetništvu.
(5) Ostale poskusne živali se
individualno označijo na čim manj boleč način ali pa se označijo kletke s
podatki o identiteti in izvoru živali ter namenu nastanitve.
(6) Pri premikih poskusnih živali iz
ene organizacije v drugo znotraj države mora živali spremljati spremni dokument
za poskusne živali na obrazcu A iz Priloge 1, ki je sestavni del tega
pravilnika (v nadaljnjem besedilu: Priloga 1).
III. VZREJNE, DOBAVITELJSKE IN UPORABNIŠKE ORGANIZACIJE
9. člen
(splošni pogoji)
(1) Vzrejna organizacija mora
izpolnjevati naslednje pogoje:
a)     minimalne standarde nastanitve in oskrbe živali iz Priloge 2, ki je
sestavni del tega pravilnika (v nadaljnjem besedilu: Priloga 2);
b)     ima osebje, ki izpolnjuje kadrovske pogoje iz 12. člena tega
pravilnika;
c)     ima Komisijo za dobrobit živali iz 19. člena tega pravilnika;
č)    ima zagotovljeno varovanje zdravja živali iz
11. člena tega pravilnika;
d)     ima zagotovljeno odstranjevanje živalskih trupel v skladu s
predpisi, ki urejajo pogoje in način odstranjevanja živalskih stranskih
proizvodov (v nadaljnjem besedilu: ŽSP);
e)     ima zagotovljen prevoz živali v skladu z zakonom, ki ureja zaščito
živali;
f)      ima v primeru vzreje primatov v pisni obliki vzpostavljen načrt za
povečanje deleža živali, ki so potomci primatov, vzrejenih v ujetništvu.
(2) Dobaviteljska organizacija mora
izpolnjevati naslednje pogoje:
a)     minimalne standarde nastanitve in oskrbe živali iz Priloge 2, če
ima živali nastanjene več kot en dan;
b)     ima osebje, ki izpolnjuje kadrovske pogoje iz 12. člena tega
pravilnika;
c)     ima Komisijo za dobrobit živali iz 19. člena tega pravilnika;
č)    ima zagotovljeno varovanje zdravja živali iz
11. člena tega pravilnika;
d)     ima zagotovljeno odstranjevanje živalskih trupel v skladu s
predpisi, ki urejajo pogoje in način odstranjevanja ŽSP;
e)     ima zagotovljen prevoz živali v skladu z zakonom, ki ureja zaščito
živali.
(3) Uporabniška organizacija mora
izpolnjevati naslednje pogoje:
a)     minimalne standarde nastanitve in oskrbe živali iz Priloge 2;
b)     ima osebje, ki izpolnjuje kadrovske pogoje iz 12. člena tega
pravilnika;
c)     ima Komisijo za dobrobit živali iz 19. člena tega pravilnika;
č)    ima zagotovljeno varovanje zdravja živali iz
11. člena tega pravilnika;
d)     ima zagotovljeno odstranjevanje živalskih trupel v skladu s
predpisi, ki urejajo pogoje in način odstranjevanja ŽSP;
e)     ima zagotovljen prevoz živali v skladu z zakonom, ki ureja zaščito
živali;
f)      glede na vrsto izvajanja poskusov zagotavlja takšne naprave in
opremo za izvajanje poskusov na živalih, katerih oblika, zgradba in metode
delovanja zagotavljajo učinkovito izvajanje poskusov s ciljem pridobiti
zanesljive rezultate ob uporabi najmanjšega števila živali in povzročanju
najnižje stopnje bolečin, trpljenja, stiske ali trajnih poškodb.
10. člen
(oskrba in nastanitev živali)
(1) Vzrejne, dobaviteljske in
uporabniške organizacije (v nadaljnjem besedilu: organizacije) morajo v zvezi z
oskrbo in nastanitvijo živali zagotoviti, da:
a)     imajo živali glede na vrsto ustrezno nastanitev in okolje, ki jim
omogoča, da lahko zadovoljujejo svoje fiziološke in etološke potrebe;
b)     imajo živali zagotovljeno krmo, vodo in oskrbo, ki je primerna
njihovemu zdravju in optimalnemu počutju;
c)     pogoje okolja dnevno preverja oskrbovalec živali ali druga v ta
namen določena oseba, ki v primeru ugotovljenih nepravilnostih o tem čim prej
obvesti strokovnjaka za dobrobit živali oziroma vodjo projekta, ki mora
ukrepati tako, da se kakršnakoli hiba ali bolečine, trpljenje, stiska ali
trajne poškodbe, ki se jim je mogoče izogniti, nemudoma odpravijo.
(2) Minimalni standardi nastanitve in
oskrbe živali so določeni v Prilogi 2.
11. člen
(zdravje živali)
(1) Organizacije morajo zagotavljati
varovanje zdravja živali preko imenovanega veterinarja na podlagi pisnega
dogovora o sodelovanju z veterinarsko organizacijo.
(2) Vzrejne organizacije morajo
zagotavljati redno kontrolo zdravja živali v skladu z zakonom, ki ureja
veterinarstvo, in zakonom, ki ureja veterinarska merila skladnosti.
(3) Vzrejne organizacije morajo imeti
glede nadzora zdravja živali:
-       
vnaprej pripravljen letni načrt spremljanja nadzora nad boleznimi živali
in zoonozami, glede na vrsto živali, ki je pripravljen v sodelovanju z
imenovanim veterinarjem;
-       
zagotovljeno klinično, laboratorijsko in patomorfološko diagnostiko in
-       
opravljena preventivna cepljenja in diagnostične preiskave v skladu s
predpisanimi preventivnimi ukrepi.
(4) Za dokazovanje odsotnosti bolezni
mora biti odvzet reprezentativni vzorec. Vzorec je reprezentativen, če so
rezultati preiskave na vzorcu enaki, kot bi bili rezultati preiskave na celotni
populaciji. Velikost posameznega vzorca je treba prilagoditi velikosti
obstoječe populacije živali.
(5) V primeru pozitivnih rezultatov je
treba glede na bolezen opraviti ustrezno zdravljenje in izvesti preventivne
ukrepe ter po izvedenih ukrepih opraviti ponovno kontrolo zdravja živali v
skladu s predpisi, ki urejajo bolezni živali. K ukrepom sodi tudi prepoved prometa
z živalmi, razkuževanje prostorov in opreme ter odstranjevanje živalskih
trupel, iztrebkov in nastila v skladu s predpisi, ki urejajo ravnanje z ŽSP.
(6) V organizacijah je treba voditi
evidence o rezultatih krvnih preiskav in drugih diagnostičnih postopkih,
primerih bolezni in uporabljenem zdravljenju, patomorfoloških rezultatih
pregledov živali, ki so poginile v organizaciji, vključno z mrtvorojenimi
živalmi ter opažanjih v času izolacije ali karantene živali.
(7) Dokazila o izvedenih preiskavah in
potrebnih ukrepih morajo biti na vpogled uradnemu veterinarju na njegovo zahtevo.
12. člen
(kadrovski pogoji)
(1) Organizacije morajo na kraju samem
imeti osebe, ki so pred opravljanjem nalog izobražene in usposobljene v skladu
s tem pravilnikom, in sicer:
a)    
vzrejne in dobaviteljske organizacije:
- 
oskrbovalca živali,
- 
osebo, ki žival usmrti,
- 
strokovnjaka za dobrobit živali in
- 
imenovanega veterinarja;
b)    
uporabniške organizacije:
- 
oskrbovalca živali,
- 
osebo, ki žival usmrti,
- 
izvajalca oziroma izvajalce poskusa na živalih,
- 
vodjo poskusa oziroma projekta,
- 
strokovnjaka za dobrobit živali in
- 
imenovanega veterinarja.
(2) Osebe iz prejšnjega odstavka
morajo imeti svoje namestnike.
(3) Če je oskrbovalec živali
usposobljen za usmrtitev živali, lahko opravlja tudi naloge osebe, ki žival
usmrti.
(4) Če so v organizaciji nastanjeni
nižji vretenčarji (plazilci, dvoživke in ribe) ali glavonožci (Cephalopoda), je
lahko namesto veterinarja imenovana oseba, ki je po izobrazbi univerzitetni
diplomirani biolog, ki mora v primeru zdravljenja živali sodelovati z
veterinarjem.
(5) Če je strokovnjak za dobrobit
živali po izobrazbi doktor veterinarske medicine, lahko opravlja naloge
imenovanega veterinarja.
13. člen
(izobrazba osebja in delovne izkušnje)
(1) Oskrbovalec živali in oseba, ki žival
usmrti, morata imeti dokončano najmanj srednješolsko izobrazbo. 
(2) Izvajalec poskusa na živalih mora imeti
dokončan najmanj študijski program prve stopnje ali temu ustrezno raven
izobrazbe ali zaključene najmanj tri letnike enovitega magistrskega študija, v
vseh primerih s področja veterinarstva, medicine, biologije, farmacije,
biokemije ali zootehnike po klasifikacijskem sistemu izobraževanja in
usposabljanja – KLASIUS. 
(3) Vodja poskusa oziroma projekta mora
imeti: 
-       
dokončan najmanj študijski program tretje stopnje ali temu ustrezno
raven izobrazbe oziroma za predpisane poskuse dokončan najmanj študij druge
stopnje ali temu ustrezno raven izobrazbe, v vseh primerih s področja
veterinarstva, medicine, biologije, farmacije, biokemije ali zootehnike,
povezanega z delom, ki ga izvaja, po klasifikacijskem sistemu izobraževanja in
usposabljanja – KLASIUS, in 
-       
specifično znanje glede vrste živali, na kateri se izvaja poskus. 
(4) Strokovnjak za dobrobit živali mora
imeti dokončan najmanj študijski program druge stopnje ali temu ustrezno raven
izobrazbe, v vseh primerih s področja veterinarstva, medicine, biologije ali
zootehnike po klasifikacijskem sistemu izobraževanja in usposabljanja – KLASIUS
in najmanj pet let neprekinjenih delovnih izkušenj s področja poskusov na
živalih. 
(5) Imenovani veterinar mora izpolnjevati
pogoje v skladu z zakonom, ki ureja veterinarstvo, in imeti izkušnje s področja
dobrobiti in veterinarske medicine živali v poskusu. 
(6) Če poskus izvaja oseba iz drugega
odstavka tega člena, lahko v utemeljenih primerih in če je to potrebno zaradi
narave poskusa pri izvajanju poskusa sodeluje tudi oseba, ki ima dokončan
najmanj študijski program prve stopnje ali temu ustrezno raven izobrazbe s
področja drugih veterinarskih ali naravoslovnih ved ali živinoreje kot iz
drugega odstavka tega člena, vendar pod pogoji, da ima opravljeno usposabljanje
iz 14. člena tega pravilnika. Predlog osebe iz prejšnjega stavka, ki mora biti
utemeljen, presoja v postopku ocenjevanja projekta etična komisija v skladu s
22. členom tega pravilnika.
14. člen
(strokovno usposabljanje osebja)
(1) Strokovno usposabljanje osebja
obsega:
-       
osnovno usposabljanje,
-       
delo pod mentorstvom in
-       
nadaljnje usposabljanje.
(2) Osnovno usposabljanje iz prve
alineje prejšnjega odstavka se izvaja v skladu s 16. členom tega pravilnika, in
sicer:
a)     oskrbovalec živali in oseba, ki žival usmrti, morata imeti
zaključeno osnovno usposabljanje za oskrbovalca živali, ki traja najmanj 30
šolskih ur;
b)     izvajalec poskusa na živalih mora imeti zaključeno osnovno
usposabljanje za izvajalca poskusa, ki traja najmanj 40 šolskih ur;
c)     vodja poskusa oziroma projekta mora imeti zaključeno osnovno
usposabljanje za vodjo poskusa oziroma projekta, ki traja najmanj 60 šolskih
ur;
č)    strokovnjak
za dobrobit živali mora imeti zaključeno osnovno usposabljanje za strokovnjaka
za dobrobit živali, ki traja najmanj 60 šolskih ur.
(3) Osebe iz točk a) in b) prejšnjega
odstavka morajo po opravljenem osnovnem usposabljanju svoje delo šest mesecev
opravljati pod nadzorom mentorja. Po tem času mentor poda pisno mnenje o
njegovem delu, strokovnjak za dobrobit živali pa na podlagi mnenja presodi, če
oseba izkazuje zahtevano strokovno usposobljenost in takšno osebo vpiše v
evidenco usposobljenih oseb. Če oseba ne izkaže zahtevane strokovne
usposobljenosti, nadaljuje svoje delo pod nadzorom mentorja.
(4) Osebe, ki delajo s poskusnimi
živalmi, morajo ohranjati strokovno usposobljenost z delom, s spremljanjem
novosti in obnavljanjem znanja na svojem znanstvenem ali strokovnem področju,
kar se dokazuje z znanstvenimi ali s strokovnimi publikacijami ali z udeležbami
na znanstvenih ali strokovnih srečanjih v petih letih od opravljenega osnovnega
usposabljanja, in sicer:
a)     za oskrbovalca živali in osebo, ki žival usmrti, v obsegu najmanj 4
šolskih ur;
b)     za izvajalca poskusa v obsegu najmanj 8 šolskih ur;
c)     za vodjo poskusa oziroma projekta v obsegu najmanj 16 šolskih ur.
(5) Strokovnjak za dobrobit živali
mora kontinuirano spremljati novosti v zvezi z dobrobitjo, nabavo, oskrbo in
uporabo živali ter uporabo načela 3R, kar dokazuje z udeležbami na znanstvenih
ali strokovnih srečanjih in z znanstvenimi ali s strokovnimi publikacijami.
(6) Pri osebah, ki so opravile osnovno
usposabljanje iz drugega odstavka tega člena in delale pod mentorstvom iz
tretjega odstavka tega člena, vendar v zadnjih treh letih niso delale s
poskusnimi živalmi, mora strokovnjak za dobrobit živali pred njihovim
samostojnim opravljanjem nalog presoditi, če pri delu s poskusnimi živalmi
izkazujejo zahtevano usposobljenost.
(7) Osebi, ki z dokumentom izkaže, da
je pridobila znanja iz osnovnega usposabljanja v organizaciji, ki opravlja tovrstna
usposabljanja v drugi državi članici EU, lahko Glavni urad Uprave (v nadaljnjem
besedilu: GU Uprave) na njen pisni predlog, v celoti ali v določenem obsegu
prizna osnovno usposabljanje iz tega člena. Če je osebi osnovno usposabljanje v
celoti priznano, strokovnjak za dobrobit živali določi mentorja, pod čigar
mentorstvom bo ta oseba opravljala delo pod nadzorom, dokler pri delu ne bo
izkazala zahtevane strokovne usposobljenosti, kar na predlog mentorja presodi
strokovnjak za dobrobit živali.
(8) Evidenco o vseh usposobljenih
osebah, ki delajo s poskusnimi živalmi in o mentorjih vodi strokovnjak za
dobrobit živali in mora biti na vpogled uradnemu veterinarju na njegovo
zahtevo.
15. člen
(delovne obveznosti osebja)
(1) Oskrbovalec živali oskrbuje
živali.
(2) Izvajalec poskusa izvaja poskuse
na živalih.
(3) Vodja poskusa oziroma projekta
načrtuje in vodi poskus na živalih in je odgovoren za celotno izvajanje poskusa
oziroma projekta v skladu z izdanim dovoljenjem za poskus.
(4) Strokovnjak za dobrobit živali:
-       
nadzira oskrbo in dobrobit živali;
-       
nadzira osebe, ki delajo s poskusnimi živalmi;
-       
zagotavlja, da je osebje ustrezno izobraženo, strokovno usposobljeno in
deležno stalnega usposabljanja ter da izvaja delo pod mentorstvom, dokler ne
izkaže potrebne strokovne usposobljenosti;
-       
svetuje v zvezi z dobrobitjo, nabavo, oskrbo in uporabo živali ter
uporabo načela 3R;
-       
nasvete in sprejete odločitve vodi v pisni ali elektronski obliki in jih
hrani najmanj 5 let;
-       
ne sme izvajati poskusov na živalih.
(5) Imenovani veterinar svetuje v
zvezi z dobrobitjo in zdravljenjem živali.
16. člen
(osnovno usposabljanje)
(1) Osnovno usposabljanje se izvaja na
tečajih v obliki predavanj in praktičnih prikazov po programih, ki jih odobri
GU Uprave na podlagi predlaganega programa organizatorja usposabljanja.
(2) Organizator osnovnega
usposabljanja (v nadaljnjem besedilu: organizator usposabljanja) mora:
-       
zagotoviti predavatelje;
-       
biti registriran za dejavnost izobraževanja;
-       
zagotoviti ustrezne prostore in opremo za teoretično in praktično
izvedbo usposabljanja;
-       
zagotoviti gradivo in izpitna vprašanja iz posameznih vsebinskih
sklopov;
-       
voditi evidence o izvedenih usposabljanjih.
(3) Organizator usposabljanja mora v
programu usposabljanja poleg vsebinskih sklopov navesti lokacijo usposabljanja,
predavatelje in njihove reference in priložiti od predavateljev podpisano
soglasje o sodelovanju v programu usposabljanja.
(4) Predavatelj mora imeti dokončan
najmanj študijski program druge stopnje ali temu ustrezno raven izobrazbe,
opravljeno strokovno usposabljanje iz 14. člena tega pravilnika, če dela s
poskusnimi živalmi, in najmanj pet let delovnih izkušenj s področja vsebinskega
sklopa, ki ga predava, kar dokaže s strokovnimi ali znanstvenimi publikacijami
ali pisno utemeljitvijo.
(5) Osnovno usposabljanje obsega
teoretični in praktični del iz vsebin, ki so navedene v Prilogi 3, ki je
sestavni del tega pravilnika (v nadaljnjem besedilu: Priloga 3), ter pisno
preverjanje znanja. Udeležba na teoretičnem in praktičnem delu tečaja je
obvezna.
(6) Kandidat, ki izpolnjuje pogoje
glede izobrazbe iz 13. člena tega pravilnika, se na osnovno usposabljanje
prijavi s prijavnico, ki jo organizator usposabljanja izda v pisni ali
elektronski obliki in je dostopna na njegovi spletni strani.
(7) Čas in kraj usposabljanja se
objavita na spletnih straneh organizatorja usposabljanja in Uprave.
(8) Organizator usposabljanja po
zaključenem teoretičnem in praktičnem delu tečaja pošlje na GU Uprave seznam
udeležencev z naslednjimi podatki: podatki o udeležencu (ime in priimek,
naslov, stopnja izobrazbe, datum rojstva, vrsta in vsebina usposabljanja ter
datum usposabljanja (od – do)).
(9) Izpit se opravlja pisno iz vsebin,
navedenih v Prilogi 3, pod nadzorom komisije, ki jo imenuje generalni direktor
Uprave. Izpitno komisijo sestavljajo trije člani, pri čemer mora biti vsaj eden
predstavnik organizatorja usposabljanja in vsaj eden predstavnik Uprave. Pisno
nalogo ocenjuje izpitna komisija, ki oceni izid izpita kot »opravil« ali »ni
opravil«.
(10) Po opravljenem izpitu izda GU
Uprave udeležencem potrdilo, ki mora vsebovati vsaj podatke iz osmega odstavka
tega člena. Potrdilo mora biti opremljeno z žigom in podpisom organizatorja
usposabljanja in direktorja Uprave.
(11) Opravljeni izpiti se vpišejo v
evidenco o opravljenih izpitih, ki jo GU Uprave vodi v elektronski obliki ter
vsebuje zaporedno številko in najmanj podatke iz osmega odstavka tega člena.
17. člen
(mentorstvo)
(1) Mentor iz tretjega odstavka 14.
člena tega pravilnika mora izpolnjevati naslednje pogoje:
a)     za oskrbovalca živali in osebo, ki žival usmrti, mora izpolnjevati
pogoje glede izobrazbe in usposobljenosti vsaj za oskrbovalca živali in imeti v
zadnjih treh letih neprekinjene delovne izkušnje na zadevnem področju;
b)     za izvajalca poskusa mora izpolnjevati pogoje glede izobrazbe in
usposobljenosti vsaj za izvajalca poskusa in imeti v zadnjih štirih letih
neprekinjene delovne izkušnje na zadevnem področju.
(2) Mentorja na podlagi dokazil o
izobrazbi in usposobljenosti ter delovnih izkušnjah, kar dokaže s strokovnimi
ali znanstvenimi publikacijami ali pisno utemeljitvijo, določi strokovnjak za
dobrobit živali v dogovoru z vodjo poskusa oziroma projekta v pisni obliki, ki
mora biti na vpogled uradnemu veterinarju na njegovo zahtevo.
18. člen
(postopek odobritve)
(1) Vzrejne, dobaviteljske in
uporabniške organizacije morajo biti pred začetkom opravljanja dejavnosti
odobrene in registrirane pri Območnem uradu Uprave (v nadaljnjem besedilu: OU
Uprave).
(2) Na podlagi vloge, ki jo
organizacija posreduje na OU Uprave na obrazcu B iz Priloge 1, en ali več
uradnih veterinarjev OU Uprave opravi pregled objekta in preveri, če organizacija
izpolnjuje pogoje iz 9. člena tega pravilnika, razen pogojev iz točke e) prvega
odstavka, točke e) drugega odstavka, točk e) in f) tretjega odstavka 9. člena
tega pravilnika.
(3) V odločbi o odobritvi se navedejo:
-       
sedež in vrsta organizacije ter objekti;
-       
oseba, ki je odgovorna za zagotavljanje skladnosti s predpisi;
-       
strokovnjak za dobrobit živali in njegov namestnik;
-       
imenovani veterinar;
-       
veljavnost odobritve.
(4) Organizacija mora pred vsako
spremembo objekta ali delovanja objekta, ki lahko negativno vpliva na dobrobit
živali, vložiti vlogo na OU Uprave za spremembo odobritve na obrazcu C iz
Priloge 1.
(5) Organizacija mora o vseh
spremembah v zvezi z osebami iz tretjega odstavka tega člena v pisni obliki
obvestiti OU Uprave najpozneje v osmih dneh od nastale spremembe.
19. člen
(sestava in naloge Komisije za dobrobit
živali)
(1) Komisijo za dobrobit živali
sestavljata strokovnjak za dobrobit živali in njegov namestnik, v uporabniški
organizaciji pa tudi oseba, ki sodeluje pri poskusih na živalih kot vodja
poskusa oziroma projekta.
(2) Komisija za dobrobit živali
opravlja naslednje naloge:
a)     osebam, ki delajo s poskusnimi živalmi, svetuje o dobrobiti živali,
nabavi živali, nastanitvi in oskrbi ter uporabi živali, izvajanju načela 3R ter
jih v zvezi z njegovo uporabo sprotno obvešča o najnovejših tehničnih in
znanstvenih dognanjih;
b)     uvaja in pregleduje pisna navodila o spremljanju dobrobiti
nastanjenih in v poskusih uporabljenih živali, poročanju in nadaljnjem
ukrepanju za odpravo ugotovljenih pomanjkljivosti v zvezi z dobrobitjo živali;
c)     spremlja razvoj in rezultate projektov ob upoštevanju učinka
izvedenih poskusov na uporabljenih živalih in opredeli vidike, ki nadalje
prispevajo k izvajanju načela 3R ter o njih svetuje;
č)    osebam, ki delajo s poskusnimi živalmi,
svetuje v zvezi z načrti vrnitve živali v domače okolje in predhodni
socializaciji živali;
d)     osebam, ki delajo s poskusnimi živalmi, svetuje o uporabi zdravih
odvečnih laboratorijskih živalih in jim omogoči dostop do evidenc o vzreji in
reji znotraj organizacije, in
e)     sodeluje pri izmenjavi informacij z drugimi organizacijami.
(3) Komisija za dobrobit živali vodi
dane nasvete in odločitve v pisni obliki, ki morajo biti na vpogled uradnemu
veterinarju na njegovo zahtevo.
(4) Komisija za dobrobit živali
sodeluje z imenovanim veterinarjem in etično komisijo.
IV. IZVAJANJE POSKUSOV NA ŽIVALIH
20. člen
(splošno o izvajanju poskusov na živalih)
(1) Kadar obstaja več možnosti, se pri
izbiri poskusov izberejo tisti, ki v največji meri izpolnjujejo naslednje
pogoje: uporabljajo najmanjše število živali, vključujejo živali z najmanjšo
sposobnostjo občutenja bolečin, trpljenja, stiske ali trajnih poškodb,
povzročajo najmanj bolečin, trpljenja, stiske ali trajnih poškodb in bodo
najverjetneje dali zadovoljive rezultate.
(2) Poskusi se izvajajo pod splošno
ali lokalno anestezijo poskusnih živali, razen če je to neprimerno glede na
namen poskusa in se uporablja analgezija ali druga ustrezna metoda za
zagotovitev da sta trpljenje in stiska poskusnih živali čim manjši. Poskusi, ki
obsegajo hude poškodbe, ki lahko povzročijo hude bolečine, se ne smejo izvajati
brez anestezije.
(3) Pri odločanju o primernosti uporabe
anestezije etična komisija upošteva:
a)     ali je anestezija za žival bolj travmatična od samega poskusa in
b)     ali je anestezija nezdružljiva z namenom poskusa.
(4) Vsak poskus mora biti, glede na
pričakovano stopnjo bolečin, trpljenja, stiske ali trajnih poškodb, ki jih
posamezna žival utrpi med poskusom, razvrščen v eno izmed naslednjih
težavnostnih stopenj: nepovraten, blag, zmeren ali težaven. Razvrščanje mora
temeljiti na merilih in primerih težavnosti poskusov, navedenih v Prilogi 4, ki
je sestavni del tega pravilnika (v nadaljnjem besedilu: Priloga 4).
(5) Zdravila, ki bi preprečevala ali
omejevala prikazovanje bolečine, se lahko dajo živalim le, če so ustrezno
anestezirane ali analgezirane. Taki poskusi morajo biti znanstveno utemeljeni,
vključno s podrobnostmi o režimu dajanja anestetika ali analgetika.
(6) Ko anestezija popusti, se žival
zdravi s preventivno in pooperativno analgezijo ali drugimi primernimi metodami
za lajšanje bolečin, če je pričakovati, da bi lahko občutila bolečine in če je
to združljivo z namenom poskusa.
(7) Ko je dosežen namen poskusa, je
treba storiti vse potrebno, da se trpljenje živali čim bolj zmanjša in v skladu
z 28. členom tega pravilnika.
(8) Če pogina kot končnega rezultata
poskusa ni mogoče preprečiti, je treba poskus načrtovati tako, da povzroči
pogin najmanjšega možnega števila živali in da se trajanje in intenzivnost
trpljenja živali čim bolj zmanjša in se, kolikor je to mogoče, zagotovi
neboleča smrt.
(9) Vodja poskusa oziroma projekta
mora zagotoviti, da se prekinejo kakršne koli nepotrebne bolečine, trpljenje,
stiska ali trajne poškodbe, ki so živalim povzročene med poskusom, in da se
poskusi izvajajo v skladu z izdanim dovoljenjem. Če vodja poskusa oziroma
projekta ugotovi, da se poskusi izvajajo v nasprotju z izdanim dovoljenjem,
mora sprejeti in evidentirati ustrezne ukrepe in o njih v pisni obliki
obvestiti strokovnjaka za dobrobit živali, ki mora preveriti izvajanje teh
ukrepov; če ugotovi, da se ti ne izvajajo, o tem obvesti uradnega veterinarja.
(10) Žival se v poskusu, ki ji
povzroči trpljenje, stisko ali trajne poškodbe, ne sme uporabiti več kot
enkrat.
(11) Poskus se mora izvajati v objektu
uporabniške organizacije, razen če obstaja znanstvena utemeljitev, da se izvaja
na drugi lokaciji.
21. člen
(vloga za izdajo dovoljenja za poskus
znotraj projekta)
(1) Vlogo za izdajo dovoljenja za
poskus znotraj projekta (v nadaljnjem besedilu: vloga), razen za poskuse iz
drugega odstavka tega člena, pripravi vodja projekta na obrazcu Č iz Priloge 1
in jo pošlje na OU Uprave. Vlogi mora biti priložen netehnični povzetek
projekta na obrazcu D iz Priloge 1 in obrazložitev za odobritev poskusa, ki jo
pripravi strokovnjak za dobrobit živali, iz katere mora biti razvidno, kako se
bodo upoštevale predpisane zahteve o zaščiti živali iz tega pravilnika in
drugih predpisov s področja zaščite živali.
(2) Vlogo za nepovratne, blage ali
zmerne poskuse, ki so predpisani ali poskuse za proizvodnjo protiteles ali
diagnostiko po uveljavljenih metodah in v katerih se ne uporabljajo primati,
pripravi vodja projekta na obrazcu E iz Priloge 1 in jo pošlje na OU Uprave.
(3) OU Uprave vlagatelju potrdi prejem
popolne vloge.
22. člen
(ocenjevanje projekta)
(1) Etična komisija ocenjuje projekte
in Komisijam za dobrobit živali svetuje v zvezi z nabavo, vzrejo, nastanitvijo,
oskrbo in uporabo živali ter zagotavlja izmenjavo najboljših praks znotraj EU.
(2) Etična komisija preveri:
-       
če je projekt utemeljen z znanstvenega ali izobraževalnega vidika ali ga
zahtevajo predpisi;
-       
če nameni projekta upravičujejo uporabo živali in
-       
če je projekt zasnovan tako, da omogoča izvajanje poskusov na najbolj
human in okolju prijazen način.
(3) Ne glede na prejšnji odstavek
preverjanje iz prve alineje prejšnjega odstavka ni potrebno za:
-       
projekte, ki so z znanstvenega vidika že ocenjeni pri Javni agenciji za
raziskovalno dejavnost Republike Slovenije ali primerljivi drugi domači oziroma
tuji znanstveni organizaciji;
-       
študijske programe, ki so že ocenjeni z izobraževalnega vidika v
visokošolskih zavodih v skladu z zakonom, ki ureja visoko šolstvo, ali
-       
projekte, ki se opravljajo po predpisih.
(4) Etična komisija oceni:
-       
cilje projekta, predvideno znanstveno korist ali izobraževalno vrednost;
-       
skladnost projekta z načelom 3R;
-       
razvrstitev poskusov v težavnostne stopnje;
-       
analizo škode in koristi projekta, pri čemer oceni, če je škoda, ki bo
povzročena živalim s trpljenjem, bolečino in stisko, utemeljena glede na
pričakovani izid, ob upoštevanju etičnih načel in koristi za ljudi, živali ali
okolje;
-       
katere koli znanstvene utemeljitve iz drugega odstavka 4. člena tega
pravilnika, 5. člena tega pravilnika, petega in enajstega odstavka 20. člena
tega pravilnika;
-       
ter določi, ali in kdaj se izvede retrospektivna ocena projekta.
(5) Etična komisija pri ocenjevanju
projekta upošteva:
-       
izkušnje in prakso z znanstvenega področja, na katero se nanaša vloga,
vključno z načelom 3R na zadevnih področjih;
-       
zasnove poskusov, ki po potrebi zajemajo tudi statistični prikaz;
-       
veterinarske prakse s področja znanosti o laboratorijskih živalih ali po
potrebi veterinarske prakse glede prostoživečih živali;
-       
pogoje reje, nastanitve in oskrbe poskusnih živali.
(6) Etična komisija mora projekt
oceniti:
-       
na pregleden način po posameznih točkah iz drugega in četrtega odstavka
tega člena;
-       
na nepristranski način ob upoštevanju varovanja intelektualne lastnine
in zaupnih podatkov;
-       
v skladu s predpisi, ki urejajo etično komisijo.
(7) Za odločitev lahko pridobi mnenja
neodvisnih strokovnjakov.
(8) Stroški, povezani z delom Etične
komisije, so določeni v Prilogi 8, ki je sestavni del tega pravilnika.
23. člen
(izdaja dovoljenja za poskus znotraj
projekta)
(1) OU Uprave odloči o izdaji
dovoljenja za poskus znotraj projekta (v nadaljnjem besedilu: dovoljenje) po
pridobitvi ocene etične komisije.
(2) V dovoljenju se navedejo:
-       
uporabniška organizacija in njen sedež;
-       
naslov in lokacija objekta, v katerih se bo poskus izvajal;
-       
namen uporabe živali – naslov projekta, osebna imena vodje poskusa
oziroma projekta, izvajalcev in oskrbovalcev živali;
-       
osebni imeni strokovnjaka za dobrobit živali in njegovega namestnika;
-       
pogoje, pod katerimi je dovoljeno izvesti poskus: na kateri živalski
vrsti, predvideno število živali in izvor živali, pogoji, ki jih morajo
izpolnjevati osebe, ki delajo s poskusnimi živalmi, uporabljena oprema in
pripomočki pri izvajanju poskusa, uporabljena metoda in drugi pogoji, ki
izhajajo iz ocene projekta;
-       
ali in kdaj se izvede retrospektivna ocena projekta;
-       
veljavnost dovoljenja.
(3) Za izvajanje poskusov iz drugega
odstavka 21. člena tega pravilnika izda OU Uprave dovoljenje za večkratne
generične projekte za isto uporabniško organizacijo.
24. člen
(retrospektivna ocena)
(1) Retrospektivno oceno izvede etična
komisija za projekte, v katerih se uporabljajo primati, ter projekte, ki vključujejo
težavne poskuse.
(2) Na podlagi poročila o opravljenem
poskusu, ki ga predloži vodja poskusa na etično komisijo, ta oceni, če so bili
doseženi cilji projekta, škodo, ki je bila povzročena živalim, število in
živalske vrste uporabljenih živali ter težavnost poskusov in elemente, ki lahko
prispevajo k nadaljnjemu izvajanju zahteve glede načela 3R.
25. člen
(netehnični povzetki projekta)
(1) Po pravnomočnosti dovoljenja GU
Uprave objavi netehnične povzetke projektov na svoji spletni strani.
(2) Netehnični povzetek projekta
vsebuje podatke o ciljih projekta, predvideno škodo, ki bo povzročena živalim,
in predvideno korist za ljudi, živali ali okolje, predvideno število in vrste
uporabljenih živali ter mnenje etične komisije o skladnosti projekta z načelom
3R.
(3) Če se za projekt zahteva
retrospektivna ocena, mora biti to navedeno v netehničnem povzetku projekta,
prav tako tudi rok zanjo.
(4) Ko opravi etična komisija
retrospektivno oceno projekta, jo posreduje na GU Uprave, ki netehnični
povzetek projekta posodobi z rezultati retrospektivne ocene.
(5) Netehnični povzetek projekta je
anonimen in ne vsebuje imena in naslova uporabniške organizacije ter njegovega
osebja.
(6) Ne glede na prvi odstavek tega
člena netehnični povzetek projekta ni potreben za poskuse iz drugega odstavka
21. člena tega pravilnika.
26. člen
(sprememba in podaljšanje dovoljenja)
(1) Vlogo za spremembo ali podaljšanje
dovoljenja vloži uporabniška organizacija na obrazcu F iz Priloge 1 in priloži
poročilo o izvedenih poskusih na obrazcu G iz Priloge 1.
(2) Če je iz vloge razvidno, da bi
lahko sprememba dovoljenja imela negativen vpliv na dobrobit živali, predloži
OU Uprave vlogo na etično komisijo v ponovno oceno.
(3) Če je iz vloge razvidno, da
uporabniška organizacija ni izvedla poskusa znotraj veljavnega dovoljenja in je
utemeljila zahtevo za njegovo podaljšanje, ponovna ocena etične komisije ni
potrebna.
27. člen
(dokumentacija)
(1) Uporabniške organizacije morajo
hraniti vso dokumentacijo v zvezi z izdanimi dovoljenji vsaj 5 let po izteku
veljavnosti dovoljenja oziroma vsaj 5 let po zavrnitvi vloge ali drugi
odločitvi OU Uprave in jo dati na vpogled uradnemu veterinarju na njegovo
zahtevo.
(2) OU Uprave mora hraniti vso
dokumentacijo v zvezi z ocenami projektov vsaj 5 let.
28. člen
(usoda živali po izvedenih poskusih)
(1) Poskus je končan, kadar ni treba
izvajati več nobenih opazovanj poskusnih živali.
(2) Ne glede na prejšnji odstavek je
poskus pri potomcih novih gensko spremenjenih linij živali končan, ko ni več zaznati
ali se ne pričakuje več, da bi občutili bolečino, trpljenje, stisko ali trajne
poškodbe, enakovredne ali hujše od vboda igle.
(3) Na koncu poskusa odloči o
ohranitvi živali pri življenju imenovani veterinar.
(4) Živalim, ki se ob zaključku
poskusa ohranijo pri življenju, morata biti zagotovljeni oskrba in nastanitev,
primerni zdravju živali v skladu z 10. členom tega pravilnika.
(5) Če obstaja verjetnost, da bo žival
po poskusu čutila zmerne ali hude bolečine, trpljenje, stisko ali trajne
poškodbe, mora biti takoj po končanem poskusu usmrčena v skladu s 30. členom
tega pravilnika.
(6) Prostoživečo žival je po poskusu
dovoljeno izpustiti v naravo, če to dopušča njeno zdravstveno stanje, če ne predstavlja
nevarnosti za zdravje ljudi in živali ter okolje in če je to v skladu s presojo
osebe iz tretjega odstavka tega člena.
29. člen
(ponovna uporaba)
Žival, ki je že bila uporabljena v enem ali
več poskusih, se lahko namesto druge, še neuporabljene živali, ponovno uporabi
v novem poskusu ob upoštevanju desetega odstavka 20. člena tega pravilnika le
pod naslednjimi pogoji:
a)     da je bila dejanska težavnost prejšnjih poskusov blaga ali zmerna;
b)     da sta splošno zdravje in optimalno počutje živali v celoti
povrnjena;
c)     da je nadaljnji poskus razvrščen kot nepovraten, blag ali zmeren in
č)    da je v skladu z veterinarskim mnenjem, ki
upošteva življenjske izkušnje živali.
30. člen
(metode usmrtitve)
(1) Usmrtitev živali je treba izvesti
tako, da povzroči živalim čim manj bolečin, trpljenja in stiske.
(2) Usmrtitev živali mora biti
izvedena v objektu, razen v primeru terenske študije. Izvesti jo mora oseba, ki
je ustrezno izobražena in usposobljena v skladu s 14. členom tega pravilnika.
(3) Uporabiti se mora metoda
usmrtitve, ki ustreza živalski vrsti in starosti ter na način iz Priloge 5, ki
je sestavni del tega pravilnika (v nadaljnjem besedilu: Priloga 5).
(4) Oprema za usmrtitev živali mora
biti oblikovana, grajena, vzdrževana in uporabljena na način, da se doseže
hitro usmrtitev.
(5) Pri uporabi naprave z mehanskim
upravljanjem, ki prodre v možgane, je treba to napravo namestiti tako, da
projektil prodre v možgane, čemur mora slediti usmrtitev s takojšnjo
izkrvavitvijo, razen pri velikih plazilcih, pri katerih mora temu slediti
kontuzija možganov. Pri kuncih je dovoljena uporaba penetrirnega klina za
uporabo pri kuncih le, če ni na voljo drugega načina usmrtitve in če telesna
masa presega 4 kg ter ji sledi takojšnja izkrvavitev živali.
(6) Pri uporabi fizikalnega načina z
udarcem po zatilju mora udarcu slediti izkrvavitev, pri dvoživkah in plazilcih
pa kontuzija možganov. Pri uporabi fizikalnega načina s spremembo položaja
vratnih vretenc (cervikalna dislokacija) mora temu slediti izkrvavitev.
Dekapitacija je dovoljena z uporabo posebne naprave v ta namen le pri zarodkih
in neonatalnih laboratorijskih glodavcih.
(7) Dovoljena je uporaba samo
registriranih splošnih anestetikov pri predhodno sediranih živalih, v
prekomernem, vsaj trikratnem odmerku, ki povzroči takojšnjo izgubo zavesti, ki
ji sledi smrt.
(8) Inhalacijske anestetike je
dovoljeno uporabiti samo z ustreznimi napravami.
(9) Pri izpostavitvi živali
ogljikovemu dioksidu mora biti komora, v kateri so živali izpostavljene plinu,
načrtovana, izdelana in vzdrževana tako, da živalim ne povzroča poškodb ter
omogoča nadzor nad njimi. Po izgubi zavesti je treba koncentracijo plina
povečati na najvišjo možno raven, živali pa morajo ostati v komori še vsaj 10
minut. Temu sledi dokončna usmrtitev z uporabo ene od metod za potrditev smrti
pri živalih iz Priloge 5.
(10) Pred odstranjevanjem in
shranjevanjem živalskih trupel oziroma odvzemom organov ali tkiv za delo na
izoliranih organih, tkivih in celičnih kulturah za znanstvenoraziskovalno delo
v raziskovalnih organizacijah in izobraževalno delo v visokošolskih zavodih je
treba potrditi, da je nastopila smrt živali z eno od metod za potrditev smrti
pri živalih iz Priloge 5.
31. člen
(izpustitev živali in premik živali v
drugo okolje)
(1) Živali, ki so bile uporabljene v
poskusih ali namenjene uporabi v poskusih, vendar ne uporabljene, se vrnejo v
rejo ali naravno okolje ali oddajo v posvojitev kot hišne živali pod pogoji:
-       
da se jim zagotovijo živalski vrsti ustrezni pogoji v skladu s predpisi,
ki urejajo zaščito poskusnih, hišnih ali prostoživečih živali;
-       
da jim to omogoča njihovo zdravstveno stanje;
-       
da ne predstavljajo nevarnosti za javno zdravje, zdravje živali ali
okolje in
-       
da so bili izvedeni ustrezni ukrepi za zaščito optimalnega počutja teh
živali in
-       
da je to v skladu z mnenjem imenovanega veterinarja.
(2) Organizacije morajo živali pred
njihovo vrnitvijo socializirati ali v primeru prostoživečih živali
rehabilitirati po vnaprej pripravljenem načrtu vrnitve v domače okolje oziroma
programu rehabilitacije, ki obsega načine socializacije ali rehabilitacije,
osebe, ki bodo pri tem sodelovale, predviden čas socializacije ali rehabilitacije
in način ugotavljanja socializacije ali rehabilitacije živali.
(3) Organizacijam pri odločitvi o
vrnitvi živali v domače ali v primeru prostoživečih živali v naravno okolje in
izdelavi programa socializacije ali rehabilitacije svetuje Komisija za dobrobit
živali.
(4) Živali, ki so bile vrnjene v rejo,
lahko uporabijo druge uporabniške organizacije ali izvajalci
znanstvenoraziskovalnega ali izobraževalnega dela na izoliranih živalskih
organih, tkivih in truplih.
V. ZNANSTVENORAZISKOVALNO ALI IZOBRAŽEVALNO DELO NA
IZOLIRANIH ŽIVALSKIH ORGANIH, TKIVIH IN TRUPLIH V TA NAMEN USMRČENIH ŽIVALI
32. člen
(odobritev izvajalca del na živalskih
tkivih)
(1) Izvajalec del na živalskih tkivih
(v nadaljnjem besedilu: izvajalec) je lahko fizična ali pravna oseba, ki mora
biti odobrena pri OU Uprave.
(2) Na podlagi vloge iz obrazca H iz
Priloge 1, ki jo izvajalec posreduje na OU Uprave, opravi uradni veterinar
pregled prostorov, opreme in tehničnih pripomočkov glede usmrtitve živali,
odstranjevanja ŽSP, evidenc ter dokazil o izobrazbi in usposobljenosti oseb, ki
bo žival usmrtila.
(3) V odločbi o odobritvi se navedejo
sedež, prostor, v katerem se izvaja usmrtitev živali in delo na živalskih
tkivih, in strokovnjak za dobrobit živali, izvajalca pa se vpiše v evidenco
odobrenih izvajalcev.
(4) V primeru nastanitve živali v
prostorih pri izvajalcu več kot en dan se opravi odobritev organizacije po 18.
členu tega pravilnika.
33. člen
(priglasitev dela in izvajanje)
(1) Izvajalec priglasi
znanstvenoraziskovalno ali izobraževalno delo na izoliranih živalskih organih,
tkivih in truplih v ta namen usmrčenih živali na OU Uprave na obrazcu I iz
Priloge 1.
(2) Če je izvajalec odobren kot
vzrejna ali uporabniška organizacija, sodeluje s Komisijo za dobrobit živali
glede dobrobiti živali, nabave, oskrbe in uporabe živali. Če izvajalec ni
odobren kot vzrejna ali uporabniška organizacija, sodeluje s Komisijo za
dobrobit živali tiste vzrejne ali uporabniške organizacije, od katere nabavlja
živali.
(3) Za delo na tkivih se uporabijo
odvečne laboratorijske živali, ki niso primerne za uporabo v poskusih, razen če
obstaja znanstvena utemeljitev, da njihova uporaba ni možna.
(4) Imenovani veterinar oziroma
strokovnjak za dobrobit živali ob oddaji živali ali izoliranih živalskih tkiv,
organov in trupel v drugo organizacijo izda izvajalcu spremni dokument na
obrazcu A iz Priloge 1, iz katerega mora biti razvidno, da je oddaja v skladu s
programom izmenjave živalskih tkiv ali organov oziroma uporabe odvečnih
laboratorijskih živali, ali vpiše v evidenco o oddaji živali, če so živali
namenjene znotraj organizacije.
VI. EVIDENCE IN POROČILA
34. člen
(evidence)
(1) Vzrejne, dobaviteljske in
uporabniške organizacije iz 9. člena tega pravilnika ter izvajalec iz 32. člena
tega pravilnika morajo voditi evidence na obrazcih iz Priloge 6, ki je sestavni
del tega pravilnika (v nadaljnjem besedilu: Priloga 6), in se vodijo v pisni
ali elektronski obliki ter so pod nadzorom strokovnjaka za dobrobit živali.
(2) Vzrejne organizacije morajo voditi
evidence o vzreji ali reji živali, oskrbi živali in čiščenju prostorov in
opreme, relativni vlagi in temperaturi prostorov, nabavi živali, poginu živali,
oddaji živali, primerih bolezni in uporabljenem zdravljenju, rezultatih
preiskav živali, usmrtitvah živali, shranjevanju in oddaji živalskih trupel.
(3) Dobaviteljske organizacije morajo
voditi evidence o nabavi živali, poginu živali, oddaji živali, usmrtitvah
živali, shranjevanju živalskih trupel, oddaji živalskih trupel. Če imajo živali
nastanjene več kot en dan, morajo voditi tudi evidence o oskrbi živali in
čiščenju prostorov in opreme, o relativni vlagi in temperaturi prostorov.
(4) Uporabniške organizacije morajo
voditi evidence o oskrbi živali in čiščenju prostorov in opreme, o relativni
vlagi in temperaturi prostorov, nabavi živali, poginu živali, usmrtitvah
živali, shranjevanju in oddaji živalskih trupel ter izvajanju poskusov. Če je
uporabniška organizacija hkrati tudi vzrejna, mora voditi tudi ostale evidence,
ki jih vodi vzrejna organizacija.
(5) Izvajalec mora voditi evidence o
nabavi živali, usmrtitvah živali, shranjevanju in oddaji živalskih trupel, če
so živali nastanjene več kot en dan, pa tudi evidence o oskrbi živali, čiščenju
prostorov in opreme, o relativni vlagi in temperaturi prostorov ter poginu
živali.
(6) Organizacije in izvajalci morajo
evidence iz tega člena hraniti najmanj pet let in morajo biti na vpogled
uradnemu veterinarju na njegovo zahtevo.
35. člen
(poročanje)
(1) Strokovnjak za dobrobit živali
mora pripraviti letno poročilo o uporabi živali v poskusih, vključno s podatki
o težavnostni stopnji poskusov na obrazcu za poročanje in v skladu z navodili
za poročanje, ki so določeni v Prilogi II Izvedbenega sklepa Komisije z dne
14. novembra 2012 o določitvi enotnih obrazcev za predložitev informacij v
skladu z Direktivo 2010/63/EU (EU L št. 320 z dne 17. 11. 2012, str. 33; v
nadaljnjem besedilu: Izvedbeni sklep Komisije) in ga do konca februarja za
preteklo leto posredovati v pisni ali elektronski obliki na GU Uprave.
(2) Strokovnjak za dobrobit živali mora
pripraviti letno poročilo o usmrtitvah živali na obrazcu J iz Priloge 1 in ga
do konca februarja za preteklo leto posredovati v pisni ali elektronski obliki
na GU Uprave.
(3) Vodja poskusa oziroma projekta
mora po zaključku projekta pripraviti poročilo o izvedenih poskusih znotraj
projekta na obrazcu G iz Priloge 1, ki mora biti na vpogled uradnemu
veterinarju na njegovo zahtevo.
36. člen
(poročanje Komisiji)
(1) GU Uprave poroča Komisiji o
izvajanju določb Direktive 2010/63/EU na obrazcu iz Priloge I Izvedbenega
sklepa Komisije vsakih 5 let.
(2) GU Uprave letno zbira podatke o
uporabi živali v poskusih, vključno s podatki o dejanski težavnosti poskusov na
obrazcu iz Priloge II Izvedbenega sklepa Komisije ter poroča Komisiji vsako
leto.
VII. NADZORSTVO
37. člen
(inšpekcijski pregledi)
(1) Organizacije so pod rednim
nadzorom OU Uprave.
(2) Pogostost inšpekcijskih pregledov
se prilagodi na podlagi analize tveganja ob upoštevanju vrste in števila nastanjenih
in uporabljenih živali, vodenja evidenc, števila in vrste projektov, ki jih
izvaja uporabniška organizacija, ter informacij, ki bi lahko kazale na
neskladnost.
(3) Vsako leto se opravi inšpekcijski
pregled vsaj pri eni tretjini organizacij, v skladu z analizo tveganja iz
prejšnjega odstavka, razen v organizacijah s primati, pri katerih se opravi
vsaj enkrat na leto.
(4) Vsaj polovica inšpekcijskih
pregledov se opravi brez predhodnega obvestila.
(5) Dokumentacija o vseh inšpekcijskih
pregledih se hrani vsaj pet let.
37.a člen
Direktorica Uprave imenuje enotno
nacionalno kontaktno točko za svetovanje glede regulativne ustreznosti in
primernosti alternativnih pristopov, ki so predlagani v potrjevanje in obveščanje
o alternativnih pristopih.

Priloga
1: Obrazci
Priloga
2: Minimalni standardi nastanitve in oskrbe živali
Priloga
3: Program osnovnega usposabljanja
Priloga
4: Merila in primeri težavnosti poskusov
Priloga
5: Dovoljene metode usmrtitve živali
Priloga
6: Obrazci za vodenje evidenc
Priloga
7: Minimalni standardi nastanitve in oskrbe živali
Priloga
8: Stroški za pripravo in izdajo ocen in mnenj Etične komisije

Pravilnik o pogojih za izvajanje poskusov na
živalih (Uradni list RS, št. 37/13) vsebuje naslednje prehodne in
končne določbe:
»VIII. PREHODNE IN KONČNE DOLOČBE
38. člen
(prehodne
določbe)
(1) Obstoječe odobrene organizacije pošljejo
na OU Uprave vlogo za odobritev organizacije na obrazcu B iz Priloge 1 v dveh
mesecih od uveljavitve tega pravilnika.
(2) Obstoječi odobreni izvajalci
pošljejo na OU Uprave vlogo na obrazcu H iz Priloge 1 v dveh mesecih od
uveljavitve tega pravilnika.
(3) Postopki za odobritev vzrejnih,
dobaviteljskih in uporabniških organizacij, začeti pred uveljavitvijo tega
pravilnika, se končajo po določbah tega pravilnika.
(4) Postopki za izdajo dovoljenja za
izvajanje poskusa ali serije poskusov na živalih, začeti pred uveljavitvijo
tega pravilnika, se končajo po določbah tega pravilnika.
(5) Obstoječe uporabniške
organizacije, ki izvajajo predpisane poskuse na živalih, poskuse, ki jih je
odredilo sodišče ali pristojni inšpektor na podlagi pravnega akta, in poskuse
pri izvajanju vakcinacij in diagnostičnih preiskav, morajo vložiti vlogo za
pridobitev dovoljenja za izvajanje poskusa v dveh mesecih od uveljavitve tega
pravilnika.
(6) Tabele iz Priloge 2 se začnejo
uporabljati 1. januarja 2017.
(7) Priloga 8, ki je sestavni del tega
pravilnika, se preneha uporabljati 31. decembra 2016.
(8) Prvi odstavek 35. člena tega
pravilnika se začne uporabljati 1. januarja 2014.
(9) Za osebe, ki izpolnjujejo pogoje
glede izobrazbe in usposobljenosti po Pravilniku o pogojih za izvajanje
poskusov na živalih (Uradni list RS, št. 88/06 in 81/09) in najmanj tri leta
pred uveljavitvijo tega pravilnika delajo s poskusnimi živalmi, kar dokažejo z
dokumentacijo o izvajanju poskusov na živalih, se šteje, da izpolnjujejo pogoje
iz prve in druge alineje prvega odstavka 14. člena tega pravilnika.
39. člen
(prenehanje
veljavnosti)
Z dnem uveljavitve tega pravilnika
prenehata veljati Pravilnik o pogojih za izvajanje poskusov na živalih (Uradni
list RS, št. 88/06 in 81/09) in Pravilnik o načinih usmrtitve poskusnih živali
(Uradni list RS, št. 140/06).
40. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pogojih za izvajanje poskusov na živalih (Uradni list RS, št. 89/14) spreminja 38. člen pravilnika
tako, da se glasi:
»38. člen
(prehodne
določbe)
(1) Obstoječe odobrene organizacije
pošljejo na OU Uprave vlogo za odobritev organizacije na obrazcu B iz Priloge 1
v dveh mesecih od uveljavitve tega pravilnika.
(2) Obstoječi odobreni izvajalci
pošljejo na OU Uprave vlogo na obrazcu H iz Priloge 1 v dveh mesecih od
uveljavitve tega pravilnika.
(3) Postopki za odobritev vzrejnih,
dobaviteljskih in uporabniških organizacij, začeti pred uveljavitvijo tega
pravilnika, se končajo po določbah tega pravilnika.
(4) Postopki za izdajo dovoljenja za
izvajanje poskusa ali serije poskusov na živalih, začeti pred uveljavitvijo
tega pravilnika, se končajo po določbah tega pravilnika.
(5) Obstoječe uporabniške
organizacije, ki izvajajo predpisane poskuse na živalih, poskuse, ki jih je
odredilo sodišče ali pristojni inšpektor na podlagi pravnega akta, in poskuse
pri izvajanju vakcinacij in diagnostičnih preiskav, morajo vložiti vlogo za
pridobitev dovoljenja za izvajanje poskusa v dveh mesecih od uveljavitve tega
pravilnika.
(6) Tabele iz Priloge 2 se začnejo
uporabljati 1. januarja 2017.
(7) Priloga 7,
ki je sestavni del tega pravilnika, se preneha uporabljati 31. decembra
2016.
(8) Prvi odstavek 35. člena tega
pravilnika se začne uporabljati 1. januarja 2014.
(9) Za osebe, ki izpolnjujejo pogoje
glede izobrazbe in usposobljenosti po Pravilniku o pogojih za izvajanje
poskusov na živalih (Uradni list RS, št. 88/06 in 81/09) in najmanj tri leta
pred uveljavitvijo tega pravilnika delajo s poskusnimi živalmi, kar dokažejo z
dokumentacijo o izvajanju poskusov na živalih, se šteje, da izpolnjujejo pogoje
iz prve in druge alineje prvega odstavka 14. člena tega pravilnika.
(10) Ne glede na prejšnji odstavek se za
osebe, ki izpolnjujejo pogoje glede usposobljenosti po Pravilniku o pogojih za
izvajanje poskusov na živalih (Uradni list RS, št. 88/06 in 81/09) in najmanj
deset let pred uveljavitvijo tega pravilnika delajo s poskusnimi živalmi v
poskusih, ki so predpisani ali namenjeni za proizvodnjo protiteles ali
diagnostiko po uveljavljenih metodah, šteje, da izpolnjujejo pogoje glede
izobrazbe in usposobljenosti po tem pravilniku.«;
ter vsebuje naslednjo končno določbo:
»10. člen
Ta pravilnik začne veljati petnajsti dan po
objavi v Uradnem listu Republike Slovenije.«.