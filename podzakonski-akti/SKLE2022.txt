I. UVODNE DOLOČBE
1. člen
Zavod za ribištvo Ljubljana, ki je bil
ustanovljen z odločbo Izvršnega sveta Ljudske skupščine LRS, št. 01‑1021/8‑60 z
dne 30. 12. 1960 in je po sprejetju zakona o zavodih nadaljeval z delom
kot javni zavod, se s tem sklepom preoblikuje v javni zavod za ribištvo
Slovenije (v nadaljevanju: javni zavod).
Javni zavod je univerzalni pravni naslednik
Zavoda za ribištvo Ljubljana.
Ustanovitelj javnega zavoda je Republika
Slovenija, ustanoviteljske pravice in obveznosti pa izvršuje Vlada Republike
Slovenije.
II. IME IN SEDEŽ
2. člen
Ime javnega zavoda je: Zavod za ribištvo
Slovenije.
Skrajšano ime javnega zavoda je: ZZRS.
Sestavni del imena javnega zavoda je znak
(logotip), ki je v obliki kroga, znotraj katerega so simboli, ki ponazarjajo
Triglav, ribo in vodo.
Ime javnega zavoda v angleškem jeziku:
Fisheries Research Institute of Slovenia.
Sedež javnega zavoda je: Spodnje Gameljne
61a, Spodnje Gameljne, 1211 Ljubljana - Šmartno.
3. člen
Javni zavod ima žig v obliki kroga, ki ima
znotraj oboda besedilo “Zavod za ribištvo Slovenije”, znotraj manjšega kroga pa
emblem, ki ponazarja Triglav, ribo in vodo.
III. DEJAVNOST
4. člen
Dejavnosti zavoda v skladu z Uredbo o
standardni klasifikaciji dejavnosti (Uradni list RS, št. 69/07 in 17/08) so:
03.110        Morsko ribištvo,
03.120        Sladkovodno ribištvo,
03.210        Gojenje morskih organizmov,
03.220        Gojenje sladkovodnih organizmov,
47.230        Trgovina na drobno v
specializiranih prodajalnah z ribami, raki, mehkužci,
58.110        Izdajanje knjig,
58.130        Izdajanje časopisov,
58.140        Izdajanje revij in druge
periodike,
70.220        Drugo podjetniško in poslovno
svetovanje,
71.121        Geo-meritve,
kartiranje,
71.129        Drugo
tehnično projektiranje in svetovanje,
72.110        Raziskovalna
in razvojna dejavnost na področju biotehnologije,
72.190        Raziskovalna in razvojna dejavnost na drugih
področjih naravoslovja in tehnologije,
72.200        Raziskovalna
in razvojna dejavnost na področju družboslovja in humanistike,
74.900        Drugje
nerazvrščene strokovne in tehnične dejavnosti,
82.990        Drugje nerazvrščene spremljajoče
dejavnosti za poslovanje,
84.130        Urejanje gospodarskih področij
za učinkovitejše poslovanje,
85.510        Izobraževanje, izpopolnjevanje
in usposabljanje na področju športa in rekreacije,
85.590        Drugje nerazvrščeno
izobraževanje, izpopolnjevanje in usposabljanje,
85.600        Pomožne dejavnosti za
izobraževanje.
Zavod lahko opravlja tudi druge dejavnosti,
ki so potrebne za izvajanje njegovih glavnih dejavnosti.
5. člen
V okviru izvajanja registriranih dejavnosti
iz prejšnjega člena javni zavod opravlja naslednje dejavnosti:
a) 
dejavnosti javne službe na področju
sladkovodnega ribištva v skladu z zakonom, ki ureja sladkovodno ribištvo,
b) 
dejavnosti javne službe na področju morskega
ribištva v skladu z zakonom, ki ureja morsko ribištvo, in
c) 
tržno dejavnost, ki obsega:
- raziskovalne
in strokovne naloge, ki niso dejavnost javne službe;
- vzrejo
in prodajo rib ter ribiških potrebščin;
- izdajanje
strokovnih revij in druge periodike;
- izvajanje
izobraževanja;
- druge
naloge, določene v letnem programu dela in finančnem načrtu zavoda.
6. člen
(črtan)
7. člen
Za izvajanje dejavnosti se v javnem zavodu
oblikujejo organizacijske enote, ki se določijo s statutom javnega zavoda.
Podrobnejšo organizacijo javnega zavoda
določa akt o notranji organizaciji in sistemizaciji delovnih mest, ki ga
sprejme svet na predlog direktorja javnega zavoda.
IV. ORGANI JAVNEGA ZAVODA
8. člen
Organi javnega zavoda so:
-      
svet,
-      
direktor in
-      
strokovni svet.
9. člen
Svet javnega zavoda šteje pet članov, od
katerih:
-      
tri člane imenuje ustanovitelj (po enega člana iz: ministrstva,
pristojnega za ribištvo, ministrstva, pristojnega za znanost, in ministrstva,
pristojnega za okolje);
-      
enega člana imenuje Ribiška zveza Slovenije;
-      
enega člana volijo zaposleni javni uslužbenci v zavodu.
Predsednika sveta izvolijo člani izmed predstavnikov
ustanovitelja.
Mandat članov sveta je štiri leta od dneva njegovega konstituiranja.
V primeru predčasnega prenehanja mandata članu sveta imenuje
oziroma voli nadomestnega člana za preostali del mandata predlagatelj, katerega
predstavnik je bil član, ki mu je mandat prenehal, in sicer do naslednje seje
sveta, najkasneje pa v dveh mesecih po predčasnem prenehanju mandata članu sveta.
10. člen
Svet ima naslednje naloge in pristojnosti:
obravnava in sprejema statut in druge
splošne akte, program razvoja, letne programe dela, poročila o njihovem
izvrševanju, sprejema finančni načrt in letno poročilo, obravnava pobude
strokovnega sveta in o njih sklepa, imenuje ter razrešuje direktorja.
K statutu, letnemu programu dela,
finančnemu načrtu in letnemu poročilu ter imenovanju ter razrešitvi direktorja
mora Svet pridobiti soglasje ustanovitelja.
Svet lahko sprejme poslovnik o delu sveta,
s katerim podrobneje uredi vsa vprašanja v zvezi z delovanjem sveta.
11. člen
Delo in poslovanje javnega zavoda vodi direktor,
ki zastopa in predstavlja zavod in je odgovoren za zakonitost dela.
Posle v vrednosti nad 167.000,00 eurov, ki
niso določeni s finančnim načrtom, lahko sklepa direktor le s predhodnim
soglasjem sveta.
Direktorja imenuje in razrešuje svet po
postopku, ki ga določa statut, s soglasjem ustanovitelja.
Mandat direktorja traja štiri leta.
Za direktorja je lahko imenovan kandidat,
ki se izbere na podlagi javnega razpisa, če izpolnjuje naslednje pogoje:
-      
ima najmanj izobrazbo, pridobljeno pa študijskih programih druge
stopnje, oziroma izobrazbo, ki v skladu z zakonom, ki ureja visoko šolstvo,
ustreza ravni izobrazbe, pridobljene po študijskih programih druge stopnje;
-      
ima najmanj pet let delovnih izkušenj;
-      
ima organizacijske sposobnosti in najmanj tri leta ustreznih vodstvenih
izkušenj;
-      
govori vsaj en tuj svetovni jezik na osnovni ravni.
12. člen
Direktor javnega zavoda je hkrati tudi
strokovni vodja zavoda in je odgovoren za strokovnost dela.
13. člen
Strokovni svet je strokovni organ javnega
zavoda.
Strokovni svet odloča o strokovnih
vprašanjih v okviru pooblastil, določenih z zakonom in statutom.
14. člen
Člane strokovnega sveta imenuje svet na
predlog direktorja.
Direktor je član strokovnega sveta po
položaju. (črtan)
Mandat članov strokovnega sveta traja 4
leta.
15. člen
Pristojnosti strokovnega sveta, število
članov in način dela določa statut javnega zavoda.
V. SREDSTVA ZA DELO JAVNEGA ZAVODA
16. člen
Premoženje javnega zavoda, s katerim javni
zavod upravlja in ga uporablja za opravljanje svojih dejavnosti, je v lasti
ustanovitelja.
Javni zavod lahko razpolaga s premičnim
premoženjem, z nepremičnim pa samo po predhodnem soglasju ustanovitelja.
Javni zavod uporablja in upravlja
premoženje s skrbnostjo dobrega gospodarja.
17. člen
Sredstva za delo javnega zavoda so vsa
osnovna in materialna sredstva, s katerimi je do uveljavitve tega sklepa
upravljal Zavod za ribištvo Ljubljana.
VI. VIRI, NAČIN IN POGOJI ZA PRIDOBITEV SREDSTEV ZA DELO
18. člen
Sredstva, potrebna za izvajanje dejavnosti
iz 5. člena tega sklepa, javni zavod pridobiva iz državnega proračuna, s
prodajo blaga in storitev, donacijami, dotacijami, darili in iz drugih virov.
Javni zavod pridobiva sredstva iz državnega
proračuna na osnovi programa dela in finančnega načrta, ki ga za posamezno leto
potrdi Vlada Republike Slovenije.
Za obdobje, ko za tekoče leto še ni sprejet
oziroma potrjen program dela in finančni načrt zavoda, ustanovitelj za
izvajanje nalog javne službe zavoda zagotovi začasno financiranje s sklenitvijo
pogodbe o začasnem financiranju.
19. člen
Sredstva iz državnega proračuna ter druga
javna sredstva in prihodki iz naslova opravljanja javne službe se lahko
porabijo samo za opravljanje javne službe.
Prihodki in odhodki iz naslova opravljanja
javne službe ter prihodki in odhodki iz naslova tržnih dejavnosti se vodijo na
dveh ločenih računih.
VII. PRAVICE OBVEZNOSTI IN ODGOVORNOSTI JAVNEGA ZAVODA V
PRAVNEM PROMETU
20. člen
Javni zavod je pravna oseba in nastopa v
pravnem prometu v svojem imenu in za svoj račun.
Javni zavod odgovarja za svoje obveznosti s
sredstvi, s katerimi razpolaga.
Ustanovitelj odgovarja za obveznosti zavoda
do vrednosti sredstev, ki so v proračunu ustanovitelja, predvidena za
opravljanje dejavnosti javnega zavoda.
VIII. MEDSEBOJNE PRAVICE IN OBVEZNOSTI MED JAVNIM ZAVODOM IN
USTANOVITELJEM
21. člen
Medsebojne pravice javnega zavoda in
ustanovitelja so določene z zakonom, tem sklepom in statutom.
IX. SPLOŠNI AKTI
22. člen
Javni zavod ima statut, s katerim se
urejajo vprašanja, ki so pomembna za opravljanje dejavnosti in poslovanje
javnega zavoda.
23. člen
Javni zavod ima tudi druge splošne akte, s
katerimi so urejena posamezna področja delovanja zavoda.

Sklep o preoblikovanju Zavoda za ribištvo
Ljubljana v Javni zavod za ribištvo Slovenije (Uradni list RS, št. 31/01)
vsebuje naslednje prehodne in končne določbe:
»XI. PREHODNE IN KONČNE DOLOČBE
24. člen
Javni zavod izdela letno poročilo po stanju
na dan uveljavitve tega sklepa v skladu z zakonom o računovodstvu (Uradni list
RS, št. 23/99) in ga najkasneje v dveh mesecih po uveljavitvi tega sklepa
predloži ustanovitelju v sprejem.
25. člen
Svet zavoda se konstituira v roku 30 dni od
uveljavitve tega sklepa. Konstitutivno sejo sveta skliče direktor javnega
zavoda. Do konstituiranja sveta javnega zavoda opravlja njegove naloge
dosedanji svet zavoda.
Drugi organi javnega zavoda, ki so bili
izvoljeni ali imenovani pred veljavnostjo tega sklepa, nadaljujejo z delom do
imenovanja novih organov javnega zavoda, določenih s tem sklepom in statutom.
26. člen
Direktor zavoda nadaljuje z delom kot
direktor javnega zavoda do izteka mandata, za katerega je bil imenovan.
27. člen
Javni zavod prevzame vse zaposlene, ki so
bili dosedaj zaposleni v Zavodu za ribištvo Ljubljana.
Za urejanje delovnih razmerij, ki urejajo
položaj in plače zaposlenih v javnem zavodu, se uporabljajo predpisi in
kolektivna pogodba, kot veljajo za zaposlene v državni upravi.
28. člen
Statut javnega zavoda mora biti sprejet v
roku najkasneje šest mesecev od uveljavitve tega sklepa. Do sprejema novega
statuta velja obstoječi statut v vseh določbah, ki niso v nasprotju z zakonom.
Do sprejetja ostalih splošnih aktov javnega
zavoda, ki morajo biti sprejeti najkasneje v roku enega leta od uveljavitve
tega sklepa, se uporabljajo splošni akti, kot so veljali v Zavodu za ribištvo
Ljubljana.
29. člen
Z dnem uveljavitve tega sklepa preneha
veljati odločba Izvršnega sveta Ljudske skupščine LRS, št. 01‑1021/8‑60 z dne
30. 12. 1960.
30. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah sklepa o
preoblikovanju Zavoda za ribištvo Ljubljana v Javni zavod za ribištvo Slovenije
(Uradni list RS, št. 60/01) vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o dopolnitvi Sklepa o preoblikovanju
Zavoda za ribištvo Ljubljana v Javni zavod za ribištvo Slovenije (Uradni list
RS, št. 4/05) vsebuje naslednjo končno določbo:
»2. člen
Ta sklep začne veljati osmi dan po objavi v
Uradnem listu Republike Slovenije.«.

Sklep o spremembah Sklepa o preoblikovanju
Zavoda za ribištvo Ljubljana v Javni zavod za ribištvo Slovenije (Uradni list
RS, št. 23/06) vsebuje naslednjo prehodno in
končno določbo:
»3. člen
Svet zavoda mora v skladu s tem sklepom v 7
dneh po uveljavitvi tega sklepa uskladiti statut.
4. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o preoblikovanju
Zavoda za ribištvo Ljubljana v Javni zavod za ribištvo Slovenije (Uradni list
RS, št. 116/07) vsebuje naslednjo končno določbo:
»5. člen
Ta sklep začne veljati osmi dan po objavi v
Uradnem listu Republike Slovenije.«.

Sklep o spremembah in dopolnitvah Sklepa o
preoblikovanju Zavoda za ribištvo Ljubljana v Javni zavod za ribištvo Slovenije
(Uradni list RS, št. 4/09) vsebuje naslednjo končno določbo:
»8. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah Sklepa o preoblikovanju
Zavoda za ribištvo Ljubljana v Javni zavod za ribištvo Slovenije (Uradni list
RS, št. 96/09) vsebuje naslednjo končno določbo:
»5. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembi Sklepa o preoblikovanju
Zavoda za ribištvo Ljubljana v Javni zavod za ribištvo Slovenije (Uradni list
RS, št. 16/11) vsebuje naslednjo končno določbo:
»2. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvi Sklepa o
preoblikovanju Zavoda za ribištvo Ljubljana v Javni zavod za ribištvo Slovenije
(Uradni list RS, št. 58/13) vsebuje naslednjo končno določbo:
»2. člen
Ta sklep začne veljati petnajsti dan po
objavi v Uradnem listu Republike Slovenije.«.