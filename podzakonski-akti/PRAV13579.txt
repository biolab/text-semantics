I. SPLOŠNE DOLOČBE
1. člen
(Predmet urejanja)
(1) S tem pravilnikom se določata
način in postopek preverjanja izpolnjevanja pogojev za napredovanje javnih
uslužbencev na delovnem mestu oziroma v višji plačni razred (v nadaljevanju: napredovanje
v plačne razrede) pri Zagovorniku načela enakosti.
(2) Napredovanje v plačne razrede
po tem pravilniku ne izključuje hkratnega napredovanja javnega uslužbenca v
višji naziv, če javni uslužbenec izpolnjuje predpisane pogoje v Pravilniku o
napredovanju uradnikov v nazive.
(3) Javni uslužbenec napreduje v
plačne razrede vsaka tri leta, če izpolnjuje predpisane pogoje.
2. člen
(Pomen izrazov)
(1) Odgovorna oseba po tem
pravilniku je zagovornik.
(2) Napredovalno obdobje je čas
od zadnjega napredovanja oziroma prve zaposlitve v javnem sektorju, v katerem
javni uslužbenec pridobi tri letne ocene, ki mu omogočajo napredovanje v plačne
razrede.
(3) Ocenjevalno obdobje je
obdobje od 1. januarja do 31. decembra, v katerem se javnega uslužbenca oceni.
(4) Ocena delovne uspešnosti
javnega uslužbenca je lahko: odlično, zelo dobro, dobro, zadovoljivo in
nezadovoljivo.
(5) Odlična ocena delovne
uspešnosti pomeni odlično opravljeno delo, to je visoko nad pričakovanji glede
na kriterije ocenjevanja.
(6) Zelo dobra ocena delovne
uspešnosti pomeni zelo dobro opravljeno delo, to je nad pričakovanji glede na
kriterije ocenjevanja.
(7) Dobra ocena delovne
uspešnosti pomeni dobro opravljeno delo, to je v skladu s pričakovanji glede na
kriterije ocenjevanja.
(8) Zadovoljiva ocena delovne
uspešnosti pomeni zadovoljivo opravljeno delo, to je delno pod pričakovanji
glede na kriterije ocenjevanja.
(9) Nezadovoljiva ocena delovne
uspešnosti pomeni nezadovoljivo opravljeno delo, to je v celoti pod
pričakovanji glede na kriterije ocenjevanja.
II. NAČIN IN POSTOPEK PREVERJANJA
IZPOLNJEVANJA POGOJEV
3. člen
(Način preverjanja izpolnjevanja
pogojev)
(1) Preverjanje izpolnjevanja
pogojev se izvede na podlagi treh letnih ocen delovne uspešnosti.
(2) Pogoj za napredovanje javnih
uslužbencev v višji plačni razred je delovna uspešnost, izkazana v napredovalnem
obdobju. Delovna uspešnost se ocenjuje glede na:
-       
rezultate dela,
-       
samostojnost, ustvarjalnost in natančnost pri opravljanju dela,
-       
zanesljivost pri opravljanju dela,
-       
kvaliteto sodelovanja in organizacijo dela ter
-       
druge sposobnosti v zvezi z opravljanjem dela.
(3) Podrobnejša opredelitev
kriterijev po elementih delovne uspešnosti iz drugega odstavka tega člena je v
Prilogi III, ki je sestavni del tega pravilnika.
4. člen
(Postopek ocenjevanja)
(1) Javne uslužbence se oceni
enkrat letno, in sicer najkasneje do 15. marca tekočega leta za preteklo
koledarsko leto.
(2) Ocenijo se vsi javni
uslužbenci, ki so pri Zagovorniku načela enakosti v preteklem koledarskem letu
opravljali delo najmanj šest mesecev. Ocenijo se tudi tisti javni uslužbenci,
ki so zaradi napotitve s strani Zagovornika načela enakosti odsotni več kot
šest mesecev in ki so odsotni več kot šest mesecev zaradi poškodbe pri delu,
poklicne bolezni in starševskega varstva (materinski in starševski dopust).
(3) Javnega uslužbenca, ki mu
preneha delovno razmerje pri Zagovorniku načela enakosti, kjer je bil zaposlen
večji del ocenjevalnega obdobja, se oceni in se mu izroči kopija Ocenjevalnega
lista za oceno delovne uspešnosti javnega uslužbenca v ocenjevalnem obdobju,
izvirnik pa se hrani v personalni mapi javnega uslužbenca.
(4) Ne glede na določbo drugega
odstavka tega člena mora odgovorna oseba v primerih, ko je javni uslužbenec pri
Zagovorniku načela enakosti zaposlen manj kot šest mesecev in se zaposli pri
drugemu delodajalcu v javnem sektorju, izvesti postopek ocenjevanja in podati
oceno za to obdobje. Delodajalec, pri katerem javni uslužbenec izpolni pogoj
najmanj šestih mesecev zaposlitve, mora upoštevati vse predloge ocen predhodnih
delodajalcev javnega uslužbenca in na tej podlagi določiti oceno javnega
uslužbenca v ocenjevalnem obdobju. Javnemu uslužbencu se izroči kopija Predloga
ocenjevalnega lista za oceno delovne uspešnosti javnega uslužbenca v
ocenjevalnem obdobju, izvirnik pa se hrani v personalni mapi javnega
uslužbenca. 
(5) V roku iz prvega odstavka
tega člena mora odgovorna oseba oziroma nadrejeni javnega uslužbenca, ki ga po
pooblastilu določi zagovornik, izpolniti Prilogo I – Ocenjevalni list za oceno
delovne uspešnosti javnega uslužbenca v ocenjevalnem obdobju, ki je sestavni del
tega pravilnika ter javnega uslužbenca seznaniti s pisno oceno in z
utemeljitvijo. Zbirni podatki o ocenah v napredovalnem obdobju se vpisujejo v
Evidenčni list napredovanja javnega uslužbenca v napredovalnem obdobju, ki je
Priloga II tega pravilnika in njegov sestavni del. Ocenjevalni listi za oceno
delovne uspešnosti javnega uslužbenca v ocenjevalnem obdobju in Evidenčni listi
napredovanja javnega uslužbenca v napredovalnem obdobju se hranijo v personalni
mapi javnega uslužbenca.
(6) Javnega uslužbenca, ki na
podlagi določb drugega odstavka tega člena, ni ocenjen, se oceni ob naslednjem
roku ocenjevanja iz prvega odstavka tega člena.
5. člen
(Postopek preverjanja
izpolnjevanja pogojev)
(1) Postopek preverjanja izpolnjevanja pogojev se izvede
vsako leto do 15. novembra za vse javne uslužbence. Ocene javnih uslužbencev se
točkujejo, in sicer ocena odlično s 5 točkami, ocena zelo dobro s 4 točkami,
ocena dobro s 3 točkami in ocena zadovoljivo z 2 točkama. Ocena nezadovoljivo
se ne točkuje. Točke se vpišejo v Evidenčni list napredovanja javnega
uslužbenca v napredovalnem obdobju (Priloga II). Izpolnjevanje preverjanja
pogojev se ugotovi na podlagi seštevka treh letnih ocen.
(2) Za en plačni razred
napredujejo tisti javni uslužbenci, ki v napredovalnem obdobju dosežejo:
-       
ob prvem in drugem napredovanju najmanj 11 točk,
-       
ob tretjem in četrtem najmanj 12 točk,
-       
ob petem najmanj 13 točk,
-       
ob nadaljnjih napredovanjih najmanj 14 točk.
(3) Javni uslužbenci, ki
izpolnjujejo predpisane pogoje, lahko napredujejo za največ dva plačna razreda,
če ob prvem napredovanju dosežejo najmanj 14 točk, ob nadaljnjih napredovanjih
pa 15 točk.
(4) Javnemu uslužbencu, ki na
podlagi seštevka treh letnih ocen ni zbral zadostnega števila točk za
napredovanje, se ponovno preveri izpolnjevanje pogojev za napredovanje
naslednje leto ob preverjanju izpolnjevanja pogojev za napredovanje. Javni
uslužbenec napreduje, ko skupaj doseže tri ocene, ki pomenijo izpolnitev
pogojev za napredovanje. Pri tem se upoštevajo tri najugodnejše ocene v obdobju
od zadnjega napredovanja.
(5) Ne glede na določbe drugega, tretjega
in četrtega odstavka tega člena napreduje javni uslužbenec za en plačni razred,
če je v času od zadnjega napredovanja oziroma prve zaposlitve preteklo najmanj
šest let in je v tem obdobju dosegel povprečno oceno najmanj dobro. 
(6) Vsak plačni razred, dosežen z
napredovanjem ali z uvrstitvijo nad plačni razred delovnega mesta, se šteje za
eno napredovanje.
6. člen
(Ugotavljanje izpolnjevanja
pogojev o napredovanju)
Izpolnjevanje pogojev za
napredovanje javnih uslužbencev ugotovi notranja organizacijska enota, ki skrbi
za kadrovske zadeve.
7. člen
(Pisno obvestilo, aneks k
pogodbi o zaposlitvi)
(1) Ob izpolnitvi pogojev za
napredovanje javnega uslužbenca v plačne razrede se javnega uslužbenca obvesti
s pisnim obvestilom o napredovanju, o številu plačnih razredov napredovanja in
o plačnem razredu osnovne plače.
(2) Notranja organizacijska
enota, ki skrbi za kadrovske zadeve hkrati z obvestilom o napredovanju javnemu
uslužbencu izroči pisni predlog aneksa k pogodbi o zaposlitvi.
(3) Obvestilo in pisni predlog aneksa morata biti javnemu
uslužbencu izročena najkasneje 30. novembra.
8. člen
(Napredovanje)
(1) Javni uslužbenec napreduje in pridobi pravico do plače na
osnovi plačnega razreda, pridobljenega z napredovanjem, s 1. decembrom v
letu, ko izpolni pogoje za napredovanje v višji plačni razred.
(2) Pri prehodu na drugo delovno
mesto v okviru javnega sektorja se javnemu uslužbencu napredovalno obdobje ne
prekine v primeru, če zasede delovno mesto v istem ali nižjem tarifnem razredu
v isti plačni podskupini ali na istovrstnih oziroma sorodnih delovnih mestih v
različnih plačnih podskupinah.
(3) V primeru iz prejšnjega
odstavka mora odgovorna oseba, pri katerem je bil javni uslužbenec zaposlen
večji del ocenjevalnega obdobja, le-tega oceniti. Javnemu uslužbencu se izroči
kopija Ocenjevalnega lista za oceno delovne uspešnosti javnega uslužbenca v
ocenjevalnem obdobju, izvirnik pa se hrani v personalni mapi javnega
uslužbenca.

Priloga
I: Ocenjevalni list za oceno delovne uspešnosti javnega uslužbenca v
ocenjevalnem obdobju
Priloga
II: Evidenčni list napredovanja javnega uslužbenca v napredovalnem obdobju
Priloga
III: Podrobnejša opredelitev elementov delovne uspešnosti javnega uslužbenca

Pravilnik o napredovanju javnih uslužbencev v
plačne razrede (Uradni list RS, št. 65/18) vsebuje naslednjo prehodno in
končno določbo:
»III. PREHODNE DOLOČBE
9.
člen
(1) Javnemu uslužbencu se
napredovalno obdobje z dnem začetka uporabe tega pravilnika ne prekine.
(2) Postopek ocenjevanja in
preverjanja izpolnjevanja pogojev za napredovanje javnih uslužbencev na
delovnem mestu oziroma v višji plačni razred v letu 2018 se izvede ob smiselni
uporabi Uredbe o napredovanju javnih uslužbencev v plačne razrede (Uradni list
RS, št. 51/08, 91/08 in 113/09).
10.
člen
Ta pravilnik začne veljati
naslednji dan po objavi v Uradnem listu Republike Slovenije.«.

Pravilnik o spremembi Pravilnika o
napredovanju javnih uslužbencev v plačne razrede (Uradni list RS, št. 14/19) določa:
»2. člen
Ostale določbe Pravilnika o napredovanju javnih uslužbencev v
plačne razrede št. 0100-1/2018/1 z dne 25. 9. 2018, ki jih ta Pravilnik o
spremembah Pravilnika o napredovanju javnih uslužbencev v plačne razrede ne
spreminja, ostanejo nespremenjene.«;
ter vsebuje naslednjo končno določbo
»3. člen
Ta Pravilnik o spremembah Pravilnika o napredovanju javnih
uslužbencev v plačne razrede prične veljati naslednji dan po objavi v Uradnem
listu Republike Slovenije.«.

Pravilnik
o spremembi Pravilnika o napredovanju javnih uslužbencev v plačne razrede
(Uradni list RS, št. 150/21)
vsebuje naslednjo prehodno in končno določbo:
»PREHODNA IN KONČNA DOLOČBA
5. člen
(1) Postopek
preverjanja izpolnjevanja pogojev za napredovanje v letu 2021, ki je bil
izveden na podlagi pravilnika, se za javne uslužbence, ki jim je napredovalno
obdobje začelo teči v letu 2018 od vključno 2. aprila
2018 do vključno 1. decembra 2018, izvede
ponovno ob upoštevanju spremenjenih 5., 7. in 8. člena pravilnika.
(2) Pri postopku
preverjanja izpolnjevanja pogojev za napredovanje v letu 2021 za javne
uslužbence iz prejšnjega odstavka se upoštevajo veljavne ocene delovne
uspešnosti javnih uslužbencev za leto 2020.
6. člen
Ostale določbe pravilnika, ki jih ta Pravilnik o spremembi
Pravilnika o napredovanju javnih uslužbencev v plačne razrede ne spreminja,
ostanejo nespremenjene.
7. člen
Ta pravilnik začne veljati naslednji dan po objavi v Uradnem
listu Republike Slovenije.«.