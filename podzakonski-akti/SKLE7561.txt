I. UVODNA DOLOČBA
1. člen
(ustanovitev agencije)
S tem sklepom se ustanovi Javna agencija za knjigo Republike
Slovenije (v nadaljnjem besedilu: agencija). Ustanoviteljica agencije je
Republika Slovenija. Ustanoviteljske pravice in obveznosti v agenciji izvršuje
Vlada Republike Slovenije (v nadaljnjem besedilu: vlada).
II. STATUSNE DOLOČBE
2. člen
(pravna osebnost in ustanoviteljstvo)
(1) Agencija je pravna oseba javnega prava in je posredna
uporabnica proračuna Republike Slovenije v skladu s predpisi s področja javnih
financ in javnih agencij. 
(2) Agencija nastopa v pravnem prometu v svojem imenu in za
svoj račun v okviru z zakonom in tem sklepom določenih nalog.
3. člen
(ime in sedež agencije)
(1) Ime agencije je: Javna agencija za knjigo Republike
Slovenije. 
(2) Ime agencije v angleškem jeziku je: Slovenian Book
Agency. 
(3) Skrajšano ime agencije je: JAK. 
(4) Sedež agencije je v Ljubljani. Poslovni naslov agencije
je: Tržaška cesta 2, Ljubljana. Poslovni naslov se lahko spremeni s statutom
agencije. Sprememba poslovnega naslova ne pomeni spremembe tega sklepa.
4. člen
(pečat agencije)
Agencija pri poslovanju uporablja pečat z besedilom imena
agencije. Pečat lahko vsebuje tudi znak oziroma logotip agencije. Podrobneje se
pečat opredeli v statutu agencije.
III. NAMEN, DEJAVNOST IN NALOGE AGENCIJE
5. člen
(namen agencije)
(1) Namen agencije je opravljanje strokovnih, razvojnih in
izvršilnih nalog v zvezi z izvajanjem strateških dokumentov oziroma usmeritev
na področju knjige. Agencija opravlja tudi druge naloge, povezane s
spodbujanjem razvoja knjige, skladno z namenom, določenim s tem sklepom. 
(2) Agencija opravlja z zakonom določene naloge v javnem
interesu, da zagotovi trajne pogoje za razvoj področja knjige ter da strokovno
in neodvisno odloča o izbiri programov in projektov, ki se financirajo iz
državnega proračuna.
6. člen
(dejavnosti agencije)
Dejavnosti agencije so v skladu z Uredbo o standardni
klasifikaciji dejavnosti (Uradni list RS, št. 69/07 in 17/08) razvrščene:
-       
J/58.110            Izdajanje knjig;
-       
J/58.190            Drugo založništvo;
-       
J/63.110            Obdelava podatkov in s tem povezane dejavnosti;
-       
M/70.210           Dejavnost stikov z javnostjo;
-       
M/72.200           Raziskovalna in razvojna dejavnost na področju
družboslovja in humanistike;
-       
N/82.300           Organiziranje razstav, sejmov in srečanj;
-       
O/84.110           Splošna dejavnost javne uprave;
-       
P/85.520            Izobraževanje, izpopolnjevanje in usposabljanje na
področju kulture in umetnosti;
-       
R/91.012           Dejavnost arhivov.
7. člen
(naloge agencije)
Agencija opravlja naslednje naloge: 
-       
odloča o izbiri programov in projektov s področja knjige in zagotavlja
njihovo financiranje; 
-       
spodbuja izdajanje kvalitetnih knjig in revij s področja leposlovja in
humanistike;
-       
s podeljevanjem delovnih štipendij in drugimi ukrepi zagotavlja
stimulativne pogoje za vrhunske ustvarjalce, ki delujejo na področju leposlovja
in humanistike; 
-       
izvaja knjižnično nadomestilo; 
-       
spodbuja in izvaja promocijo slovenske knjige in avtorjev; 
-       
spodbuja in izvaja različne oblike mednarodnega sodelovanja na področju
knjige, v prvi vrsti prevajanje slovenskih avtorjev v tuje jezike in nacionalne
predstavitve slovenskega leposlovja in humanistike v mednarodnem prostoru; 
-       
zagotavlja pogoje za razvoj bralne kulture; 
-       
spodbuja razvoj knjigarniške mreže na celotnem območju Republike
Slovenije in zagotavlja pogoje za večjo dostopnost knjige; 
-       
se povezuje z drugimi primerljivimi mednarodnimi institucijami, ki
delujejo na področju knjige; 
-       
spremlja in nadzira izvedbo programov in projektov, ki jih financira; 
-       
z državnimi organi sodeluje pri načrtovanju strateških usmeritev na
področju knjige, ki so predmet različnih javnih politik in se dotikajo tudi
knjige; 
-       
skrbi za pridobivanje neproračunskih sredstev in drugih virov
financiranja za izvajanje strateških usmeritev na področju knjige; 
-       
vodi zbirke podatkov, ki zadevajo njeno področje dela; 
-       
sodeluje z vladnimi organi oziroma drugimi organizacijami, ki vplivajo
na položaj knjige, njeno prepoznavnost in razvoj;
-       
izdaja upravne akte; 
-       
opravlja druge naloge v javnem interesu, ki so povezane z nalogami
agencije ali če so nujen pogoj za opravljanje teh nalog.
8. člen
(opravljanje nalog agencije)
Agencija za urejanje pravnih razmerij na podlagi javnega
pooblastila izdaja splošne akte, ki se objavijo v Uradnem listu Republike
Slovenije. Za odločanje v posamičnih javnopravnih zadevah izdaja posamične
upravne akte.
IV. NOTRANJA ORGANIZACIJA
9. člen
(notranja organizacija agencije)
Notranjo organizacijo agencije določata statut ter akt o
notranji organizaciji in sistemizaciji delovnih mest agencije.
V. ORGANI AGENCIJE
10. člen
(organa agencije)
Organa agencije sta svet agencije (v nadaljnjem besedilu:
svet) in direktor oziroma direktorica (v nadaljnjem besedilu: direktor).
1. Svet
11. člen
(število članov sveta)
(1) Svet ima sedem članov, ki jih imenuje in razrešuje vlada
za pet let z možnostjo za ponovno imenovanje. 
(2) Predsednika sveta ter njegovega namestnika izvoli svet
med svojimi člani.
12. člen
(imenovanje članov sveta)
(1) Direktor mora obvestiti vlado o poteku mandata članom
sveta najmanj šest mesecev pred potekom njihovega mandata. Vlada v svet
neposredno imenuje tri člane, od tega enega predstavnika s področja dela
agencije, financ ali pravnih zadev, enega predstavnika izmed strokovnjakov s
področja knjižnične dejavnosti in enega predstavnika izmed strokovnjakov s
področja razvijanja bralne kulture.
(2) Po enega člana,
predstavnika avtorjev, imenuje vlada na predlog avtorjev, enega člana,
predstavnika prevajalcev, na predlog prevajalcev, enega člana, predstavnika
založnikov, na predlog založnikov, in enega člana, predstavnika knjigotržcev,
na predlog knjigotržcev, in sicer po izvedenem javnem pozivu ministrstva,
pristojnega za kulturo.
(3) Če na javni poziv
iz prejšnjega odstavka prispe več predlogov za posameznega člana sveta, in
sicer več predlogov za predstavnika avtorjev, predstavnika prevajalcev,
predstavnika založnikov ali predstavnika knjigotržcev, imenuje vlada člana
izmed prispelih predlogov na predlog ministra, pristojnega za kulturo.
(4) Če na javni poziv
iz drugega odstavka tega člena za posameznega člana sveta, in sicer za
predstavnika avtorjev, predstavnika prevajalcev, predstavnika založnikov ali
predstavnika knjigotržcev, ne prispe noben predlog, imenuje vlada manjkajočega
člana na predlog ministra, pristojnega za kulturo.
13. člen
(pogoji za imenovanje člana sveta)
Za člana sveta je lahko imenovana oseba, ki izpolnjuje
naslednje pogoje: 
-       
ima najmanj visoko strokovno izobrazbo, 
-       
je strokovnjak s področja dela oziroma dejavnosti agencije, 
-       
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev, 
-       
ni zaposlena v agenciji, 
-       
ni funkcionar v izvršilni veji oblasti, 
-       
ne opravlja dela oziroma dejavnosti na področju, na katerem obstaja možnost
konflikta med njegovimi zasebnimi in javnimi interesi agencije.
13.a člen
(kriteriji za imenovanje člana sveta)
(1) Če v okviru javnega
poziva iz 12. člena tega sklepa prispe s posameznega področja zgolj en predlog,
minister, pristojen za kulturo, brez prostega preudarka posreduje predlog za
imenovanje vladi.
(2) Če v okviru javnega
poziva iz 12. člena tega sklepa prispe s posameznega področja več predlogov,
minister, pristojen za kulturo, izmed prispelih predlogov posreduje vladi v
imenovanje predlog najvišje ocenjenega stanovskega oziroma strokovnega
združenja, društva ali drugega predlagatelja. Predlagatelje se oceni glede na
naslednje kriterije:
1.     
število članov predlagatelja ali število predlagateljev;
2.     
izvajanje javnih pooblastil;
3.     
obdobje delovanja na področju dela javne agencije;
4.     
število izvedenih kulturnih projektov ali javnih kulturnih programov s
področja dela javne agencije.
14. člen
(pristojnosti sveta)
(1) Svet: 
-       
skrbi, da agencija deluje v javnem interesu; 
-       
sprejema splošne akte javne agencije; 
-       
daje direktorju usmeritve in navodila za delo; 
-       
sprejema program dela in finančni načrt, ki ju predloži v soglasje
vladi; 
-       
sprejema letno poročilo in druga poročila agencije, ki ju predloži v
soglasje vladi; 
-       
izvede javni natečaj za imenovanje direktorja; 
-       
vladi predlaga imenovanje oziroma razrešitev direktorja; 
-       
sprejme akt o notranji organizaciji in sistemizaciji delovnih mest; 
-       
sprejme splošne akte za izvrševanje javnih pooblastil; 
-       
odloča o uporabi presežka prihodkov nad odhodki in pokrivanju presežka
odhodkov nad prihodki na predlog direktorja in v soglasju z vlado; 
-       
imenuje člane strokovnih komisij iz drugega odstavka 8. člena Zakona o
javni agenciji za knjigo Republike Slovenije (Uradni list RS, št. 112/07); 
-       
obravnava mnenja o javnih politikah, na področju knjige, in predloge
zanje; 
-       
imenuje pooblaščenega revizorja za pregled letnega poročila agencije; 
-       
odloča o drugih vprašanjih in opravlja druge zadeve, potrebne za izvedbo
posameznih predpisov, za katere ni izrecno določena pristojnost drugega organa;
-       
odloča o drugih zadevah, za katere je tako določeno s predpisi oziroma
tem sklepom. 
(2) Član sveta ne sme sodelovati pri odločanju o zadevah, s
katerimi je kakor koli poslovno ali osebno povezan, še posebej kot avtor,
izvajalec, načrtovalec, organizator ali soorganizator. Člani sveta agencije
morajo pri svojem delu ravnati nepristransko in s skrbnostjo dobrega
gospodarstvenika ter varovati poslovne skrivnosti agencije. Člani sveta so
odgovorni za škodo, ki nastane kot posledica kršitve njihove dolžnosti.
15. člen
(odločanje sveta)
(1) Svet sprejema odločitve z večino glasov vseh članov.
Glasovanje o predlogu za imenovanje oziroma razrešitev direktorja je tajno. 
(2) Svet je sklepčen, če so na njem prisotni vsaj štirje
člani. 
(3) Podrobnejše delo sveta se opredeli v statutu agencije in
s poslovnikom.
16. člen
(predčasna razrešitev člana sveta)
Vlada lahko predčasno razreši člana sveta v primerih in po
postopku, kot ga določa zakon, ki ureja javne agencije.
2. Direktor
17. člen
(imenovanje direktorja)
Direktorja imenuje vlada na predlog sveta po izvedenem javnem
natečaju. Direktor je imenovan za pet let in je lahko ponovno imenovan.
18. člen
(pogoji za imenovanje direktorja)
Za direktorja je lahko imenovana oseba, ki poleg splošnih
pogojev izpolnjuje še naslednje pogoje: 
-       
ima najmanj izobrazbo, pridobljeno po študijskem programu druge stopnje,
oziroma izobrazbo, ki ustreza ravni izobrazbe, pridobljene po študijskih
programih druge stopnje, in je v skladu z zakonom, ki ureja slovensko ogrodje
kvalifikacij, uvrščena na 8. raven,
-       
ima najmanj deset let delovnih izkušenj, 
-       
je strokovnjak na področju dela javne agencije, 
-       
(črtana), 
-       
je državljan Republike Slovenije, 
-       
ima aktivno znanje slovenskega jezika in najmanj enega svetovnega
jezika, 
-       
ni bil pravnomočno obsojen zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev.
19. člen
(pristojnost in odgovornost direktorja)
(1) Direktor zastopa in predstavlja agencijo, organizira in
vodi delo ter poslovanje agencije ter je odgovoren za zakonitost dela. 
(2) Direktor zagotavlja, da agencija posluje v skladu z
zakonom, tem sklepom in splošnimi akti agencije. Pri svojem delu mora varovati
poslovne skrivnosti agencije. 
(3) Direktor: 
-       
izdaja akte v posamičnih zadevah iz pristojnosti agencije, če s predpisi
ni določeno drugače; 
-       
pripravi predlog programa dela in finančnega načrta ter letno poročilo
in druga poročila agencije; 
-       
podpisuje akte, listine in druge dokumente ter sklepa pogodbe, ki se nanašajo
na poslovanje agencije; 
-       
oblikuje predloge splošnih aktov, ki jih sprejme svet; 
-       
pripravlja strokovne podlage za opravljanje nalog sveta ter izpolnjuje
usmeritve in sklepe sveta; 
-       
imenuje projektne in delovne skupine za izvedbo posameznih strokovnih
nalog; 
-       
na zahtevo sveta predloži poročilo o opravljanju nalog iz svoje
pristojnosti; 
-       
pripravi in predloži poročilo o delovanju in poslovanju agencije ter
opravljanju nalog iz pristojnosti agencije; 
-       
odloča o sofinanciranju programov in projektov na predlog strokovnih
komisij; 
-       
sklepa pogodbe o zaposlitvi in odloča o drugih vprašanjih, povezanih z
delovnimi razmerji; 
-       
opravlja druge naloge v skladu z zakonom, tem sklepom in drugimi splošni
akti agencije. 
(4) Direktor je za svoje delo odgovoren pristojnemu ministru
in ustanovitelju. 
(5) Direktor je odgovoren agenciji za škodo, ki jo povzroči s
svojim nevestnim oziroma protipravnim ravnanjem.
20. člen
(prenehanje funkcije direktorja)
Če direktorju predčasno preneha funkcija, vlada na predlog
sveta brez javnega natečaja do imenovanja novega direktorja imenuje vršilca
dolžnosti direktorja, vendar največ za šest mesecev.
21. člen
(predčasna razrešitev direktorja)
Direktor se predčasno razreši v primerih in po postopku, kot
ga določa zakon, ki ureja javne agencije.
VI. STROKOVNE KOMISIJE JAVNE AGENCIJE
22. člen
(sestava in mandat strokovnih komisij)
(1) Agencija ima tri strokovne komisije: Strokovno komisijo
za knjižno in revijalno produkcijo s področja leposlovja in humanistike,
Strokovno komisijo za literarne prireditve in razvijanje bralne kulture in
Strokovno komisijo za mednarodno promocijo slovenskega leposlovja in
humanistike (v nadaljnjem besedilu: strokovne komisije).
(2) Strokovna komisija ima najmanj tri in največ šest članov,
ki jih po njihovem predhodnem soglasju imenuje svet za pet let. Člani
strokovnih komisij so lahko ponovno imenovani.
23. člen
(pogoji za imenovanje člana strokovne komisije)
(1) Člani strokovnih komisij so iz vrst uglednih avtorjev ali
strokovnjakov, ki delujejo na področju knjige. Član komisije ne sme sodelovati
pri odločanju o zadevah, s katerimi je kakor koli poslovno ali osebno povezan,
zlasti kot avtor, izvajalec, načrtovalec, organizator ali soorganizator. 
(2) Član strokovne komisije mora izpolnjevati naslednje
pogoje: 
-       
ima ustrezne reference in je prepoznaven v strokovni javnosti na
področju, ki ga pokriva strokovna komisija; 
-       
na delovnem področju, ki ga pokriva posamezna strokovna komisija, deluje
najmanj pet let.
24. člen
(pristojnosti strokovnih komisij)
(1) Strokovne komisije so najvišja strokovna in svetovalna
telesa agencije, ki: 
-       
oblikujejo predlog financiranja programov in projektov; 
-       
dajejo mnenja in ocene o predlogih programov in projektov s področja
knjige pri razdeljevanju javnih sredstev; 
-       
predlagajo ukrepe kulturne politike in druge razvojne ukrepe, ki se
nanašajo na področje knjige; 
-       
oblikujejo strokovne podlage za izdajo splošnih aktov iz drugega odstavka
10. člena Zakona o javni agenciji za knjigo Republike Slovenije (Uradni list
RS, št. 112/07). 
(2) Način opravljanja nalog strokovnih komisij in njihovo
podrobnejšo sestavo ter število članov komisij določa pravilnik o strokovnih
komisijah, ki ga sprejme svet po predhodnem soglasju ministra, pristojnega za
kulturo.
25. člen
(predčasna razrešitev strokovnih komisij)
(1) Svet lahko razreši člana komisije pred potekom mandata,
za katerega je imenovan, če: 
-       
sam zahteva razrešitev, 
-       
pri svojem delu ne ravna v skladu s predpisi in sklepom o imenovanju, 
-       
ne opravlja svojih nalog, 
-       
s svojim nevestnim ali nepravilnim delom povzroči večjo škodo ali
zanemarja ali malomarno opravlja svoje naloge. 
(2) Ob predčasni razrešitvi člana se za do poteka mandata
komisije imenuje nov član.
VII. FINANCIRANJE
26. člen
(financiranje agencije)
(1) Prihodki agencije so: 
-       
sredstva državnega proračuna, pridobljena na podlagi pogodbe z ministrstvom,
pristojnim za kulturo,
-       
prihodki, pridobljeni s prodajo blaga in storitev na trgu oziroma
dejavnosti, 
-       
sponzorstvo, donacije, dediščina in darila, 
-       
drugi prihodki. 
(2) Prihodki agencije so namenjeni opravljanju dejavnosti in
nalog agencije, določenih z zakonom in v aktu o ustanovitvi, zagotavljanju
pogojev za delovanje agencije in financiranju odhodkov, povezanih s tekočim
poslovanjem agencije, kot so stroški dela, stroški materiala in storitev,
stroški investicijskega vzdrževanja in nakupa opreme ter drugi stroški. 
(3) O uporabi presežka prihodkov nad odhodki in o pokrivanju
presežka odhodkov nad prihodki odloča svet na predlog direktorja in v soglasju
z vlado. 
(4) Agencija prihodke iz proračuna in odhodke iz sredstev
proračuna evidentira ločeno od prihodkov in odhodkov iz opravljanja storitev na
trgu. Agencija presežek prihodkov nad odhodki sredstev iz proračuna vplača v
proračun. Ustanovitelj ne krije presežka odhodkov nad prihodki iz opravljanja
dejavnosti na trgu. 
(5) Agencija lahko za svoje storitve, ki jih opravlja za
posameznike in pravne osebe, v skladu z zakonom, ki ureja javne agencije, izda
tarifo, s katero določi višino plačil za svoje storitve. 
(6) Agencija mora za izdajo ali spremembo tarife pridobiti
soglasje vlade.
VIII. RAZMERJA DO USTANOVITELJA IN DO DRUGIH SUBJEKTOV
27. člen
(program dela)
(1) Agencija v skladu z javnofinančnimi predpisi pripravi
letni program dela in finančni načrt za prihodnje koledarsko leto in ga
predloži v soglasje vladi. 
(2) V letnem programu dela agencije se določijo cilji in
naloge agencije, ki jih bo agencija uresničevala in opravljala v posameznem
letu v skladu s sklepi in usmeritvami vlade, ter način njihovega doseganja in
uresničevanja. 
(3) K letnemu programu dela mora biti priložen opis večletne
strategije razvoja agencije, iz katerega morajo biti razvidni prispevek
agencije k splošnemu razvoju na področju knjige, ukrepi za zagotavljanje
kakovostnih storitev agencije ter ukrepi za zagotavljanje učinkovite in
namenske porabe sredstev.
28. člen
(poročanje)
Agencija pisno poroča ustanovitelju o doseženih ciljih in
dosežkih, izvajanju finančnih načrtov ter izidih poslovanja skladno s predpisi
o javnih financah in računovodstvu.
29. člen
(javnost dela)
Delo agencije je javno. Agencija javnost dela opredeli v
statutu. Javno mora objaviti letno poročilo o delu in poslovanju. Za javnost
dela je odgovoren direktor.
IX. SPLOŠNI AKTI AGENCIJE
30. člen
(splošni akti)
Splošni akti agencije so statut, akt o notranji organizaciji
in sistemizaciji delovnih mest, splošna akta iz drugega odstavka 10. člena
Zakona o javni agenciji za knjigo Republike Slovenije (Uradni list RS, št.
112/07) in drugi splošni akti skladno s predpisi, s katerimi se urejajo
vprašanja, pomembna za delo in poslovanje agencije.
X. NADZOR
31. člen
(nadzor nad porabo sredstev)
(1) Zakonitost, učinkovitost in uspešnost dela agencije
nadzira ministrstvo, pristojno za kulturo, porabo javnih sredstev pa Računsko
sodišče Republike Slovenije.
(2) Predpise, ki urejajo javne finance, predpise, ki urejajo
finančno, materialno in računovodsko poslovanje agencije, zakonitost,
namenskost in smotrno porabo sredstev, pridobljenih iz proračuna, ter
upravljanje premoženja v lasti ali uporabi agencije nadzira ministrstvo,
pristojno za finance. 
(3) Predpise o upravnem postopku, poslovnem času, uradnih
urah, poslovanju s strankami, poslovanju z dokumentarnim gradivom in
zagotavljanju javnosti delovanja nadzira ministrstvo, pristojno za javno
upravo.
32. člen
(nadzor nad porabniki proračunskih sredstev)
(1) Agencija nadzira namensko porabo sredstev ter primernost
in strokovnost dela pravnih in fizičnih oseb, ki jim dodeljuje sredstva
(porabnikov proračunskih sredstev, ki se financirajo iz državnega proračuna
skladno z zakonom), in drugih oseb, za katere tako določa zakon. Način
nadziranja se opredeli s splošnim aktom agencije. 
(2) Agencija o opravljenem nadzoru izdaja poročila, ki morajo
biti objavljena in dostopna javnosti.
XI. ODGOVORNOST ZA OBVEZNOSTI AGENCIJE
33. člen
(odgovornost za obveznosti agencije)
Agencija je odgovorna za svoje obveznosti z vsem svojim
premoženjem. Subsidiarno je odgovorna za njene obveznosti Republika Slovenija
do višine enoletnih finančnih sredstev, ki jih agencija dobi iz državnega
proračuna.

Sklep o ustanovitvi Javne agencije za knjigo
Republike Slovenije (Uradni list RS, št. 57/08)
vsebuje naslednje prehodne in končno določbo:
»XII. PREHODNE IN KONČNA DOLOČBA
34. člen
(zagotovitev razmer za
začetek dela in poslovanja agencije)
(1) Vlada zagotovi agenciji materialne in finančne razmere za
začetek dela in poslovanja s prenosom prostorov in opreme z Ministrstva za
kulturo in Ministrstva za visoko šolstvo, znanost in tehnologijo v uporabo in
upravljanje. 
(2) Prenos prostorov in opreme se izvede na podlagi programa,
ki ga pripravi Ministrstvo za kulturo in ga predlaga v sprejetje vladi. 
(3) Za financiranje dejavnosti oziroma nalog agencije v
prehodnem obdobju v skladu s programom iz prejšnjega odstavka skleneta
Ministrstvo za kulturo in Ministrstvo za visoko šolstvo, znanost in tehnologijo
z agencijo pogodbo, s katero se agenciji zagotovijo proračunska sredstva za
začetek dela in poslovanja.
35. člen
(zaposlitev delavcev v
agenciji)
(1) Agencija prevzame potrebno število javnih uslužbencev,
zaposlenih na Ministrstvu za kulturo in Javni agenciji za raziskovalno
dejavnost Republike Slovenije, ki bodo opravljali naloge agencije. Tem javnim
uslužbencem se zagotovijo najmanj enake pravice iz delovnega razmerja, kot so
jih imeli pred premestitvijo. 
(2) Število javnih uslužbencev in višina sredstev za plače
ter druge osebne prejemke in materialne stroške teh delavcev sta sestavni del
programa iz drugega odstavka prejšnjega člena tega sklepa.
36. člen
(arhivsko gradivo)
Dokumentarno in arhivsko gradivo, ki se nanaša na dejavnost
agencije, prevzame agencija na podlagi primopredajnega zapisnika, ki ga
podpišejo minister, pristojen za kulturo, direktor Javne agencije za
raziskovalno dejavnost Republike Slovenije in vršilec dolžnosti direktorja.
37. člen
(vršilec dolžnosti
direktorja)
(1) Do imenovanja direktorja po tem sklepu imenuje vlada
vršilca dolžnosti direktorja. 
(2) Naloge vršilca dolžnosti direktorja so: 
-       
do imenovanja direktorja predstavlja in zastopa agencijo; 
-       
v treh mesecih od uveljavitve tega sklepa mora predlagati vpis
ustanovitve agencije v sodni register; 
-       
najpozneje v enem mesecu od dneva imenovanja sveta mora sklicati
konstitutivno sejo sveta; 
-       
najpozneje v enem mesecu od imenovanja sveta mora pripraviti predlog
statuta agencije in pravilnik o notranji organizaciji in sistemizaciji delovnih
mest; 
-       
v štirih mesecih od imenovanja mora na podlagi sklepov in usmeritev, ki
jih sprejme vlada, pripraviti program dela in finančni načrt agencije za leto
2009.
38. člen
(rok za sprejetje statuta
in imenovanje direktorja)
Svet mora najpozneje v enem mesecu po konstituiranju sprejeti
statut agencije, v treh mesecih predlagati vladi v imenovanje direktorja in
sprejeti splošna akta iz drugega odstavka 10. člena Zakona o javni agenciji za
knjigo Republike Slovenije (Uradni list RS, št. 112/07).
39. člen
(rok za imenovanje sveta)
(1) Ministrstvo za kulturo najpozneje v osmih dneh po
uveljavitvi tega sklepa pozove predlagatelje iz drugega odstavka 12. člena tega
sklepa, da v 15 dneh predlagajo člane sveta. Če kdo od predlagateljev iz
drugega odstavka 12. člena tega sklepa ne da predloga v določenem roku, se
šteje, da predlog ni bil dan. V tem primeru Ministrstvo za kulturo objavi javni
poziv za imenovanje manjkajočih članov, v katerem pozove zainteresirano
javnost, da v 15 dneh po objavi predlaga ugledne avtorje, znanstvenike ter
nosilce razvoja na področju knjige. Javni poziv se objavi v sredstvih javnega
obveščanja. 
(2) Minister, pristojen za kulturo, pripravi predlog za
imenovanje članov sveta v skladu z 12. členom tega sklepa in ga pošlje vladi.
40. člen
(rok za imenovanje
strokovnih teles)
(1) Svet mora najpozneje v šestih mesecih od uveljavitve tega
sklepa imenovati strokovne komisije agencije. 
(2) Agencija uporablja za strokovno podporo pri sprejemanju
odločitev pri izvajanju politike, povezane s področjem knjige, posvetovalna
telesa Ministrstva za kulturo in Javne agencije za raziskovalno dejavnost
Republike Slovenije, in sicer do imenovanja strokovnih komisij in drugih
strokovnih teles, vendar največ za šest mesecev od uveljavitve tega sklepa.
41. člen
(tekoči javni razpisi in
javni pozivi)
Postopke javnih razpisov in javnih pozivov, ki sta jih začela
Ministrstvo za kulturo in Javna agencija za raziskovalno dejavnost Republike
Slovenije pred uveljavitvijo tega sklepa in se nanašajo na naloge agencije,
dokonča Ministrstvo za kulturo oziroma Javna agencija za raziskovalno dejavnost
Republike Slovenije s sklenitvijo ustreznih pogodb, pogodbene obveznosti in
pravice pa prevzame agencija v skladu z Zakonom o javni agenciji za knjigo
Republike Slovenije (Uradni list RS, št. 112/07).
42. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
ustanovitvi Javne agencije za knjigo Republike Slovenije (Uradni list RS, št. 68/13) vsebuje naslednje prehodne in
končno določbo:
»PREHODNE IN KONČNA DOLOČBA
10. člen
(1) Agencija najkasneje
šest mesecev od uveljavitve tega sklepa prilagodi svoje splošne akte.
(2) Strokovna komisija
za mednarodno promocijo slovenskega leposlovja in humanistike ter Strokovna
komisija za knjižno in revijalno produkcijo s področja leposlovja in humanistike
se imenujeta najpozneje v 30 dneh po uveljavitvi aktov iz prejšnjega odstavka,
z dnem njunega imenovanja preneha mandat dosedanji Strokovni komisiji za
mednarodno promocijo slovenskega leposlovja in znanstvene publicistike ter
Strokovni komisiji za knjižno in revijalno produkcijo s področja leposlovja.
Redni mandat članov Strokovne komisije za literarne prireditve in razvijanje
bralne kulture poteče v skladu s sklepom o njihovem imenovanju.
(3) Svet Javne agencije
za knjigo Republike Slovenije se imenuje najpozneje v treh mesecih po
uveljavitvi tega sklepa. Mandat članov sedanjega sveta preneha z dnem
imenovanja sveta v skladu s tem sklepom.
11. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep
o spremembi Sklepa o ustanovitvi Javne agencije za knjigo Republike Slovenije
(Uradni list RS, št. 175/20)
vsebuje naslednjo končno določbo:
»KONČNA DOLOČBA
2. člen
Ta sklep začne veljati naslednji dan po objavi v Uradnem
listu Republike Slovenije.«.