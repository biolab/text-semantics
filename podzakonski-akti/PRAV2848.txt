1. člen
Ta pravilnik ureja služenje vojaškega roka vojaških
obveznikov – kategoriziranih športnikov (v nadaljnjem besedilu: kategorizirani
športniki) ter določena vprašanja v zvezi z vodenjem evidence, naborom in
napotitvijo na služenje vojaškega roka kategoriziranih športnikov.
2. člen
Pri izvrševanju vojaške dolžnosti kategoriziranih športnikov
sodeluje Ministrstvo za obrambo (v nadaljnjem besedilu: ministrstvo) z
Olimpijskim komitejem Slovenije – Združenjem športnih zvez (v nadaljnjem
besedilu: olimpijski komite).
3. člen
Kategorizirani športniki po tem pravilniku so športniki, ki
imajo po kriterijih olimpijskega komiteja status športnika: 
1.    
svetovnega razreda, 
2.    
mednarodnega razreda, 
3.    
perspektivnega razreda, 
4.    
državnega razreda ali 
5.    
mladinskega razreda.
4. člen
Podatke o kategoriziranih športnikih posreduje olimpijski
komite ministrstvu po objavi spiskov kategoriziranih športnikov v uradnem
glasilu olimpijskega komiteja.
5. člen
Pri določitvi rodu, službe oziroma vojaškoevidenčne dolžnosti
kategoriziranim športnikom se v okviru možnosti upoštevajo tudi predlogi olimpijskega
komiteja. Predloge pošlje olimpijski komite ministrstvu do konca decembra za
kategorizirane športnike, ki v naslednjem letu dopolnijo 18 let.
6. člen
Kategorizirani športniki se na služenje vojaškega roka
napotijo v skladu s predlogi olimpijskega komiteja, praviloma izven tekmovalne
sezone in v tiste enote Slovenske vojske, na območju katerih imajo možnost
treniranja. Olimpijski komite pošlje ministrstvu seznam kategoriziranih
športnikov s predlaganim krajem in rokom služenja vojaškega roka praviloma do
konca oktobra tekočega leta za naslednje leto.
7. člen
V času služenja vojaškega roka se kategorizirani športniki na
prošnjo olimpijskega komiteja lahko udeležijo treningov, priprav in tekmovanj.
Kategoriziranim športnikom se omogočijo treningi praviloma v prostem času v
vojašnici ali izven vojašnice. Športnikom svetovnega in mednarodnega razreda,
se lahko izjemoma v drugi in tretji fazi usposabljanja omogočijo treningi tudi
dopoldne. Organizacijo treningov ter kontrolo udeležbe na pripravah in tekmovanjih
izven vojašnic zagotovi olimpijski komite in pristojna nacionalna panožna
športna zveza. 
Udeležbo kategoriziranih športnikov na treningih izven
vojašnic uskladita glede na programe usposabljanja pristojna nacionalna panožna
športna zveza in pristojno poveljstvo ali enota Slovenske vojske, v katerih
kategorizirani športniki služijo vojaški rok. 
Poročila o udeležbi na treningih, pripravah in tekmovanjih
med služenjem vojaškega roka, za vse kategorizirane športnike poimensko
pripravlja olimpijski komite ali pristojna nacionalna panožna športna zveza in
ga mesečno pošilja Generalštabu Slovenske vojske.
8. člen
Za udeležbo na pripravah in nastopih državne reprezentance na
evropskih in svetovnih prvenstvih oziroma olimpijskih igrah lahko načelnik
Generalštaba Slovenske vojske kategoriziranim športnikom, na prošnjo
olimpijskega komiteja, odobri sodelovanje do 10 dni. 
Na posebno prošnjo olimpijskega komiteja lahko minister za
obrambo udeležbo na pripravah ali tekmovanjih iz prejšnjega odstavka izjemoma
podaljša do 5 delovnih dni športnikom svetovnega in mednarodnega razreda.
9. člen
Kategoriziranim športnikom se lahko služenje vojaškega roka
zaradi priprav ali tekmovanj, v skladu z zakonom prekine. 
V prošnji za prekinitev služenja vojaškega roka mora biti
naveden tudi okvirni termin nadaljevanja služenja vojaškega roka
kategoriziranih športnikov.
10. člen
Prošnje iz 7., 8. in 9. člena tega pravilnika se vloži pri
Generalštabu Slovenske vojske.
11. člen
Kategorizirani športniki v času služenja vojaškega roka
tekmujejo za Slovensko vojsko razen, če ne gre za tekmovanja, ki se jih
udeležujejo kot člani državne ali olimpijske reprezentance.
12. člen
Zavarovanje kategoriziranih športnikov v času treningov,
priprav in na tekmovanjih ureja olimpijski komite, razen za tekmovanja iz
prejšnjega člena tega pravilnika. Dokazilo o zavarovanju je priloga predloga za
udeležbo na treningih, pripravah in tekmovanjih. Zavarovanje mora obsegati čas
od odhoda iz vojašnice na trening, priprave ali tekmovanje do vrnitve v enoto.
13. člen
Kategoriziranim športnikom lahko načelnik Generalštaba
Slovenske vojske na predlog olimpijskega komiteja ali poveljnika enote, v
kateri služijo vojaški rok, odvzame ugodnosti po tem pravilniku, če se ne
udeležujejo treningov, priprav, če kako drugače izkoriščajo svoj status, kršijo
vojaško disciplino ali ne izpolnjujejo odrejenih obveznosti v Slovenski vojski.
14. člen
Z dnem uveljavitve tega pravilnika preneha veljati pravilnik
o služenju vojaškega roka vojaških obveznikov vrhunskih športnikov (Uradni list
RS, št. 44/92).
15. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 017-02-6/2000
Ljubljana, dne 12. maja 2000.
Minister 
za obrambo 
dr. Franci Demšar l. r.