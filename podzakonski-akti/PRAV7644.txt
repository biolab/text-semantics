1. člen
(splošna določba)
Ta pravilnik določa merila za ugotavljanje delovne uspešnosti
uradnikov na položaju generalnega direktorja, generalnega sekretarja,
direktorja organa v sestavi ministrstva, direktorja vladne službe in direktorja
oziroma tajnika občinske uprave (v nadaljnjem besedilu: direktorji).
2. člen
(del plače za delovno uspešnost)
Skupni znesek izplačila delovne uspešnosti na letni ravni ne
sme presegati dveh osnovnih mesečnih plač direktorja, pri čemer se kot osnova
upošteva višina osnovne plače direktorja v decembru preteklega leta. Če
direktor nastopi mandat v tekočem letu, se določi sorazmerni del skupnega
zneska izplačila delovne uspešnosti na podlagi osnovne plače, ki bi mu
pripadala za december preteklega leta.
Višino dela plače za delovno uspešnost direktorja določi
predstojnik direktorja (v nadaljnjem besedilu: predstojnik) na podlagi meril iz
tega pravilnika.
3. člen
(merila)
Del plače za delovno uspešnost direktorja se določi ob
upoštevanju naslednjih meril: 
-       
realizacija programa dela organa in posebej organizacijske enote, ki jo
vodi, in zadev, dodeljenih v reševanje, 
-       
strokovnost in kakovost dela ter pravočasnost oziroma izvajanje nalog v
rokih, 
-       
fleksibilnost (realizacija nalog ob neposrednih naročilih predstojnika
ali druge pristojne osebe ter ob drugih nepredvidenih, izjemnih oziroma nujnih
okoliščinah).
4. člen
(višina dela plače za delovno uspešnost direktorja)
Delovna uspešnost pripada direktorju na podlagi ocene
predstojnika glede izpolnjevanja meril iz prejšnjega člena. Višino dela plače
za delovno uspešnost za posameznega direktorja določi predstojnik na podlagi
primerjave med direktorji glede stopnje izpolnjenosti meril iz prejšnjega člena.
5. člen
(ugotovitve nepravilnosti v poslovanju)
Če pri poslovanju organa ali organizacijske enote, ki jo vodi
direktor, Računsko sodišče, inšpektor ali drug organ nadzora ugotovi
nepravilnosti, o upravičenosti direktorja do izplačila dela plače za delovno
uspešnost, glede na težo in obseg ugotovljenih nepravilnosti, odloči
predstojnik.

Pravilnik o merilih za ugotavljanje delovne
uspešnosti direktorjev v javni upravi (Uradni list RS, št. 28/06) vsebuje naslednjo končno določbo:
»6. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi Pravilnika o merilih za
ugotavljanje delovne uspešnosti direktorjev v javni upravi (Uradni list RS, št.
132/20) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.