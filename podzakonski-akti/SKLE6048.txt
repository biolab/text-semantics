1. člen
Pri Vladi Republike Slovenije se ustanovi usklajevalno posvetovalno
telo, ki se organizira kot medresorska komisija z delovnim področjem, določenim
s tem sklepom.
2. člen
Komisija opravlja naslednje naloge:
-       
obravnava predloge zakonov in izvršilnih predpisov z vidika določb
Zakona o javni rabi slovenščine (Uradni list RS, št. 86/04), ciljev jezikovne
politike in jezikovnega načrtovanja;
-       
predlagateljem sporoča svoja mnenja in stališča o predlogih iz prejšnje
alinee z vidika določb Zakona o javni rabi slovenščine, ciljev jezikovne
politike in jezikovnega načrtovanja (Uradni list RS, št. 86/04);
-       
spremlja letna poročila o uresničevanju predpisov o javni rabi slovenščine;
-       
o svojem delu letno poroča vladi.
3. člen
(1) Komisiji predseduje minister, pristojen za kulturo, njeni
člani pa so predstavniki Službe Vlade Republike Slovenije za zakonodajo,
Generalnega sekretariata Vlade Republike Slovenije ter ministrstev, pristojnih
za šolstvo, za gospodarstvo, za znanost in tehnologijo ter za javno upravo. Člane
imenujejo predstojniki omenjenih državnih organov.
(2) Tajnik komisije je po položaju vodja Sektorja za
slovenski jezik na Ministrstvu za kulturo.
4. člen
(1) Komisija dela na sejah. Pobudo za sejo lahko da katero
koli ministrstvo, skliče pa jo predsednik komisije. Seja je lahko tudi dopisna.
(2) Način dela komisije je natančneje določen s poslovnikom, ki
ga z večino glasov vseh svojih članov sprejme komisija.
(3) Dolžnost ministrstev je, da komisijo pravočasno
seznanjajo s predlogi vseh zakonov in izvršilnih predpisov, ki jih pripravljajo
in pri katerih je mogoče predvidevati neposredno ali posredno vplivanje na rabo
in položaj slovenskega jezika v javnosti.
(4) Če mnenj in stališč komisije iz druge alinee 2. Člena tega
sklepa predlagatelj predpisa ni pripravljen upoštevati in ni mogoče doseči
sporazumne rešitve, komisija lahko poda vladi pomisleke ali zadržke k predlogu
predpisa.
(5) Administrativno podporo za delo komisije zagotavlja Ministrstvo
za kulturo.
5. člen
Ta sklep začne veljati naslednji dan po objavi v Uradnem listu
Republike Slovenije.
Št. 01201-2/2006/4
Ljubljana, dne 9. februarja 2006
EVA 2005-3511-0032
Vlada Republike Slovenije
Janez Janša l.r.
Predsednik