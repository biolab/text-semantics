I. SPLOŠNA DOLOČBA
1. člen
(vsebina)
Ta pravilnik določa:
-       
enotno uniformo občinske redarke oziroma občinskega redarja (v
nadaljnjem besedilu: občinski redar), obliko in vsebino označb, ki jih
uporablja občinsko redarstvo, ter način njihove uporabe,
-       
barvo, obliko, sestavne dele in obrazce službenih izkaznic ter besedilo
pooblastil pooblaščenih uradnih oseb občinskega redarstva in
-       
enoten videz vozil občinskega redarstva.
II. ENOTNA UNIFORMA OBČINSKIH REDARJEV
2. člen
(vrste uniform)
(1) Uniforma občinskega redarja je poletna in zimska.
Posebne vrste uniforme so uniforma občinskega redarja kolesarja in motorista
ter slovesna uniforma.
(2) Vodja redarstva, kjer tega ni, pa župan, odredi
vrsto uniforme in njene sestavne dele, ki jih občinski redar nosi pri
opravljanju svojih nalog v posameznih letnih časih, ter dogodke oziroma
priložnosti, ob katerih sme občinski redar nositi slovesno uniformo.
3. člen
(sestava uniforme)
(1) Poletno uniformo sestavljajo pokrivalo, hlače,
žensko krilo, srajca ali bluza s kratkimi rokavi, kravata, pas, nogavice,
čevlji, polo majica, rokavice, športni komplet, sestavljen iz majice ali pulija
in hlač, delovne rokavice, odporne na vbod in ureznine, ter rokavice za
urejanje prometa.
(2) Zimsko uniformo sestavljajo pokrivalo, suknjič,
hlače, žensko krilo, srajca ali bluza z dolgimi rokavi, kravata, pas, nogavice,
čevlji, bunda, vetrovka, vetrni jopič, polo majica, rokavice, športni komplet,
sestavljen iz majice ali pulija in hlač, delovne rokavice, odporne na vbod in
ureznine, ter rokavice za urejanje prometa.
(3) Uniformo občinskega redarja kolesarja sestavljajo
kolesarske hlače do kolen z zaščitnimi hlačami, polo majica, kolesarska čelada,
kolesarske rokavice in športni čevlji.
(4) Uniformo občinskega redarja motorista sestavljajo
motoristični jopič z brezrokavnikom, motoristične hlače, motoristična čelada,
motoristični čevlji in zaščitna podobleka.
(5) Slovesno uniformo občinskega redarja sestavljajo
pokrivalo, kravata, slovesna srajca ali bluza z dolgimi rokavi, slovesna srajca
ali bluza s kratkimi rokavi, slovesni suknjič, hlače, žensko krilo in čevlji.
4. člen
(barve uniform)
(1) Bunda, vetrovka, vetrni jopič, športni komplet,
sestavljen iz majice ali pulija in hlač, ter pokrivala so kombinirano temno
modre in bordo rdeče barve.
(2) Hlače, žensko krilo, kravata, rokavice in nogavice,
kolesarske hlače do kolen z zaščitnimi hlačami in kolesarske rokavice so temno
modre barve.
(3) Slovesni suknjič, srajca z dolgimi ali kratkimi
rokavi in bluza z dolgimi ali kratkimi rokavi ter polo majica so bordo rdeče
barve.
(4) Slovesna srajca z dolgimi ali kratkimi rokavi in
slovesna bluza z dolgimi ali kratkimi rokavi sta bele barve.
(5) Čevlji, športni čevlji, motoristični čevlji, pas,
delovne rokavice, odporne na vbod in ureznine, so črne barve.
(6) Rokavice za urejanje prometa so bele barve.
(7) Kolesarska in motoristična čelada sta srebrne barve.
(8) Motoristični jopič, motoristične hlače in zaščitna
podobleka so temno modre ali črne barve, motoristični brezrokavnik pa je bordo
rdeče barve.
(9) Položajne oznake in drugi všitki v posameznih delih
uniforme so modre, rdeče in rumene barve.
(10) Za opravljanje določenih nalog občinski redar nosi
delovni kombinezon v bordo rdeči barvi, delovne rokavice in odsevni brezrokavnik
pa so v zeleno-rumeni barvi.
III. OZNAČBE
5. člen
(položajne označbe)
(1) Položajno označbo:
-       
vodje občinskega redarstva sestavljajo štiri srebrne zvezdice na bordo
rdeči podlagi z dvema srebrnima obrobama in štirimi srebrnimi črtami;
-       
občinskega redarja višjega svetovalca sestavljajo srebrne zvezdice na
bordo rdeči podlagi z dvema srebrnima obrobama in tremi srebrnimi črtami, pri
čemer število srebrnih zvezdic označuje njegov uradniški naziv, in sicer tri
zvezdice uradniški naziv občinski redar višji svetovalec I, dve zvezdici uradniški
naziv občinski redar višji svetovalec II in ena zvezdica uradniški naziv
občinski redar višji svetovalec III;
-       
občinskega redarja svetovalca sestavljajo srebrne zvezdice na bordo
rdeči podlagi z dvema srebrnima obrobama in dvema srebrnima črtama, pri čemer
število srebrnih zvezdic označuje njegov uradniški naziv, in sicer tri zvezdice
uradniški naziv občinski redar svetovalec I, dve zvezdici uradniški naziv
občinski redar svetovalec II in ena zvezdica uradniški naziv občinski redar
svetovalec III;
-       
višjega občinskega redarja sestavljajo srebrne zvezdice na bordo rdeči
podlagi z eno srebrno obrobo in eno srebrno črto, pri čemer število srebrnih
zvezdic označuje njegov uradniški naziv, in sicer tri zvezdice uradniški naziv
višji občinski redar I, dve zvezdici uradniški naziv višji občinski redar II in
ena zvezdica uradniški naziv višji občinski redar III;
-       
občinskega redarja vodje skupine sestavljajo srebrne zvezdice na bordo
rdeči podlagi z dvema temno modrima obrobama, pri čemer število srebrnih
zvezdic označuje njegov uradniški naziv, in sicer tri zvezdice uradniški naziv
občinski redar vodja skupine I, dve zvezdici uradniški naziv občinski redar
vodja skupine II in ena zvezdica uradniški naziv občinski redar vodja skupine
III;
-       
občinskega redarja sestavljajo srebrne zvezdice na bordo rdeči podlagi s
temno modro obrobo, pri čemer število srebrnih zvezdic označuje njegov
uradniški naziv, in sicer tri zvezdice uradniški naziv občinski redar I, dve
zvezdici uradniški naziv občinski redar II in ena zvezdica uradniški naziv
občinski redar III;
-       
občinskega redarja pripravnika sestavlja bordo rdeča podlaga s temno
modro obrobo.
(2) Geometrijska, likovna ter barvna pravila in stopnje
položajnih označb so določene v Prilogi 1, ki je sestavni del tega pravilnika.
6. člen
(uporaba položajnih označb)
(1) Položajne označbe občinskega redarja se nosijo na
uniformi, na epoletah ali kot obesek. Poleg položajne označbe se na sprednjem
delu zgornjega dela uniforme nosi našitek ali priponka z začetno črko imena in
s priimkom občinskega redarja.
(2) Epolete se nosijo na vetrnem jopiču, bundi,
slovesnem suknjiču, srajci, bluzi, vetrovki in delovnem kombinezonu. Položajne
označbe kot obesek se nosijo na bundi, vetrovki in vetrnem jopiču. Epoleta in
obesek sta iz tkanine modre barve, obrobljena z bordo rdečo barvo.
(3) Položajne označbe na uniformi občinskega redarja so
lahko v obliki našitka, nalepke ali kovinske značke.
7. člen
(barva in simboli vozil)
(1) Občinsko redarstvo uporablja vozila bele barve, ki
imajo bordo rdeče nalepke z napisom »OBČINSKO REDARSTVO« oziroma »MESTNO
REDARSTVO« oziroma »MEDOBČINSKO REDARSTVO«, grb in ime občine v temno modri
barvi na prednjem in zadnjem delu vozila ter na prednjih levih in desnih
vratih.
(2) Vozila občinskega redarstva so opremljena z rumenimi utripajočimi
ali vrtečimi se lučmi in odsevnimi trakovi.
IV. SLUŽBENA IZKAZNICA OBČINSKEGA REDARJA
8. člen
(službena izkaznica in sestavni deli)
(1) Službena izkaznica občinskega redarja je sestavljena
iz identifikacijske kartice in usnjenega ovitka iz črnega usnja.
(2) Če občinski redar opravlja naloge za več občin, se v
službeni izkaznici navedejo občine, na območju katerih občinski redar opravlja
svoje naloge.
9. člen
(obrazec identifikacijske kartice)
(1) Identifikacijska kartica je velikosti 8,5 krat 5,5
cm.
(2) Identifikacijska kartica vsebuje:
-       
v levem zgornjem kotu prostor za fotografijo velikosti 3 krat 2,5
cm;
-       
pod fotografijo je prostor za ime in priimek imetnika, pod tem pa
prostor za registrsko številko identifikacijske kartice;
-       
desno od prostora za fotografijo je grb občine in napis »OBČINA« (ime
občine oziroma mestne občine oziroma sedežne občine medobčinskega redarstva);
-       
pod logotipom občine je napis »SLUŽBENA IZKAZNICA«;
-       
pod napisom »SLUŽBENA IZKAZNICA« je napis »OBČINSKO REDARSTVO« oziroma
za mestne občine »MESTNO REDARSTVO« oziroma za redarstvo, organizirano za dve
ali več občin, »MEDOBČINSKO REDARSTVO«;
-       
v spodnjem desnem kotu je prostor za podpis župana in pečat občine ter
datum izdaje.
(3) Besedilo, izpisano na hrbtni strani identifikacijske
kartice, se glasi:
»Imetnik te izkaznice je pooblaščen, da v primerih izvajanja pooblastil
skladno z zakonom o občinskem redarstvu, zakoni in odloki občine iz stvarne
pristojnosti občinskega redarstva ter zakona o prekrških ugotavlja identiteto
storilca prekrška (legitimira) in se s to službeno izkaznico izkaže tudi v
drugih primerih, ko opravlja redarske naloge po občinskih odlokih.«.
(4) Oblika, likovna in barvna pravila identifikacijske
kartice so določena v Prilogi 2, ki je sestavni del tega pravilnika.
V. PREHODNA IN KONČNI DOLOČBI
10. člen
Položajne označbe in službene izkaznice se uskladijo v treh
mesecih od uveljavitve tega pravilnika.
11. člen
Z dnem uveljavitve tega pravilnika preneha veljati Pravilnik o
enotni uniformi, označbah in službeni izkaznici občinskih redarjev (Uradni list
RS, št. 103/07 in 64/10).
12. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-145/2019/17
Ljubljana, dne 6. junija 2019
EVA 2018-3130-0032
Rudi Medved
minister
za javno upravo

Priloga 1:
Geometrijska, likovna ter barvna pravila in stopnje položajnih označb
Priloga 2: Obrazec
identifikacijske kartice