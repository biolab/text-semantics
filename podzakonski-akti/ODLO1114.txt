1. člen
Za kulturni spomenik državnega pomena razglašamo enoto
dediščine: 
-       
Ljubljana – Cekinov grad (EŠD 319). 
Enota ima zaradi kulturnih, umetnostnih in arhitekturnih ter
zgodovinskih lastnosti poseben pomen za Republiko Slovenijo. Zato jo razglašamo
za kulturni spomenik državnega pomena z lastnostmi umetnostnega in
arhitekturnega ter zgodovinskega spomenika.
2. člen
Lastnosti, ki utemeljujejo razglasitev za spomenik državnega
pomena: 
Cekinov grad, nekdanja Lambergova graščina, je izjemen
predmestni plemiški dvorec baročne dobe. Stavbo so gradili med leti 1752 in
1755 po načrtih stavbenika Johana Georga Schmidta iz Ljubljane. Kasnejši
lastniki, Szögeniji, so dali dvorcu ime Cekinov grad. Dvorec je bil bivališče
Pagliaruzzijev, pri njih stanujočega Franceta Prešerna in kasneje kartografa
ter industrijalca Petra Koslerja. Dozidavo dvorca je načrtoval arhitekt Jurij
Kobe leta 1991.
3. člen
Spomenik obsega parcele: 1356, 1357, 1358, 1359/1, 1359/2,
1359/3, 1360 (del), 1361, 1362, 1368, 1369, 1385 (del), 1386, 1387, 1398 (del),
vse k.o. Spodnja Šiška. 
Meje spomenika so vrisane na zemljiško katastrskem načrtu v
merilu 1: 1000 in na temeljnem topografskem načrtu v merilu 1: 5000. Izvirnika
načrtov, ki sta sestavni del tega odloka, hranita Ministrstvo za kulturo,
Uprava Republike Slovenije za kulturno dediščino in Javni zavod Republike
Slovenije za varstvo kulturne dediščine (v nadaljnjem besedilu: zavod).
4. člen
Za spomenik velja varstveni režim, ki določa: 
-       
varovanje kulturnih, umetnostnih in arhitekturnih ter zgodovinskih
vrednot v celoti, v njihovi izvirnosti in neokrnjenosti, 
-       
podrejanje vsake rabe in vseh posegov v stavbo in odprti prostor
spomenika ohranjanju in vzdrževanju varovanih spomeniških lastnosti in muzejske
namembnosti, 
-       
prepoved predelav vseh likovnih in tehničnih prvin stavbe, ki so
ovrednotene kot del spomenika, zlasti gabaritov in tlorisne sheme ter
ohranjenih delov opreme osrednje dvorane, 
-       
podrejanje vsake rabe in vseh posegov v stavbo in pripadajoče parkovne
površine spomenika ohranjanju in vzdrževanju varovanih spomeniških lastnosti:
značilnega tlorisa, razporeda poti, rastlinskih združb in druge opreme parka,
varovanju vedut in parkovne celote, skupaj z ohranitvijo pogledov iz parka, 
-       
v varovanem območju je prepovedano postavljanje objektov trajnega ali
začasnega značaja, vključno z nadzemno in podzemno infrastrukturo ter
reklamami, razen v primerih, ki jih s predhodnim kulturnovarstvenim soglasjem
odobri pristojni zavod, 
-       
prepovedana je vožnja z motornimi vozili znotraj zaščitenega območja,
razen za potrebe vzdrževanja, raziskovanja in oskrbe. 
Spomenik je zavarovan z namenom, da se: 
-       
ohranijo kulturne, umetnostne in arhitekturne ter zgodovinske vrednote
spomenika, 
-       
poveča pričevalnost kulturnega spomenika, 
-       
predstavi kulturne vrednote spomenika in situ, 
-       
omogoča neoviran dostop javnosti, 
-       
spodbudi znanstveno-raziskovalno delo.
5. člen
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6. člen
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine. 
Odločba iz prejšnjega odstavka določa pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za učinkovito
varstvo spomenika. 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7. člen
Nadzor nad izvajanjem tega odloka opravlja Inšpektorat
Republike Slovenije za področje kulturne dediščine.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 634-03/2001-6
Ljubljana, dne 1. marca 2002.
Vlada Republike Slovenije
dr. Janez Drnovšek l. r. 
Predsednik