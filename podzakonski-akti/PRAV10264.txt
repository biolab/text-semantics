1. člen
(vsebina pravilnika)
Ta pravilnik določa vsebino in način izvajanja tečajev ter
vsebino in način opravljanja preizkusa znanja iz predpisov, ki urejajo
proizvodnjo in skladiščenje kemikalij ter promet z njimi v Republiki Sloveniji.
2. člen
(pooblaščene organizacije)
(1) Organizacijo tečajev in preizkus znanja izvajajo
pooblaščene organizacije, ki jih na predlog Urada Republike Slovenije za
kemikalije (v nadaljnjem besedilu: urad) pooblasti minister, pristojen za
zdravje. 
(2) Za pridobitev pooblastila mora organizacija pri uradu
pisno ali v elektronski obliki vložiti vlogo, ki ji priloži: 
-       
podatke o izvedbi podobnih tečajev, 
-       
podatke o predvideni ceni tečaja, 
-       
podatke o prostorih in opremi za izvedbo tečaja. 
(3) Pooblasti se le toliko organizacij, kot je to smiselno za
kakovostno izvedbo tečajev, pri čemer se upošteva tudi geografska porazdelitev.
3. člen
(vsebina tečaja)
Tečaj obsega naslednja znanja,
ki se jih predstavi v obliki predavanj po posameznih področjih, v predvidenem
številu šolskih ur:


Vsebinsko področje

Število ur


Zakon o kemikalijah

1


pogoji za proizvodnjo
  in promet z nevarnimi kemikalijami ter vloga in naloge svetovalca za
  kemikalije

1


skladiščenje nevarnih
  kemikalij

1


REACH - splošno,
  registracija ter poročilo o kemijski varnosti

1


REACH - prepovedi in
  omejitve uporabe in dajanja v promet ter avtorizacija

1


razvrščanje, pakiranje
  in označevanje nevarnih snovi in pripravkov ter varnostni list

2


sporočanje podatkov za
  kemikalije

1


biocidni proizvodi

1


obstojna organska
  onesnaževala (POP's)

1


postopek soglasja po
  predhodnem obveščanju (PIC)

1


predhodne sestavine za
  prepovedane droge

1


strateško blago
  posebnega pomena za varnost in zdravje

1


inšpekcijski nadzor

1


skupaj

14


4. člen
(predavatelji)
Za vsako od vsebinskih področij iz prejšnjega člena
predstojnik urada imenuje predavatelje, ki morajo imeti ustrezne strokovne
izkušnje in znanje s področja, ki ga bodo predavali. Pred imenovanjem za
predavatelja za posamezno področje morajo kandidati za predavatelje za
posamezno področje pripraviti poenoteno vzorčno predavanje in ga predstaviti
predstojniku urada.
5. člen
(izvedba tečajev)
(1) Pooblaščena organizacija v sodelovanju z uradom pripravi
seznam upoštevne zakonodaje s predstavljenih področij in kopije predstavljenega
gradiva ter poskrbi za tehnično izvedbo tečaja z možnostjo uporabe računalniške
predstavitve. 
(2) Pooblaščena organizacija določi za vsako izvedbo tečaja
predavatelje za posamezno vsebinsko področje med imenovanimi predavatelji na
podlagi prejšnjega člena. Razpored tečajev in izpitov sproti objavlja urad na
svoji spletni strani.
6. člen
(komisija za preizkus znanja)
Za posamičen preizkus znanja pooblaščena organizacija med
predavatelji, imenovanimi na podlagi 4. člena tega pravilnika, določi komisijo,
ki jo sestavljajo predsednik in dva člana. V komisiji so člani, katerih znanje
omogoča celovit preizkus znanja. Komisija ima tudi zapisnikarja, ki ga določi
pooblaščena organizacija.
7. člen
(izvedba preizkusa znanja)
(1) Preizkus znanja poteka ustno in traja največ 30 minut. 
(2) Komisija lahko preizkusi znanje, če sta navzoča vsaj dva
od treh članov. O izidu preizkusa znanja odloča komisija z ocenama “opravil” in
“ni opravil”. 
(3) Komisija sprejme odločitev takoj po opravljenem
preizkusu. Če kandidat preizkusa ni opravil, ga lahko opravlja znova, vendar
skupno največ trikrat. 
(4) O preizkusu znanja se vodi zapisnik. V zapisnik se poleg
podatkov o pooblaščeni organizaciji vpišejo ime in priimek kandidata, datum
opravljanja preizkusa znanja, vprašanja, sestava komisije in ocena. Zapisnik
podpišejo vsi navzoči člani komisije in zapisnikar.
8. člen
(potrdilo o opravljenem preizkusu znanja)
(1) Kandidatom, ki uspešno opravijo preizkus znanja,
pooblaščena organizacija izda potrdilo o opravljenem preizkusu znanja. 
(2) Potrdilo iz prejšnjega odstavka vsebuje: 
-       
glavo in žig pooblaščene organizacije, 
-       
ime in priimek ter kraj in datum rojstva kandidata, 
-       
podatek, kdaj je kandidat opravil preizkus znanja in zaporedno številko
potrdila, 
-       
podpis predsednika komisije, 
-       
podpis direktorja pooblaščene organizacije. 
(3) Pooblaščena organizacija poleg originalnega potrdila o
opravljenem preizkusu znanja izda tudi dve kopiji. Eno kopijo shrani v evidenco
o opravljenih tečajih in preizkusih znanja, drugo pa posreduje uradu.
9. člen
(evidenca)
(1) Pooblaščene organizacije vodijo evidenco o opravljenih
tečajih in preizkusih znanja, ki jo na zahtevo dajo na vpogled pristojnemu
inšpektorju. 
(2) Evidenca iz prejšnjega odstavka vsebuje: 
-       
prijave za udeležbo na tečaju in preizkus znanja, 
-       
zapisnik preizkusa znanja, 
-       
kopijo potrdila o opravljenem preizkusu znanja.
10. člen
(prehodne določbe)
(1) Za organizacijo, ki je pridobila pooblastilo na podlagi
Pravilnika o vsebini tečaja ter o vsebini in načinu opravljanja preizkusa
znanja iz predpisov, ki urejajo proizvodnjo in promet kemikalij (Uradni list
RS, št. 131/03 in 113/08), se šteje, da je pridobila pooblastilo tudi po 2.
členu tega pravilnika. 
(2) Potrdila o opravljenem preizkusu znanja, ki so bila
izdana na podlagi Pravilnika o vsebini tečaja ter o vsebini in načinu
opravljanja preizkusa znanja iz predpisov, ki urejajo proizvodnjo in promet
kemikalij (Uradni list RS, št. 131/03 in 113/08), veljajo še naprej. 
(3) Imenovanja predavateljev za posamezno vsebinsko področje
na podlagi dosedanjih predpisov, se štejejo za veljavna na podlagi 4. člena
tega pravilnika. 
(4) Pooblaščene organizacije za vsa izvedena izobraževanja na
podlagi Pravilnika o vsebini tečaja ter o vsebini in načinu opravljanja preizkusa
znanja iz predpisov, ki urejajo proizvodnjo in promet kemikalij (Uradni list
RS, št. 131/03 in 113/08), predajo uradu kopije potrdil o opravljenem preizkusu
znanja v dveh mesecih od dneva uveljavitve tega pravilnika.
11. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vsebini tečaja ter o vsebini in načinu opravljanja preizkusa znanja iz
predpisov, ki urejajo proizvodnjo in promet kemikalij (Uradni list RS, št.
131/03 in 113/08).
12. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-26/2009
Ljubljana, dne 6. maja 2010
EVA 2010-2711-0028
Dorijan Marušič l.r.
Minister
za zdravje