1. člen
Vrednostni boni Republike Slovenije (v nadaljnjem besedilu:
vrednostni boni) se izdajo v apoenih za 1.000, 500, 200, 100, 50, 10, 5 enot,
za 2 enoti in za 1 enoto.
2. člen
Vrednostni boni so tiskani na belem varnostnem papirju z
linijskimi vodnimi znaki z vidno in nevidno zaščito. 
Velikost bonov je 150 mm x 73 mm.
3. člen
Oblikovna rešitev za vse apoene vrednostnih bonov je enaka. 
1.     
Sprednja stran: 
Na levi strani vsakega apoena je pravokotnik, obrobljen z
računalniško izrisano vinjeto. Na zgornjem delu pravokotnika je v srednjem delu
vstavljena vinjeta z napisom »REPUBLIKA SLOVENIJA«. V spodnjem delu
pravokotnika je stilizirano valovanje različnih linij, ki simbolizirajo
slovensko morje. Na levi strani valovitih linij je s številko označena vrednost
posameznega apoena. Valovi so na desni strani prekinjeni s poševno položeno
linijo, ki predstavlja stranico pravokotnega trikotnika. V trikotniku, ki je
izpolnjen z drobnim rastrom, je z besedo odtisnjena vrednost posameznega
apoena. Nad valovitimi linijami je slika triglavskega pogorja s Triglavom,
ovitim v rahlo črtasto tančico neba. Ta del slike predstavlja slovenske gore. 
Na desni strani posameznega apoena zgoraj je pravokotna,
računalniško izrisana rozeta z zaščitnim rastrom, v kateri je zapisana vrednost
s številko. Ob desnem robu vsakega apoena je pokončno odtisnjena številčna
oznaka, sestavljena iz dveh črk in osmih številk. Številke so na, vseh apoenih
odtisnjene v rdeči barvi, razen na apoenu za 200 enot, kjer so odtisnjene v
črni barvi. 
2.     
Zadnja stran: 
Osrednji motiv je odtisnjen v računalniško izvedenem
pravokotniku na desni strani vsakega apoena in je prekrit z rastrom v obliki
čebeljega satovja. Ob zgornjem robu je položena vinjeta z napisom »REPUBLIKA
SLOVENIJA«. V sredini iz satovja izstopa lik čebelice. V osrednjem delu rastra
se prepletata dve rozeti v obliki elipse. Preko rozet in čebelice je odtisnjena
vrednostna oznaka posameznega apoena s številko. Ob levem robu pravokotnika je
na zunanji strani pokončno od spodaj navzgor odtisnjeno besedilo: »PONAREJANJE
SE KAZNUJE PO ZAKONU«. Na levi strani bonov je v zgornjem delu stilizirana
rozeta z zaščitnim rastrom, v katerem je odtisnjena vrednost s številko. V
spodnjem delu je fotografija knežjega kamna. Preko fotografije sta odtisnjena
napisa »SEKRETARIAT. ZA FINANCE« in »Sekretar za finance«. Pod tema besediloma
je faksimile podpisa sekretarja za finance Marka Kranjca.
4. člen
Posamezni apoeni vrednostnih bonov so tiskani v večbarvnem
tisku. Prevladujoče barve na sprednji in zadnji strani so naslednje: 
apoen za 1.000 – modra in rdeča 
apoen za 500 – rdeča in modra 
apoen za 200 – olivno zelena 
apoen za 100 – opečno rdeča 
apoen za 50 – siva in drap 
apoen za 10 – zeleno modra 
apoen za 5 – rdeče rjava 
apoen za 2 – rjava in oker 
apoen za 1 – zelena in rumena.
5. člen
Ta sklep začne veljati z dnem objave v Uradnem listu
Republike Slovenije.
Ljubljana, dne 5. oktobra
1991.
Predsednik 
Sveta Banke Slovenije 
Guverner 
dr. France Arhar l. r.