1. člen
Ta pravilnik določa podatke, ki jih mora vsebovati vloga za
pridobitev pravice do odškodnine, sestavo in način dela strokovne komisije, ter
način ravnanja in varstva zaupnih podatkov, v zvezi s pravico do odškodnine
osebam, okuženim z virusom HIV po zakonu o povrnitvi škode osebam, okuženim z
virusom HIV zaradi transfuzije krvi ali krvnih pripravkov.
1. Vloga za pridobitev pravice do odškodnine
2. člen
Postopek za pridobitev pravice do odškodnine se začne z vlogo
pri Ministrstvu za zdravstvo Republike Slovenije, Štefanova 5, Ljubljana (v
nadaljevanju: ministrstvo), ki jo lahko vložijo naslednji predlagatelji: 
1.    
upravičenec, 
2.    
zakonec upravičenca, 
3.    
partner, ki živi z upravičencem v zunajzakonski skupnosti, 
4.    
otroci upravičenca, 
5.    
posvojenci upravičenca, 
6.    
pooblaščenec.
3. člen
Vloga za pridobitev pravice do odškodnine mora vsebovati
naslednje podatke: 
-    
ime in priimek predlagatelja, njegovega zakonitega zastopnika oziroma
pooblaščenca, 
-    
rojstne podatke predlagatelja, 
-    
stalno oziroma začasno prebivališče predlagatelja, 
-    
podatek o tem, ali je predlagatelj upravičenec, zakonec, partner s
katerim živi ali je živel v zunajzakonski skupnosti, otrok ali posvojenec
upravičenca, 
-    
številka hranilne knjižice na geslo, na katero bo nakazana odškodnina
oziroma mesečna renta, 
-    
podatek o številu družinskih članov. 
Poleg podatkov iz prejšnjega odstavka mora vloga
predlagatelja, ki ni upravičenec, vsebovati naslednje podatke: 
-    
ime in priimek upravičenca, 
-    
rojstne podatke upravičenca. 
K vlogi je potrebno priložiti potrdilo o državljanstvu
upravičenca.
4. člen
Vloga upravičenca, ki se je okužil z virusom HIV in vloga
zakonca ali partnerja, ki se je okužil z virusom HIV, mora vsebovati poleg
podatkov in potrdila iz prejšnjega člena še odločbo o odmeri dohodnine za
preteklo leto.
5. člen
Vloga zakonca oziroma partnerja, ki je živel z upravičencem v
zunajzakonski skupnosti, ga negoval in zanj skrbel, pa se ni okužil z virusom
HIV, mora poleg podatkov in potrdila iz 3. člena tega pravilnika, vsebovati še
podatek o dnevu smrti upravičenca in izpisek iz poročne matične knjige, oziroma
potrdilo o zunajzakonski skupnosti in dokazila, na podlagi katerih je razvidno,
da je predlagatelj negoval in skrbel za upravičenca.
6. člen
Vloga otrok oziroma posvojencev upravičenca mora vsebovati
poleg podatkov in potrdila iz 3. člena tega pravilnika še podatek o tem, ali je
zaradi okuženosti z virusom HIV umrl eden ali oba roditelja ter podatek o
rednem šolanju. K vlogi mora biti priložen izpisek iz rojstne matične knjige
predlagatelja in potrdilo o rednem šolanju.
7. člen
Po prejemu vloge ministrstvo po uradni dolžnosti pridobi iz
zdravstvene dokumentacije upravičenca predvsem naslednje podatke: 
-    
datum okužbe, 
-    
datum obolelosti, 
-    
datum smrti, 
-    
druge podatke.
2. Sestava in način dela strokovne komisije
8. člen
O pravici do odškodnine odloči v upravnem postopku minister,
na predlog tričlanske strokovne komisije (v nadaljevanju: komisija). 
Komisijo iz prejšnjega odstavka, ki ima predsednika in dva
člana, imenuje minister izmed članov komisije za AIDS pri ministrstvu. 
Za strokovno in tehnično pomoč pri delu komisije določi
minister posamezne delavce ministrstva (v nadaljevanju: pooblaščeni delavec).
9. člen
Vlogo in zdravstveno dokumentacijo obravnava komisija. 
Na seji komisije morajo biti prisotni vsi člani komisije. 
Na seji komisije je lahko prisoten tudi pooblaščeni delavec
ministrstva.
10. člen
Predlog o pravici do odškodnine sprejme komisija najkasneje v
30 dneh od prejema popolne vloge.
11. člen
Predlog komisije za pridobitev pravice do odškodnine vsebuje
podatke iz 3. člena pravilnika in višino odškodnine oziroma mesečne rente. 
Predlog komisije podpišejo predsednik in oba člana komisije.
12. člen
O pravici do odškodnine izda minister za zdravstvo na predlog
strokovne komisije odločbo.
13. člen
Stroški za delo komisije se krijejo iz državnega proračuna.
3. Način ravnanja in varstva zaupnih podatkov
14. člen
Podatki v vlogi, podatki v zdravstveni dokumentaciji
upravičenca, podatki v predlogu komisije o pravici do odškodnine, njeni višini,
podatki o načinu izplačila, ter podatki v odločbi, ki jo izda minister, so
zaupni.
15. člen
Na dokumentih z zaupnimi podatki iz prejšnjega člena mora
biti na vidnem mestu označba “ZAUPNO – KOMISIJA ZA ODŠKODNINO”. 
Če je dokument sestavljen iz več listov, ali če ima priloge,
mora biti označba iz prejšnjega odstavka na vsakem listu.
16. člen
Vloga mora biti poslana ali predložena v zaprti pisemski
ovojnici, na kateri mora biti naslov ministrstva in vidna oznaka “NE ODPIRAJ,
ZA KOMISIJO.” 
Pisemska ovojnica mora biti zapečatena tako, da je možno
preveriti, da je zaprta tako, kot je bila predana.
17. člen
Odločbo o pravici do odškodnine in morebitne druge vloge
oziroma dokumentacijo vroči predlagatelju pooblaščeni delavec ministrstva v
zaprti pisemski ovojnici, ki je zapečatena na način iz drugega odstavka 16.
člena tega pravilnika.
18. člen
Dokumentacija s podatki iz 14. člena tega pravilnika se mora
hraniti v železnih omarah, ki so tehnično varovane.
19. člen
Člani komisije in pooblaščeni delavci so dolžni varovati kot
poklicno skrivnost vse podatke v zvezi s pravico do odškodnine.
20. člen
Ta pravilnik začne veljati osmi dan po objavi v Uradnem listu
Republike Slovenije.
Št. 503-2/97
Ljubljana, dne 25. julija 1997.
dr. Marjan Jereb l. r. 
Minister 
za zdravstvo