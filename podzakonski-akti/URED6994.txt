1. člen
(vsebina)
(1) Ta uredba določa pogoje, merila, upravičence,
postopek dodelitve in spremljanja za dodelitev enkratne pomoči v obliki
nepovratnih sredstev uporabnikom oziroma lastnikom ribiških plovil, ki jim je
bilo začasno prepovedano izvajanje gospodarskega ribolova z zaporno plavarico
od 1. do 15. aprila 2015 (v nadaljnjem besedilu: enkratna pomoč).
(2) Enkratna pomoč se dodeli v skladu s pravili o
dodeljevanju pomoči de minimis za izvajanje Uredbe Komisije (EU)
št. 717/2014 z dne 27. junija 2014 o uporabi členov 107 in 108
Pogodbe o delovanju Evropske unije pri pomoči de minimis v sektorju
ribištva in akvakulture (UL L, št. 190 z dne 28. 6. 2014, str. 45; v
nadaljnjem besedilu: Uredba 717/2014/EU).
2. člen
(namen in finančna sredstva)
(1) Enkratna pomoč po tej uredbi se dodeli uporabnikom
oziroma lastnikom ribiških plovil z namenom pomoči zaradi začasne prepovedi
izvajanja gospodarskega ribolova z zaporno plavarico od 1. do 15. aprila
2015.
(2) Za izvajanje ukrepa enkratne pomoči se v letu 2015
namenijo sredstva iz proračuna Republike Slovenije v višini do 16.524,00 eurov.
3. člen
(upravičenci in pogoji za pridobitev sredstev)
(1) Do enkratne pomoči so upravičeni lastniki ali
uporabniki plovila, za katerega je bila izdana odločba o začasni prepovedi izvajanja
ribolova z ribolovnim orodjem zaporna plavarica od 1. do 15. aprila 2015
(v nadaljnjem besedilu: plovilo), ki so:
-       
pravne osebe s sedežem v Republiki Sloveniji, ki so registrirane in
opravljajo dejavnost gospodarskega ribolova;
-       
samostojni podjetniki posamezniki s stalnim prebivališčem v Republiki
Sloveniji, ki so registrirani in opravljajo dejavnost gospodarskega ribolova,
ali
-       
fizične osebe, vpisane v evidenco ribičev fizičnih oseb, ki jo vodi
Ministrstvo za kmetijstvo, gozdarstvo in prehrano (v nadaljnjem besedilu:
ministrstvo), s stalnim prebivališčem v Republiki Sloveniji.
(2) Osebe iz prejšnjega odstavka, ki izpolnjujejo pogoje
iz drugega odstavka 2. člena Uredbe 717/2014/EU, se obravnavajo kot enotno
podjetje.
(3) Za pridobitev enkratne pomoči morajo biti izpolnjeni
naslednji pogoji:
1.     
plovilo mora biti registrirano za gospodarski ribolov;
2.     
za plovilo mora biti izdano veljavno dovoljenje za gospodarski ribolov;
3.     
oseba iz prvega odstavka tega člena je bila v času zapore ribolova na
dano plovilo navedena kot lastnik oziroma uporabnik plovila na dovoljenju za
gospodarski ribolov;
4.     
na dovoljenju za gospodarski ribolov plovila mora biti kot vrsta
ribolovnega orodja navedena zaporna plavarica;
5.     
plovilo je moralo v letu 2014 opraviti najmanj 50 ribolovnih potovanj,
od tega je moralo biti na najmanj 20 ribolovnih potovanjih uporabljeno
ribolovno orodje zaporna plavarica, kar se dokazuje z izpolnjenimi in oddanimi
ladijskimi dnevniki, in
6.     
za plovilo je bila izdana odločba o začasni prepovedi izvajanja ribolova
z ribolovnim orodjem zaporna plavarica od 1. do 15. aprila 2015.
4. člen
(vloga za izplačilo enkratne pomoči)
(1) Vloga za izplačilo enkratne pomoči (v nadaljnjem
besedilu: vloga) mora vsebovati naslednje podatke oziroma priloge:
1.     
osebno ime in naslov oziroma naziv, sedež in zakonitega zastopnika
vlagatelja;
2.     
davčno številko vlagatelja;
3.     
matično številko vlagatelja (le za pravne osebe in samostojne podjetnike
posameznike);
4.     
številko transakcijskega računa vlagatelja in naziv banke;
5.     
registrsko številko plovila, za katero vlagatelj uveljavlja pomoč;
6.     
izjavo o vseh drugih pomočeh de minimis, ki jih je vlagatelj prejel
v predhodnih dveh proračunskih letih in v tekočem proračunskem letu, na obrazcu
iz priloge, ki je sestavni del te uredbe;
7.     
izjavo vlagatelja, ali gre za enotno podjetje v skladu z drugim
odstavkom 2. člena Uredbe 717/2014/EU, na obrazcu iz priloge te uredbe;
8.     
izjavo o združitvi oziroma pripojitvi podjetja v obdobju od
1. januarja 2013 do datuma vložitve vloge na obrazcu iz priloge te uredbe
in
9.     
izjavo o delitvi podjetja v obdobju od 1. januarja 2013 do datuma
vložitve vloge na obrazcu iz priloge te uredbe.
(2) Če je bil v času prepovedi izvajanja ribolova
uporabnik plovila vlagatelj, ki ni lastnik plovila, mora vlogi, poleg prilog iz
prejšnjega odstavka, priložiti tudi pisno soglasje lastnika plovila.
5. člen
(izračun in merila za omejitev višine pomoči)
(1) Enkratna pomoč na posamezno plovilo znaša do
2.754,00 eurov (459 eurov na vsakega od šestih članov posadke ribiškega plovila
upravičenca, ki uporablja ribolovno orodje zaporna plavarica).
(2) Če je za posamezno plovilo vloženih več vlog, ki
izpolnjujejo pogoje iz 3. člena te uredbe, se znesek iz prejšnjega odstavka za
to plovilo proporcionalno razdeli med posamezne upravičence.
(3) Če izračunana enkratna pomoč skupaj z drugimi
pomočmi de minimis v sektorju ribištva in akvakulture, ki jih je
upravičenec prejel v zadnjih treh proračunskih letih, preseže 30.000,00 eurov,
se mu dodeli le del enkratne pomoči, ki skupaj s prejetimi pomočmi de
minimis v sektorju ribištva in akvakulture v zadnjih treh proračunskih
letih ne preseže omejitve iz drugega odstavka 3. člena Uredbe 717/2014/EU.
(4) Ministrstvo izvede izračun v skladu s tem členom in
6. členom te uredbe ter izplača pomoč na transakcijski račun upravičenca v
enkratnem znesku.
6. člen
(kumulacija pomoči)
Enkratna pomoč se lahko kumulira z drugimi pomočmi le pod pogoji
iz 5. člena Uredbe 717/2014/EU.
7. člen
(postopek za pridobitev sredstev)
(1) Vlogo iz 4. člena te uredbe vlagatelj pošlje na
naslov Ministrstvo za kmetijstvo, gozdarstvo in prehrano, Dunajska cesta 22,
1000 Ljubljana, ali jo osebno vloži v vložišču ministrstva najpozneje do
30. oktobra 2015.
(2) Vloge se obravnavajo po vrstnem redu prispelih vlog.
(3) Po odprtju vloge se preveri njena popolnost.
(4) Če je vloga popolna in vlagatelj izpolnjuje vse
pogoje iz te uredbe, izda ministrstvo vlagatelju odločbo o dodelitvi in višini
dodeljene pomoči z obrazložitvijo, da gre za pomoč de minimis, pri čemer se
izrecno sklicuje na Uredbo EU št. 717/2014/EU z navedbo njenega naslova in
objave v Uradnem listu Evropske Unije.
(5) Če vloga ni popolna, ministrstvo pozove vlagatelja k
njeni dopolnitvi. Dopolnjena vloga se uvrsti na konec seznama prispelih vlog.
(6) Sredstva se razdelijo največ do razpoložljivega
zneska iz drugega odstavka 2. člena te uredbe po vrstnem redu popolnih vlog.
8. člen
(neizpolnitev ali kršitev obveznosti)
Prejemnik sredstev, pri katerem se ugotovi, da je pridobil
sredstva na podlagi lažnih podatkov ali lažnih izjav, mora vrniti v proračun
Republike Slovenije vsa že prejeta sredstva po tej uredbi, vključno z zamudnimi
obrestmi od datuma dodelitve pomoči.
9. člen
(hramba dokumentacije in spremljanje)
Ministrstvo vso dokumentacijo, ki je bila podlaga za
odobritev pomoči po tej uredbi, hrani deset proračunskih let od datuma
dodelitve enkratne pomoči iz te uredbe za namen spremljanja iz 6. člena
Uredbe 717/2014/EU.
10. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00715-43/2015
Ljubljana, dne 23. septembra 2015
EVA 2015-2330-0082
Vlada Republike Slovenije
mag. Dejan Židan l.r.
Podpredsednik

Priloga: Izjava
vlagatelja glede enotnega podjetja, pripojenega, razdeljenega podjetja in
kumulacije pomoči de minimis