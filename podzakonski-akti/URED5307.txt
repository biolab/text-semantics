1. člen
(vsebina)
(1) Ta uredba določa prihodke od
prodaje blaga in storitev na trgu ter zgornji obseg sredstev, ki se lahko
uporabi za plačilo delovne uspešnosti iz naslova prodaje blaga in storitev na
trgu v skladu z drugim odstavkom 22.i člena ZSPJS.
(2) Ta uredba velja za uporabnike
proračuna iz 2. točke 2. člena ZSPJS, ki poleg sredstev za izvajanje javne
službe pridobivajo tudi sredstva s prodajo blaga in storitev na trgu (v
nadaljnjem besedilu: uporabniki proračuna), razen za neposredne uporabnike
proračuna, kot jih določa zakon, ki ureja javne finance.
(3) Uporabniki proračuna, za katere
velja Pravilnik o sestavljanju letnih poročil za proračun, uporabnike proračuna
in druge osebe javnega prava (Uradni list RS, št. 115/02, 21/03, 134/03,
126/04, 120/07 in 124/08, priloga 3/B) dokazujejo izpolnjevanje pogojev iz 22.j
člena ZSPJS na podlagi obrazca Izkaz prihodkov in odhodkov določenih
uporabnikov po vrstah dejavnosti, ki je priloga navedenega pravilnika.
(4) Uporabniki proračuna, ki niso
zavezani poročati v skladu s pravilnikom iz prejšnjega odstavka, dokazujejo
izpolnjevanje pogojev iz 22.j člena ZSPJS na podlagi podatkov iz svojih
poslovnih knjig.
2. člen
(izkazovanje sredstev pri uporabniku
proračuna)
Uporabnik proračuna v letnem poročilu
posebej prikazuje sredstva in vire financiranja za delovno uspešnost iz naslova
prodaje blaga in storitev na trgu ter iz naslova nejavnih prihodkov iz
izvajanja javne službe.
3. člen
(obseg sredstev)
(1) Obseg sredstev za plačilo delovne
uspešnosti iz naslova prodaje blaga in storitev na trgu iz prvega in drugega
odstavka 6. člena te uredbe določi minister s pravilnikom, vendar sme znašati
največ 50 odstotkov dosežene razlike med prihodki in
odhodki od prodaje blaga in storitev na trgu. Obseg sredstev za plačilo delovne
uspešnosti iz naslova prodaje blaga in storitev na trgu na področju kulture
lahko znaša dodatno največ 25 odstotkov vseh nejavnih prihodkov iz izvajanja
javne službe.
(2) Za določitev obsega sredstev se v
odhodke od prodaje blaga in storitev na trgu iz prvega stavka prejšnjega
odstavka ne vštevajo sredstva za delovno uspešnost od prodaje blaga in storitev
na trgu, ki so bila izplačana v skladu s 4. členom te uredbe.
4. člen
(določitev akontativnega obsega sredstev)
Uporabnik proračuna lahko za tekoče leto v
skladu s prejšnjim členom v finančnem načrtu določi akontativni obseg sredstev
delovne uspešnosti iz naslova prodaje blaga in storitev na trgu.
5. člen
(ugotovitev dovoljenega obsega sredstev)
(1) Uporabnik proračuna ugotovi
dovoljeni obseg sredstev za delovno uspešnost iz naslova prodaje blaga in
storitev na trgu v letnem poročilu za preteklo leto. Ugotovitev dovoljenega
obsega sredstev iz prvega in drugega odstavka 6. člena te uredbe uporabnik
proračuna izkaže naobrazcu Elementi za določitev dovoljenega obsega sredstev za
delovno uspešnost iz naslova prodaje blaga in storitev na trgu, ki je kot
priloga sestavni del te uredbe, ugotovitev dovoljenega obsega sredstev iz
tretjega odstavka 6. člena te uredbe pa na obrazcu, ki ga predpiše minister,
pristojen za kulturo.
(2) Če uporabnik proračuna v letnem
poročilu za preteklo leto izkaže, da v preteklem letu ni akontativno izplačal
celotnega obsega sredstev za delovno uspešnost iz naslova prodaje blaga in
storitev na trgu, lahko v tekočem letu razdeli ostanek sredstev za ta namen.
(3) Če uporabnik proračuna v letnem
poročilu za preteklo leto izkaže, da je v preteklem letu akontativno izplačal
več, kot znaša dovoljeni obseg sredstev za delovno uspešnost iz naslova prodaje
blaga in storitev na trgu, mora v tekočem letu za preveč izplačani znesek
zmanjšati obseg sredstev za plačilo delovne uspešnosti iz naslova prodaje blaga
in storitev na trgu.
6. člen
(opredelitev prihodkov, pridobljenih s
prodajo blaga in storitev na trgu)
(1) Prihodki od prodaje blaga in
storitev na trgu so prihodki, ki jih je uporabnik proračuna pridobil z
dejavnostjo, ki jo je opravljal poleg javne službe, kakor je opredeljena v
področnih zakonih, nacionalnih programih in njegovem ustanovitvenem aktu.
(2) Prihodki od prodaje blaga in
storitev na trgu so tudi prihodki, ki jih je uporabnik proračuna pridobil na
podlagi projektov na javnih razpisih iz mednarodnih projektov.
(3) V prihodke iz prodaje blaga in storitev
na trgu se na področju kulture štejejo tudi nekateri nejavni prihodki za
izvajanje javne službe, pridobljeni s prodajo blaga in storitev v okviru javne
službe, za katero je uporabnik proračuna ustanovljen in je opredeljena v
področnih zakonih ali nacionalnih programih ali ustanovitvenem aktu ali drugem
aktu ustanovitelja.
(4) Minister, pristojen za kulturo, v
pravilniku iz prvega odstavka 3. člena te uredbe v skladu z veljavnimi predpisi
podrobneje opredeli dejavnosti iz prejšnjega odstavka tega člena.
7. člen
(izkazovanje pogojev za izplačilo
sredstev)
(1) Uporabnik proračuna izkazuje
izpolnjevanje pogojev iz 22.j člena ZSPJS za izplačilo sredstev za delovno
uspešnost iz naslova prodaje blaga in storitev na trgu tako, da v letnem
poročilu za preteklo leto, ki ga je sprejel organ upravljanja:
1.    
izkazuje izravnane prihodke in odhodke za
izvajanje javne službe na obrazcu Izkaz prihodkov in odhodkov določenih
uporabnikov po vrstah dejavnosti (priloga 3/B) Pravilnika o sestavljanju letnih
poročil za proračun, proračunske uporabnike in druge osebe javnega prava
(Uradni list RS, št. 115/02, 21/03, 134/03, 126/04, 120/07, 124/08, 58/10, 60/10
– popr., 104/10 in 104/11) v seštevku AOP 691 + AOP 693 ali v seštevku AOP 692
+ AOP 693 v stolpcu 4,
2.    
izkazuje vsaj izravnane prihodke in odhodke od
prodaje blaga in storitev na trgu na obrazcu Izkaz prihodkov in odhodkov
določenih uporabnikov po vrstah dejavnosti (priloga 3/B) Pravilnika o
sestavljanju letnih poročil za proračun, proračunske uporabnike in druge osebe
javnega prava (Uradni list RS, št. 115/02, 21/03, 134/03, 126/04, 120/07,
124/08, 58/10, 60/10 – popr., 104/10 in 104/11) v seštevku AOP 691 + AOP 693
ali v seštevku AOP 692 + AOP 693 v stolpcu 5.
(2) Uporabnik proračuna iz četrtega
odstavka 1. člena te uredbe izkazuje izpolnjevanje pogojev iz 22.j člena ZSPJS
na podlagi podatkov iz svojih poslovnih knjig.
(3) Uporabnik proračuna s področja kulture ne glede na
določbo 1. točke prvega odstavka tega člena izpolnjuje pogoje iz 2. točke 22.j
člena ZSPJS, če v letnem poročilu za preteklo leto izkazuje vsaj izravnane
prihodke in odhodke za izvajanje javne službe.
8. člen
(predložitev letnih poročil in obrazcev)
(1) Uporabnik proračuna predloži
obrazec iz prvega odstavka 5. člena te uredbe organu upravljanja skupaj z
letnim poročilom.
(2) Letno poročilo, ki ga je sprejel
organ upravljanja, z obrazcem iz prvega odstavka 5. člena te uredbe uporabnik
proračuna v tridesetih dneh od sprejetja pošlje ustanovitelju.
9. člen
(omejitev izplačila dela plače za delovno
uspešnost)
Del plače za delovno uspešnost iz naslova
prodaje blaga in storitev na trgu se ne izplačuje za delo, ki je bilo že
plačano na podlagi podjemne ali avtorske pogodbe.

Priloga: Obrazec: Elementi za določitev dovoljenega
obsega sredstev za delovno uspešnost iz naslova prodaje blaga in storitev na
trgu

Uredba o delovni uspešnosti iz naslova prodaje
blaga in storitev na trgu (Uradni list RS, št. 97/09) vsebuje naslednjo prehodno in
končne določbe:
»10. člen
(prenehanje
veljavnosti)
(1) Z dnem uveljavitve te uredbe
preneha veljati Uredba o delovni uspešnosti iz naslova prodaje blaga in
storitev na trgu (Uradni list RS, št. 69/08).
(2) Pravilnike, izdane na podlagi 3.
člena Uredbe o delovni uspešnosti iz naslova prodaje blaga in storitev na trgu
(Uradni list RS, št. 69/08), morajo pristojni ministri uskladiti s to uredbo
najkasneje do 1. januarja 2010.
11. člen
(uporaba
uredbe)
Za uporabnike proračuna iz četrtega
odstavka 1. člena te uredbe se ta uredba začne uporabljati 1. januarja 2010.
12. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
delovni uspešnosti iz naslova prodaje blaga in storitev na trgu (Uradni list
RS, št. 41/12) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
Pravilniki, izdani na podlagi 3. člena
uredbe, se uskladijo s to uredbo najpozneje do 31. decembra 2012.
5. člen
Ta uredba začne veljati naslednji dan po
objavi v Uradnem listu Republike Slovenije. 
Spremenjeni 3. člen uredbe se začne
uporabljati s prvim dnem v mesecu, ki sledi mesecu, v katerem je uveljavljen
Zakon za uravnoteženje javnih financ (Uradni list RS, št. 40/12). Do začetka
uporabe spremenjenega 3. člena uredbe se uporablja določba 3. člena Uredbe o
delovni uspeš­nosti iz naslova prodaje blaga in storitev na trgu (Uradni list
RS, št. 97/09). 
Spremenjeni 7. člen uredbe in spremenjena
priloga uredbe se prvič uporabita za letna poročila, ki se oddajo v letu 2013
za leto 2012.«.