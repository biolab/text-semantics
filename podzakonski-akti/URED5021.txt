1. člen
(vsebina)
Ta uredba določa ureditev ukrepov kmetijske politike za
oljčno olje za izvajanje: 
-       
Uredbe Sveta (ES) št. 1234/2007 z dne 22. oktobra 2007 o vzpostavitvi
skupne ureditve kmetijskih trgov in o posebnih določbah za nekatere kmetijske
proizvode (»Uredba o enotni SUT«) (UL L št. 299 z dne 16. 11. 2007, str. 1),
zadnjič spremenjene z Uredbo Sveta (ES) št. 72/2009 z dne 19. januarja 2009 o
spremembah skupne kmetijske politike s spremembo uredb (ES) št. 247/2006, (ES)
št. 320/2006, (ES) št. 1405/2006, (ES) št. 1234/2007, (ES) št. 3/2008 in (ES)
št. 479/2008 in razveljavitvi uredb (EGS) št. 1883/78, (EGS) št. 1254/89, (EGS)
št. 2247/89, (EGS) št. 2055/93, (ES) št. 1868/94, (ES) št. 2596/97, (ES) št.
1182/2005 in (ES) št. 315/2007 (UL L št. 30 z dne 31. 1. 2009, str. 1), in 
-       
Uredbe Komisije (ES) št. 2080/2005/ES z dne 19. decembra 2005 o
podrobnih pravilih za uporabo Uredbe Sveta (ES) št. 865/2004 glede organizacij
izvajalcev v oljčnem sektorju, njihovih delovnih programov in financiranja (UL
L št. 333 z dne 20. 12. 2005, str. 8; v nadaljnjem besedilu: Uredba
2080/2005/ES).
2. člen
(pomen izrazov)
Za potrebe te uredbe se uporabljajo izrazi iz predpisa, ki
ureja register kmetijskih gospodarstev.
3. člen
(priznavanje statusa organizacije proizvajalcev oljkarstva)
(1) Organizacijo proizvajalcev oljkarstva (v nadaljnjem
besedilu: organizacija proizvajalcev) lahko ob pogojih iz prvega in drugega
odstavka 2. člena Uredbe 2080/2005/ES ustanovijo pridelovalci oljk in
predelovalci oljk kot zadrugo, gospodarsko družbo ali društvo. 
(2) Organizacija proizvajalcev izpolnjuje pogoje za priznanje
statusa, če izpolnjuje pogoje iz 2. člena Uredbe 2080/2005/ES ter s to uredbo
določene pogoje glede najmanjšega števila članov, pravil delovanja in
ustreznosti programa dela.
4. člen
(najmanjše število članov organizacije proizvajalcev)
(1) Organizacija proizvajalcev mora imeti najmanj 70 članov,
ki so lahko samo tisti pridelovalci oziroma predelovalci oljk, ki so vpisani v
register kmetijskih gospodarstev (v nadaljnjem besedilu: register). 
(2) Vsako nastalo spremembo v številu članstva mora
organizacija proizvajalcev sporočiti Agenciji Republike Slovenije za kmetijske
trge in razvoj podeželja (v nadaljnjem besedilu: ARSKTRP) najpozneje v 15 dneh
od nastale spremembe.
5. člen
(pravila delovanja)
(1) Organizacija proizvajalcev sprejme pravila, s katerimi se
zagotavlja demokratičnost odločanja vseh članov in ki se nanašajo na
sprejemanje odločitev in nadzor nad delovanjem organizacije proizvajalcev. 
(2) Pravila iz prejšnjega odstavka morajo vključevati najmanj
določbe o: 
-       
članstvu v organizaciji proizvajalcev; 
-       
plačevanju članarine; 
-       
načinu odločanja in sprejemanja pravil o delovanju organizacije
proizvajalcev; 
-       
postopku sprejemanja programa dela; 
-       
poročanju o poslovanju organizacije proizvajalcev; 
-       
ukrepih za člane, ki kršijo pravila o delovanju organizacije
proizvajalcev; 
-       
sodelovanju oseb, ki niso člani organizacije proizvajalcev, ter 
-       
odgovornosti in obvezi članov organizacije proizvajalcev v primeru
vračanja proračunskih sredstev. 
(3) Posamezen član organizacije proizvajalcev ne sme imeti
več kot deset odstotkov glasovalnih pravic. 
(4) Minimalno trajanje članstva pridelovalca oziroma
predelovalca oljk je, razen v primeru višje sile, eno leto. 
(5) Član organizacije proizvajalcev ne more odstopiti od
obveznosti, ki jih ima na podlagi odobrenega programa dela, dokler se ta še
izvaja, razen če od zadevne organizacije proizvajalcev pridobi soglasje.
6. člen
(program dela)
(1) Organizacija proizvajalcev posluje v skladu z enoletnim
programom dela. 
(2) Iz aktivnosti morata biti razvidni učinkovitost in
usmeritev programa dela k izboljšanju kakovosti oljčnega olja. Program dela je
učinkovit, če ARSKTRP ugotovi, da program dela v skladu s točkovanjem iz
priloge 1, ki je sestavni del te uredbe, dosega najmanj 50 odstotkov točk, in
če nobena od kategorij, ki se ocenjujejo, ni ocenjena z najnižjo oceno. 
(3) Podrobnejšo vsebino in obliko programa dela ter poročil
predpiše minister, pristojen za kmetijstvo.
7. člen
(rok za vložitev zahtevka za priznanje statusa organizacije
proizvajalcev)
Zahtevek za priznanje statusa organizacije proizvajalcev je
pravočasen, če je oddan na ARSKTRP najpozneje do 15. februarja tistega
koledarskega leta, v katerem želi pravna oseba pridobiti status organizacije
proizvajalcev.
8. člen
(zahtevek za priznanje statusa organizacije proizvajalcev)
(1) Vsebina zahtevka za priznanje statusa organizacije
proizvajalcev za odobritev delovnega programa mora biti v skladu z 8. členom
Uredbe 2080/2005/ES. 
(2) Zahtevku morajo biti priloženi: 
-       
izjave vseh članov o članstvu v organizaciji proizvajalcev, skupaj z
izjavo o sprejemanju pravil in strinjanju s programom dela, 
-       
pravila o delovanju organizacije proizvajalcev in 
-       
program dela za prvo leto poslovanja. 
(3) Obrazec izjave iz prve alinee prejšnjega odstavka je kot
priloga 2 sestavni del te uredbe.
9. člen
(priznanje statusa organizacije proizvajalcev)
(1) Predstojnik ARSKTRP prizna status organizaciji
proizvajalcev z odločbo na predlog tričlanske komisije do 15. marca
koledarskega leta, v katerem je vložena zahteva za priznanje statusa
organizacije proizvajalcev, če vlagatelj izpolnjuje pogoje za priznanje iz te
uredbe in pogoje iz 2. člena Uredbe 2080/2005/ES. 
(2) Programi dela se izberejo in potrdijo na podlagi meril iz
9. člena Uredbe 2080/2005/ES. 
(3) Tričlansko komisijo iz prejšnjega odstavka sestavljajo
člani ARSKTRP. 
(4) Postopek potrjevanja programa dela organizacijam
proizvajalcev z že priznanim statusom se za naslednje leto opravi na enak način
in v enakem roku kot priznanje statusa organizacije proizvajalcev.
10. člen
(poročilo o izvajanju programa dela)
(1) Organizacija proizvajalcev najpozneje do 30. aprila
koledarskega leta, ki sledi letu izvajanja programa dela, v skladu s predpisom,
ki ureja vsebino programov dela in poročil organizacije proizvajalcev
oljkarstva, ter v skladu s 13. členom Uredbe (ES) 2080/2005 pripravi poročilo o
izpolnjevanju programa dela, ki obsega predvsem poročilo o doseženih rezultatih
in gibanju finančnih sredstev zaradi izvajanja programa dela, ločeno po virih
financiranja. 
(2) Organizacija proizvajalcev mora v roku, ki ga določi
ARSKTRP, poslati tudi druge podatke, dokazila in dokumente, ki se nanašajo na
poslovanje organizacije proizvajalcev in so potrebni za izvajanje predpisov, ki
urejajo organizacije proizvajalcev.
11. člen
(odvzem statusa organizaciji proizvajalcev)
(1) Predstojnik ARSKTRP odvzame status organizaciji
proizvajalcev: 
-       
če se program dela ne izvaja na način, kot je v njem določeno; 
-       
če organizacija proizvajalcev pravočasno ne predloži novih letnih
programov dela oziroma če ti programi niso v skladu s predpisom, ki ureja vsebino
programov dela in poročil organizacij proizvajalcev; 
-       
ob zmanjšanju števila članov pod število, določeno v prvem odstavku 4.
člena te uredbe; 
-       
če organizacija proizvajalcev ne sporoča podatkov iz te uredbe in
predpisa, ki ureja vsebino programov dela in poročil organizacije proizvajalcev
oljkarstva; 
-       
če organizacija proizvajalcev do predpisanega datuma ne predloži poročil
o izvajanju programa dela ali so poročila neustrezna; 
-       
če se spremenijo pravila o delovanju organizacije proizvajalcev, tako da
ni več zagotovljena demokratičnost odločanja vseh članov, ki se nanaša na
sprejemanje odločitev in nadzor nad delovanjem organizacije proizvajalcev; 
-       
če organizacija proizvajalcev ne more več opravljati nalog, za katere je
ustanovljena; 
-       
če organizacija proizvajalcev ne posluje v skladu s pravili in
veljavnimi predpisi; 
-       
če organizacija proizvajalcev ne omogoči pregled na kraju samem; 
-       
če organizacija proizvajalcev nezakonito pridobi sredstva proračuna
oziroma jih nenamensko uporabi. 
(2) Pravna oseba, ki ji je bil odvzet status organizacije
proizvajalcev, mora na podlagi odločbe o vračilu sredstev vrniti vsa
neupravičeno pridobljena proračunska sredstva skupaj z zakonitimi zamudnimi
obrestmi.
12. člen
(nadzor)
(1) Ministrstvo za kmetijstvo, gozdarstvo in prehrano lahko
kadar koli opravi nadzor organizacije proizvajalcev kot administrativni pregled
oziroma pregled na kraju samem. 
(2) Organizacija mora omogočiti pregled na kraju samem.
13. člen
(pridobitev podatkov iz uradnih evidenc)
Potrdila, izpiske in druge podatke o dejstvih iz uradnih
evidenc, ki jih je treba priložiti zahtevku kot dokazilo na podlagi te uredbe
in jih vodijo upravni in drugi državni organi, organi lokalnih skupnosti ali
nosilci javnih pooblastil, pridobi organ, ki odloča o zahtevku upravičenca.
14. člen
(prehodna in končna določba)
(1) Z dnem uveljavitve te uredbe preneha veljati Uredba o
ureditvi trga z oljčnim oljem (Uradni list RS, št. 113/05, 18/06, 99/06 in
45/08 – ZKme-1). 
(2) Ne glede na določbo prejšnjega odstavka se postopki, začeti
po določbah uredbe iz prejšnjega odstavka, končajo po njenih določbah.
15. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00715-7/2009/4
Ljubljana, dne 5. marca 2009
EVA 2008-2311-0184
Vlada Republike Slovenije
Borut Pahor l.r. 
Predsednik

Priloga
1: Izbor programov dela na podlagi meril
Priloga
2: Seznam članov organizacije proizvajalcev