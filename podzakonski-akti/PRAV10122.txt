UVODNA DOLOČBA
1. člen
(1) Ta pravilnik določa pogoje in
način ugotavljanja in priznavanja dodatnega izobraževanja, ki je pogoj za
podaljšanje veljavnosti dovoljenja za opravljanje nalog pooblaščenega
ocenjevalca vrednosti podjetij, pooblaščenega ocenjevalca vrednosti nepremičnin
ter pooblaščenega ocenjevalca vrednosti strojev in opreme.
(2) Ta pravilnik upošteva tudi določbe
Mednarodnih standardov ocenjevanja vrednosti1, ki jih je izdal Odbor
za mednarodne standarde ocenjevanja vrednosti, in Kodeks poklicne etike
ocenjevalca vrednosti2, ki ga je izdal Slovenski inštitut za
revizijo.
(3) Pojmi v tem pravilniku so razumljeni
tako, kot jih opredeljuje ZRev‑2.
SPLOŠNE DOLOČBE
2. člen
(1) Dovoljenje za opravljanje nalog
pooblaščenega ocenjevalca vrednosti velja dve leti od izdaje. Oseba, ki ji je
Slovenski inštitut za revizijo (odslej Inštitut) izdal dovoljenje za
opravljanje nalog pooblaščenega ocenjevalca vrednosti (odslej imetnik
dovoljenja), lahko vloži zahtevek za njegovo podaljšanje. Inštitut dovoljenje
podaljša, če njegov imetnik predloži dokazila, da je v dveh letih opravil
dodatno izobraževanje po tem pravilniku v trajanju najmanj 80 ur.
(2) Če ima imetnik dovoljenja za
opravljanje nalog pooblaščenega ocenjevalca vrednosti tudi dovoljenje za
opravljanje nalog pooblaščenega revi­zorja ali pooblaščenega ocenjevalca
vrednosti še za drugo vrsto premoženja, mora zbrati za podaljšanje dovoljenja
za opravljanje nalog naziva, ki ga je pridobil kot drugega, 40 ur dodatnega izobraževanja
v dveh letih, poleg 80 ur dodatnega izobraževanja, ki jih mora zbrati za
podaljšanje dovoljenja za opravljanje nalog naziva, ki ga je pridobil kot
prvega. V tem primeru mora število ur dodatnega izobraževanja, ki ga organizira
inštitut in je označen z oznako C, predstavljati najmanj polovico od potrebnih
40 ur dodatnega izobraževanja.
(3) Iz dokazil, ki jih oseba predloži
za podaljšanje dovoljenja za opravljanje nalog pooblaščenega ocenjevalca
vrednosti, mora izhajati, da je najmanj 60% ur potrebnega dodatnega
izobraževanja pridobila z udeležbo ali predavanjem na raznih oblikah
izobraževanja, ki jih organizira Inštitut, preostanek ur potrebnega dodatnega
izobraževanja pa z drugimi oblikami izobraževanja s področja ocenjevanja
vrednosti in drugih strokovnih področij, ki jih ocenjevalec vrednosti potrebuje
pri svojem delu in jih priznava ta pravilnik.
(4) Vsaj polovico ur potrebnega
dodatnega izobraževanja, ki ga organizira Inštitut, mora oseba pridobiti z
udeležbo na izobraževanjih, ki jih Inštitut označi z oznako C in ki obravnavajo
zahtevnejša področja ocenjevanja vrednosti in drugih strokovnih področij, ki
jih ocenjevalec vrednosti potrebuje pri svojem delu. Strokovni svet ustanovi
posebno komisijo, ki po presoji izobraževanju dodeli oznako C, prav tako pa
komisija v primeru dvoma glede posamezne oblike dodatnega izobraževanja iz 4.
člena, ki jih želi oseba uveljaviti za podaljšanje dovoljenja za opravljanje
nalog pooblaščenega ocenjevalca vrednosti, odloči o njihovi skladnosti s tem
pravilnikom ter jih ovrednoti z ustreznim številom ur. Odločitve komisija ni
dolžna obrazložiti in je dokončna.
(5) Če se imetnik dovoljenja zaradi
dolgotrajnejše odsotnosti z dela (na primer zaradi porodniškega dopusta, odsotnosti
z dela zaradi bolezni ali iz drugih razlogov, ki trajajo neprekinjeno vsaj šest
mesecev), ne more udeleževati dodatnega izobraževanja, mu Inštitut na njegovo
prošnjo zahtevano število ur zmanjša sorazmerno s trajanjem njegove
nezmožnosti, da bi se udeleževal dodatnega izobraževanja. Imetnik dovoljenja
mora prošnji predložiti dokazila o vzroku svoje nezmožnosti.
3. člen
Kot merska enota se za uro dodatnega
izobraževanja šteje šolska ura (45 minut); za strokovni prispevek, objavljen v
publikaciji, se šteje obračunska stran ((število znakov brez presledkov +
število besed): 1.900); za udeležbo na formalnih oblikah podiplomskega
izobraževanja, ki jih organizirajo visokošolske organizacije, se šteje opravljen
izpit; za udeležbo na izobraževanjih, ki jih organizira Inštitut za pridobitev
strokovnih nazivov, pa prisotnost na vsaj 75% predavanj.
DRUGO DODATNO IZOBRAŽEVANJE S PODROČJA OCENJEVANJA VREDNOSTI
IN DRUGIH STROKOVNIH PODROČIJ, KI JIH OCENJEVALEC VREDNOSTI POTREBUJE PRI
SVOJEM DELU
4. člen
(1) Drugo dodatno izobraževanje s
področja ocenjevanja vrednosti in drugih strokovnih področij, ki jih
ocenjevalec vrednosti potrebuje pri svojem delu, in ga oseba lahko uveljavlja
za podaljšanje dovoljenja za opravljanje nalog pooblaščenega ocenjevalca
vrednosti, lahko opravi na naslednji način:
-      
z udeležbo ali predavanjem na delavnicah, seminarjih ali konferencah, ki
jih organizirajo druge pravne osebe, oziroma na strokovnih srečanjih posameznih
sekcij Inštituta ter na predavanjih, ki se organizirajo v okviru izobraževanja
za pridobitev posameznih nazivov, ki jih podeljuje Inštitut;
-      
s podiplomskim doktorskim študijem na visokošolskih organizacijah ali z
vpisom na izobraževanje za pridobitev naziva, ki ga organizira Inštitut;
-      
z objavljanjem strokovnih ali znanstvenih prispevkov v domačih ali tujih
publikacijah; kot publikacije se za potrebe tega pravilnika ne štejejo tiste,
ki izhajajo pogosteje kot enkrat mesečno;
-      
s prebiranjem strokovnih ali znanstvenih prispevkov v domačih ali tujih
publikacijah;
-      
s sodelovanjem v delovnih skupinah, ki jih ustanovi strokovni svet
Slovenskega inštituta za revizijo za izvajanje nalog iz svojih pristojnosti na
področju ocenjevanja vrednosti.
(2) Inštitut prizna dodatno
izobraževanje:
-      
iz prve alineje prejšnjega odstavka pod pogojem, da oseba predloži
originalno potrdilo o udeležbi na izobraževanju, ki se glasi nanjo, in dokazilo
o trajanju izobraževanja oziroma dokazilo, da je na izobraževanju sodelovala
kot predavatelj, in o trajanju predavanja, pri čemer predloži na vpogled
gradivo o izobraževanju ter program izobraževanja;
-      
iz druge alineje prejšnjega odstavka pod pogojem, da oseba predloži
uradno potrdilo o opravljenih izpitih, ki ga izda visokošolska organizacija, in
sicer v obdobju veljavnosti pooblastila za opravljanje nalog pooblaščenega
ocenjevalca vrednosti, oziroma dejansko število ur prisotnosti na
izobraževanju, ki ga organizira Inštitut za pridobitev nazivov;
-      
iz tretje alineje prejšnjega odstavka pod pogojem, da oseba predloži
izvod publikacije, v kateri je bil strokovni ali znanstveni prispevek
objavljen, in predloži besedilo v elektronski obliki, napisano z urejevalnikom
MS Word, s čimer omogoči izračun obračunskih strani; če je oseba soavtor
prispevka, se število obračunskih strani zmanjša sorazmerno s številom
soavtorjev prispevka;
-      
iz četrte alineje prejšnjega odstavka pod pogojem, da oseba predloži
seznam strokovnih ali znanstvenih prispevkov, ki jih je prebrala v obravnavanem
obdobju, pri čemer mora v seznamu navesti naslov prispevka, avtorja in podatke
o izvodu publikacije, kjer je prispevek dostopen, da se lahko nedvoumno preveri
obstoj posameznega prispevka iz seznama; oseba lahko na ta način pridobi največ
polovico potrebnih ur dodatnega izobraževanja, priznanih v okviru drugega
dodatnega izobraževanja s področja ocenjevanja vrednosti.
(3) Z znanji z drugih strokovnih
področij, ki jih ocenjevalec vrednosti potrebuje pri svojem delu, so mišljena
znanja s področij
-      
poslovnih financ,
-      
revidiranja,
-      
računovodenja in
-      
davkov.
(4) Inštitut lahko po lastni presoji v
posameznih primerih zahteva tudi dodatna dokazila.
5. člen
(1) Inštitut priznava dodatne ure
izobraževanja na naslednji način:


Oblika dodatnega izobraževanja

Priznano število ur


-      
  ura predavanja na mednarodnem simpoziju ali konferenci

3,5


-      
  ura samostojne izvedbe novega predavanja, za katero je pripravljeno
  tudi gradivo

3,5


-      
  ura samostojne izvedbe ponovljenega predavanja, za katero že obstaja
  gradivo, ali ura samostojne izvedbe novega predavanja brez gradiva

3,0


-      
  ura sodelovanja pri novem predavanju, za katero je pripravljeno tudi
  gradivo

3,0


-      
  ura sodelovanja pri ponovljenem predavanju, za katero že obstaja
  gradivo, ali ura sodelovanja pri novem predavanju brez gradiva

2,5


-      
  ura udeležbe na simpoziju, konferenci, seminarju, delavnici

1,0


-      
  opravljen izpit podiplomskega študija

6,0


-      
  udeležba na izobraževanju za pridobitev naziva, ki ga podeljuje
  Inštitut (več kot 75‑odstotna prisotnost na predavanjih)

10,0


-      
  obračunska stran avtorja strokovnega ali znanstvenega prispevka,
  objavljenega v tuji ali domači strokovni ali znanstveni publikaciji

1,0


-      
  prebran prispevek v domači ali tuji strokovni publikaciji

2,0.


(2) Za novo predavanje se šteje
predavanje, pri katerem je nova vsaj polovica vsebine.
(3) Dobljeno število ur dodatnega
izobraževanja se zaokrožuje navzdol na prvo decimalko.
(4) Število ur, ki se priznajo članom
delovnih skupin, ki jih ustanovi strokovni svet, ta določi za vsako skupino posebej.
(5) Samostojno predavanje ali sodelovanje
pri predavanju se šteje za dodatno izobraževanje z oznako C samo v primeru, če
je dodatno izobraževanje, v okviru katerega je predavanje izvedeno, označeno z
oznako C.
(6) Strokovni ali znanstveni prispevek s
področja ocenjevanja vrednosti, objavljen v tuji ali domači strokovni
publikaciji, se avtorju prizna kot dodatno izobraževanje, označeno z oznako C.
NADZIRANJE KAKOVOSTI IZOBRAŽEVANJA
6. člen
(1) Nadzor kakovosti izobraževanja
izvaja Agencija.
(2) Kakovost presoja z vidika
zahtevnosti obravnavane tematike, ustreznosti posredovanega gradiva in
kakovosti predavatelja.
(3) Nadzor kakovosti dodatnega
izobraževanja, ki ga organizira Inštitut, izvaja Agencija s pregledi
izobraževalnih gradiv oziroma s prisotnostjo na izbrani obliki izobraževanja.
Agencija organizatorju izobraževanja zaradi zagotovitve prostega mesta na
izbranem izobraževanju svojo namero izvedbe nadzora s prisotnostjo na izbrani
obliki izobraževanja sporoči najmanj 7 dni pred začetkom izobraževanja; v nasprotnem
primeru organizator izobraževanja ni dolžan zagotoviti ustreznih pogojev za
izvajanje nadzora.
(4) Na podlagi ugotovitev Agencija
organizatorju izobraževanja lahko posreduje priporočila za dvig kakovosti izobraževanja.

1 http://www.si-revizija.si/ocenjevalci/dokumenti/MSOV-2007-SLO.pdf
2 http://www.si-revizija.si/ocenjevalci/dokumenti/Kodeks_etike-oc_vredn.pdf

Pravilnik o priznanju dodatnega izobraževanja
za podaljšanje veljavnosti dovoljenja za opravljanje nalog pooblaščenega
ocenjevalca vrednosti (Uradni list RS, št. 110/09) vsebuje naslednji prehodni in
končni določbi:
»PREHODNI IN KONČNI DOLOČBI
7. člen
(1) Pravila o najmanjšem številu ur
potrebnega dodatnega izobraževanja za podaljšanje dovoljenja za opravljanje
nalog pooblaščenega ocenjevalca vrednosti iz prvega odstavka 2. člena tega
pravilnika ter določbe drugega in tretjega odstavka 2. člena tega pravilnika se
začnejo uporabljati od prvega podaljšanja dovoljenja za opravljanje nalog
pooblaščenega ocenjevalca vrednosti po uveljavitvi tega pravilnika.
(2) Osebe, ki so na dan uveljavitve
tega pravilnika imetniki dovoljenja za opravljanje nalog pooblaščenega ocenjevalca
vrednosti, se do naslednjega podaljšanja dovoljenja dodatno izobražujejo z
oblikami izobraževanj, ki jih priznava ta pravilnik, razen s podiplomskim
študijem iz druge alineje prvega odstavka 4. člena, ter prebiranjem strokovne
literature iz četrte alineje prvega odstavka 4. člena tega pravilnika, pri
čemer:
-      
morajo za podaljšanje dovoljenja za opravljanje nalog zagotoviti najmanj
60 ur dodatnega izobraževanja;
-      
se točke dodatnega izobraževanja, ki jih je oseba pridobila v skladu s
Pravilnikom o priznanju dodatnega izobraževanja za podaljšanje veljavnosti
dovoljenja za opravljanje nalog pooblaščenega ocenjevalca vrednosti z dne
5. novembra 2002, spremenijo v ure v razmerju ena ura za eno točko.
(3) Z dnem, ko začne veljati ta
pravilnik, preneha veljati Pravilnik o priznanju dodatnega izobraževanja za
podaljšanje veljavnosti dovoljenja za opravljanje nalog pooblaščenega
ocenjevalca vrednosti z dne 5. novembra 2002.
(4) Ta pravilnik začne veljati osmi
dan po objavi v Uradnem listu Republike Slovenije.

Pravilnik o spremembah in dopolnitvah
Pravilnika o priznanju dodatnega izobraževanja za podaljšanje veljavnosti
dovoljenja za opravljanje nalog pooblaščenega ocenjevalca vrednosti (Uradni
list RS, št. 106/10) vsebuje naslednjo prehodno in končno
določbo:
»PRIZNAVANJE IZOBRAŽEVANJA V PRIMERU DALJ ČASA TRAJAJOČEGA
BIVANJA V TUJINI
4. člen
(1) Če imetnik dovoljenja biva v
tujini neprekinjeno vsaj šest mesecev, ima na podlagi predložitve dokazila o
bivanju v tujini pravico uveljavljati izobraževanje, ki se ga je udeležil v
tujini, kot dodatno izobraževanje, ki ga organizira Inštitut. Uveljavlja lahko
samo izobraževanje, ki se ga je udeležil v času takšnega bivanja v tujini.
(2) Imetnik dovoljenja v primerih iz
prvega odstavka tega člena udeležbo na izobraževanju v tujini dokaže tako, da
na vpogled predloži:
-      
potrdilo o udeležbi, ki ga izda izvajalec
izobraževanja, ali dokazila o plačilu izobraževanja;
-      
program izobraževanja in
-      
gradivo, ki je bilo sestavni del
izobraževanja.
(3) Da se izobraževanje šteje za
primerno, mora izpolnjevati vsaj tele pogoje:
-      
nanašati se mora ocenjevanje vrednosti
in z ocenjevanjem vrednosti povezane sorodne storitve;
-      
izvajalec izobraževanja mora biti na
dan izvedbe izobraževanja bodisi visokošolska organizacija ali organizacija, ki
je preko lokalnih inštitucij članica Odbora za Mednarodne standarde ocenjevanja
vrednosti;
-      
v nobenem primeru se ne prizna
izobraževanje, ki je bilo opravljeno bodisi v ocenjevalski družbi ali
organizaciji, v kateri je bil imetnik dovoljenja zaposlen v času bivanja v
tujini (interno izobraževanje).
(4) Presojo izpolnjevanja določb tega
člena opravlja komisija iz tretjega odstavka 2. člena tega pravilnika.
(5) Imetnik dovoljenja mora na zahtevo
komisije predložiti dodatna dokazila, če ta oceni, da jih potrebuje pri presoji
primernosti izobraževanja.
(6) Komisija lahko od imetnika
dovoljenja zahteva overjene prevode dokazil, ki jih potrebuje pri izvajanju
nalog po tem členu.
KONČNA DOLOČBA
5. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o priznanju dodatnega izobraževanja za podaljšanje veljavnosti
dovoljenja za opravljanje nalog pooblaščenega ocenjevalca vrednosti (Uradni
list RS, št. 21/12) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati osmi dan po
objavi v Uradnem listu Republike Slovenije.«.