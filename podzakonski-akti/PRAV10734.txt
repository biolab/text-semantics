I. SPLOŠNA DOLOČBA
1. člen
Ta pravilnik določa za varnost pomembne okoliščine pri
prevozu skupin otrok, število spremljevalcev glede na število otrok v vozilu in
njihove naloge pri spremljanju skupine otrok in pogoje, ki jih morajo
izpolnjevati.
II. SPREMLJEVALEC
2. člen
Spremljevalca, ki spremlja skupino otrok med prevozom, mora
zagotoviti organizator prevoza. Spremljevalec je lahko le oseba, ki je
dopolnila 21 let starosti, vendar hkrati ne more biti voznik, ki prevaža
skupino otrok.
3. člen
Pri prevozu skupine otrok mora biti v vozilu ves čas najmanj
en spremljevalec na 15 otrok.
4. člen
Spremljevalec skrbi za varnost otrok pri vstopanju v vozilo
in izstopanju iz njega. Spremljevalec skupaj z voznikom določi mesto vstopanja
in izstopanja, ki je glede na prometno infrastrukturo varno in primerno. Če je
vozilo, v katerega vstopajo ali iz njega izstopajo otroci, ustavljeno na
vozišču, mora spremljevalec zagotoviti, da otroci nekontrolirano ne hodijo po
vozišču.
5. člen
Spremljevalec skrbi za red v vozilu med prevozom.
Spremljevalec mora pred začetkom vožnje zagotoviti, da vsi otroci sedijo na
sedežih in so ves čas vožnje ustrezno pripeti z vgrajenimi varnostnimi pasovi.
Kadar sta v vozilu dva spremljevalca, morata biti razporejena med otroki (spredaj
in zadaj), če je v vozilu več spremljevalcev, morajo biti razporejeni med
otroki (spredaj, na sredini in zadaj).
III. KONČNI DOLOČBI
6. člen
Z dnem uveljavitve tega pravilnika se preneha uporabljati
Pravilnik o pedagoških spremljevalcih pri prevozu skupin otrok (Uradni list RS,
št. 42/09 in 109/10 – ZPrCP).
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-26/2011
Ljubljana, dne 26. septembra 2011
EVA 2011-3311-0043
dr. Igor Lukšič l.r. 
Minister 
za šolstvo in šport
Soglašam!
dr. Patrick Vlačič l.r. 
Minister 
za promet