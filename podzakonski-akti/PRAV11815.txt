1. člen
(vsebina)
Ta pravilnik določa kriterije za
izkazovanje pomembnejših dosežkov delovanja društva, ki je dalo vlogo za
podelitev statusa društva v javnem interesu na področju kmetijstva, gozdarstva
in razvoja podeželja.
2. člen
(pomembnejši dosežki)
Za pomembnejši dosežek delovanja društva se
šteje delovanje društva, če njegovo delovanje presega interese njegovih članov,
prispeva k razvoju in ohranjanju področja, na katerem deluje, in nadomešča ali
dopolnjuje delovanje potrebnih javnih ustanov ali mreže nevladnih organizacij.
3. člen
(društvo, ki deluje na področju
kmetijstva, gozdarstva in razvoja podeželja)
(1) Društvo izkaže pomembnejše dosežke
svojega delovanja na področju kmetijstva, gozdarstva in razvoja podeželja,
opredeljene v prejšnjem členu, če izpolnjuje vsaj štiri od naslednjih
kriterijev:
-       
razvija in izvaja programe ter projekte, ki prispevajo k razvoju
podeželja,
-       
razvija in izvaja dejavnosti, ki pripomorejo k boljši prepoznavnosti in
dvigu kakovosti slovenskih kmetijskih pridelkov in izdelkov ter gozdnih
sortimentov,
-       
sodeluje pri oblikovanju državnih ukrepov ali ukrepov lokalne skupnosti
ter predlaga sprejetje predpisov in ukrepov na področju kmetijstva, gozdarstva
ali razvoja podeželja,
-       
vsako leto izvede najmanj sto ur različnih oblik neformalnega
usposabljanja, kot so delavnice, tečaji, strokovna srečanja, seminarji na
področju kmetijstva, gozdarstva ali razvoja podeželja,
-       
razvija ali izvaja programe in projekte, ki prispevajo k usposabljanju
kmetov ali lastnikov gozdov,
-       
v zadnjih dveh letih je bilo organizator, nosilec ali pooblaščeni
izvajalec državnega ali mednarodnega srečanja ali tekmovanja na področju
kmetijstva, gozdarstva ali razvoja podeželja,
-       
tvorno sodeluje z domačimi ali mednarodnimi strokovnimi organizacijami,
ki so dejavne na področju kmetijstva, gozdarstva in razvoja podeželja,
-       
se vključuje v priznano rejsko organizacijo,
-       
v zadnjih dveh letih je izdalo strokovno knjižno publikacijo na področju
kmetijstva, gozdarstva ali razvoja podeželja,
-       
vsako leto ima najmanj eno objavo v tiskanem, elektronskem ali
avdiovizualnem mediju o programu, projektu ali drugi dejavnosti, ki jo je izvedlo
v javnem interesu na področju kmetijstva, gozdarstva ali razvoja podeželja,
-       
je dejavno v promociji za podporo kmetijstvu, gozdarstvu in razvoju
podeželja,
-       
v zadnjih dveh letih je prejelo priznanje, odlikovanje ali nagrado na
občinski, državni ali mednarodni ravni na področju kmetijstva, gozdarstva ali
razvoja podeželja,
-       
izvaja programe prostovoljstva v skladu z zakonom, ki ureja
prostovoljstvo.
(2) Društvu, ki skladno s predpisom,
ki ureja živinorejo, izvaja čebelarski pašni red in društvu, ki skladno s
predpisom, ki ureja živinorejo, izvaja rejski program kot priznana rejska
organizacija, se podeli status delovanja v javnem interesu brez ugotavljanja
kriterijev iz prejšnjega odstavka.
4. člen
(dokazila)
Društvo lahko izkaže kriterije iz
prejšnjega člena s poročilom iz druge alineje drugega odstavka 32. člena Zakona
o društvih (Uradni list RS, št. 64/11 – uradno prečiščeno besedilo) z
različnimi dokazili, ki izkazujejo izpolnjevanje posameznega kriterija, ali z
drugimi listinami, s katerimi dokazuje rezultate svojega delovanja v javnem
interesu (objave v strokovni literaturi, kopije člankov, prispevkov o pomembnejših
odzivih medijev v zvezi z delovanjem društva v zadnjih dveh letih, nagrade,
priznanja ali priporočila).
PREHODNA IN KONČNA DOLOČBA
5. člen
(dokončanje postopkov)
Postopki podelitve statusa društva, ki
deluje v javnem interesu na področju kmetijstva, gozdarstva ali razvoja
podeželja, ki so bili uvedeni pred začetkom veljavnosti tega pravilnika, se
končajo po določbah tega pravilnika.
6. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-367/2013
Ljubljana, dne 11. decembra
2013
EVA 2013-2330-0167
mag. Dejan Židan l.r.
Minister
za kmetijstvo in okolje