I. SPLOŠNE DOLOČBE
1. člen
(področje urejanja)
Ta pravilnik ureja podrobnejše pogoje, ki jih morajo
izpolnjevati poslovni subjekti za pridobitev dovoljenja za proizvodnjo zdravil
za uporabo v humani in veterinarski medicini (v nadaljnjem besedilu: zdravila)
in postopek ugotavljanja izpolnjevanja teh pogojev, postopek za spremembo
pogojev, na podlagi katerih je bilo izdano dovoljenje za proizvodnjo zdravil
ter postopek izdajanja ali razveljavitve potrdila o dobri proizvodni praksi, v
skladu z:
1.     
Direktivo Komisije z dne 23. julija 1991 o določitvi načel in
smernic dobre proizvodne prakse za zdravila za uporabo v veterinarski medicini
(UL L št. 228 z dne 17. 8. 1991, str. 70);
2.     
Direktivo 2001/83/ES Evropskega parlamenta in Sveta z dne
6. novembra 2001 o zakoniku Skupnosti o zdravilih za uporabo v humani
medicini (UL L št. 311 z dne 28. 11. 2001, str. 67), zadnjič
spremenjeno z Direktivo 2011/62/EU Evropskega parlamenta in Sveta z dne
25. oktobra 2012 o spremembi Direktive 2001/83/ES, kar zadeva
farmakovigilanco (UL L št. 299 z dne 27. 10. 2012, str. 1);
3.     
Direktivo 2001/82/ES Evropskega parlamenta in Sveta z dne
6. novembra 2001 o zakoniku Skupnosti o zdravilih za uporabo v
veterinarski medicini (UL L št. 311 z dne 28. 11. 2001, str. 1),
zadnjič spremenjeno z Uredbo (ES) št. 596/2009 Evropskega parlamenta in
Sveta z dne 18. junija 2009 o prilagoditvi nekaterih aktov, za katere se
uporablja postopek iz člena 251 Pogodbe, Sklepu Sveta 1999/468/ES glede
regulativnega postopka s pregledom – Prilagoditev regulativnemu postopku s
pregledom – Četrti del (UL L št. 188 z dne 18. 7. 2009, str. 14),
razen v delu, ki se nanaša na uporabo zdravil in z uporabo povezano sledljivost
zdravil in je urejen v zakonu, ki ureja veterinarska merila skladnosti;
4.     
Direktivo Komisije 2003/94/ES z dne 8. oktobra 2003 o določitvi
načel in smernic dobre proizvodne prakse v zvezi z zdravili za uporabo v humani
medicini in zdravili za uporabo v humani medicini v preskušanju (UL L
št. 262 z dne 14. 10. 2003, str. 22);
5.     
Direktivo Komisije 2005/28/ES z dne 8. aprila 2005 o načelih in
podrobnih smernicah za dobro klinično prakso v zvezi z zdravili v preskušanju
za humano uporabo ter o zahtevah za pridobitev dovoljenja za proizvodnjo ali
uvoz takšnih izdelkov (UL L št. 91 z dne 9. 4. 2005, str. 13) in
6.     
Uredbo (EU) št. 536/2014 Evropskega parlamenta in Sveta z dne
16. aprila 2014 o kliničnem preskušanju zdravil za uproabo v humani
medicini in razveljavitvi Direktive 2001/20/ES (UL L št. 158 z dne
27. 5. 2014, str. 1; v nadaljnjem besedilu: Uredba 536/2014/EU).
2. člen
(opredelitev izrazov)
Poleg izrazov in definicij, ki so opredeljeni v 5. in
6. členu Zakona o zdravilih (Uradni list RS, št. 17/14; v nadaljnjem
besedilu: zakon), se v tem pravilniku uporabljajo tudi naslednji izrazi:
1.     
Certificiranje serije zdravila je potrditev odgovorne osebe za
sproščanje posameznih serij zdravil, da je serija proizvedena v skladu z načeli
in smernicami dobre proizvodne prakse in dovoljenjem za promet z zdravilom.
2.     
Navzkrižna kontaminacija je onesnaževanje vhodne snovi ali izdelka z
drugimi snovmi ali izdelki.
3.     
Obvladovanje tveganj na področju kakovosti je sistematičen proces
ocenjevanja, kontrole, obveščanja in pregleda tveganj za kakovost zdravila v
celotnem življenjskem ciklusu zdravila. Poslovni subjekt zagotovi, da ocena
tveganja za kakovost temelji na strokovnem znanju, izkušnjah s procesom, njen
končni cilj pa je zaščita pacienta. Proces se lahko izvaja proaktivno ali
retrospektivno. Načela za obvladovanje tveganj na področju kakovosti določajo
smernice o obvladovanju tveganj na področju kakovosti ICH Q9 (»Quality Risk
Management«), objavljene na spletni strani Evropske agencije za zdravila http://www.ema.europa.eu/docs/en_GB/document_library/Scientific_guideline/2009/09/WC500002873.pdf,
ki opisujejo postopke in nudijo izbor metod ter orodij za izvajanje načel
obvladovanja tveganj na področju kakovosti.
4.     
Odgovorna oseba za sproščanje posameznih serij zdravil je oseba, ki s
svojim podpisom zagotavlja, da je serija zdravila, ki se sprošča v promet,
proizvedena in se shranjuje v skladu z načeli in smernicami dobre proizvodne
prakse in dovoljenjem za promet z zdravilom.
5.     
Sproščanje serije zdravila je pregled dokumentacije z namenom
ugotavljanja skladnosti serije z dovoljenjem za promet z zdravilom ter načeli
in smernicami dobre proizvodne prakse, in podajanje končne ocene o ustreznosti
serije oziroma certificiranje serije.
6.     
Zdravilo v preskušanju je farmacevtska oblika zdravila z učinkovino ali
placeba, ki se preskuša ali uporablja kot primerjava v kliničnem preskušanju,
vključno z zdravili, ki že imajo dovoljenje za promet z zdravilom, vendar se
uporabljajo ali pripravljajo za uporabo (oblika ali pakiranje) drugače kot v
dovoljeni farmacevtski obliki, ali ki se uporabljajo za indikacije, ki niso odobrene
ali za pridobivanje dodatnih informacij o dovoljeni farmacevtski obliki
zdravila.
3. člen
(proizvodnja zdravil)
(1) Zdravila na območju Republike Slovenije lahko
proizvajajo le imetniki dovoljenja za proizvodnjo zdravil, ki ga izda Javna
agencija Republike Slovenije za zdravila in medicinske pripomočke (v nadaljnjem
besedilu: JAZMP).
(2) Dovoljenje iz prejšnjega odstavka je potrebno za vse
aktivnosti proizvodnje zdravil, ki so določene z Zbirko postopkov Evropske
unije, ki jo na svojih spletnih straneh objavi Evropska komisija (Compilation
of Community Procedures on Inspection and exchange of Information; v nadaljnjem
besedilu: Zbirka postopkov Evropske unije), v njenem vsakokrat veljavnem
besedilu, in so objavljene v seznamu iz 20. člena tega pravilnika.
(3) Poslovni subjekt za pridobitev dovoljenja za
opravljanje aktivnosti proizvodnje zdravil izpolnjuje pogoje za proizvodnjo
zdravil iz 91. člena zakona in tega pravilnika.
(4) Dovoljenje za proizvodnjo zdravil se zahteva tudi za
uvoz zdravil, ki je aktivnost proizvodnje zdravil, in je določena z Zbirko
postopkov Evropske unije.
(5) Proizvajalec zdravila, ki izvaja aktivnost uvoza
zdravila, zagotovi, da so za vsako uvoženo serijo izvedena ustrezna analizna
preskušanja, potrebna za zagotavljanje kakovosti zdravil v skladu z zahtevami
dovoljenja za promet z zdravilom, in vsako serijo zdravila sprosti odgovorna
oseba za sproščanje posameznih serij zdravila, razen če z mednarodnim
sporazumom ni določeno drugače.
(6) Za serije zdravil, na katerih so bila analizna
preskušanja iz prejšnjega odstavka izvedena v drugi državi članici Evropske
unije, ponovno analizno preskušanje ni potrebno.
II. NATANČNEJŠI POGOJI ZA PROIZVODNJO ZDRAVIL
4. člen
(skladnost z dobro proizvodno prakso)
(1) Proizvajalec zdravil zagotovi, da se aktivnosti
proizvodnje zdravil oziroma proizvodnje zdravil v preskušanju izvajajo v skladu
z načeli in smernicami dobre proizvodne prakse, ki jih sprejme in objavi
Evropska komisija na svojih spletnih straneh.
(2) Proizvajalec zdravil, ki opravlja aktivnost uvoza
zdravil oziroma uvoza zdravil v preskušanju, zagotovi, da so bila zdravila
proizvedena v skladu s standardi, ki so najmanj enakovredni standardom dobre
proizvodne prakse, kot jih določa Evropska unija, in, da so zdravila proizvedli
proizvajalci, ki imajo ustrezno in veljavno potrdilo o dobri proizvodni praksi,
izdano v Evropski uniji, oziroma so bila zdravila sproščena v državah z
veljavnim mednarodnim sporazumom.
(3) Proizvajalec zdravil za področje transporta, vračil
blaga, ocene kupcev in ponarejenih zdravil smiselno uporablja načela in
smernice dobre distribucijske prakse, ki jih sprejme in objavi Evropska
komisija na svojih spletnih straneh.
5. člen
(skladnost z dovoljenjem za promet z zdravilom)
(1) Proizvajalec zdravil zagotovi, da se vsi delovni
procesi proizvodnje zdravil, ki so predmet dovoljenja za proizvodnjo zdravil,
izvajajo v skladu s podatki iz dovoljenja za promet z zdravilom.
(2) Za zdravila v preskušanju proizvajalec zdravil
zagotovi, da so vsi procesi proizvodnje zdravil v skladu s podatki, ki jih
predloži predlagatelj kliničnega preskušanja na podlagi II. poglavja Uredbe
536/2014/EU.
6. člen
(skladnost z dovoljenjem za proizvodnjo zdravil)
(1) Proizvajalec zdravil na območju Republike Slovenije
lahko proizvaja samo zdravila in zdravila v preskušanju, za katera ima v skladu
z drugim odstavkom 3. člena tega pravilnika dovoljenje za proizvodnjo
zdravil.
(2) Proizvajalec zdravil in zdravil v preskušanju
zagotovi, da so vse aktivnosti proizvodnje v skladu s podatki, ki jih predloži
JAZMP v postopku pridobitve ali spremembe dovoljenja za proizvodnjo zdravil.
7. člen
(posodabljanje tehnoloških in kontrolnih procesov)
Proizvajalec zdravil redno spremlja znanstveno-tehnični
razvoj ter posodablja tehnološke in kontrolne procese proizvodnje zdravil in o
spremembah, ki se nanašajo na spremembo pogojev za proizvodnjo zdravil, obvešča
JAZMP v skladu z 28. členom tega pravilnika.
III. NAČELA IN SMERNICE DOBRE PROIZVODNE PRAKSE
8. člen
(načela in smernice dobre proizvodne prakse)
Proizvajalec zdravil opravlja proizvodnjo zdravil v skladu s
Smernicami dobre proizvodne prakse (The Rules Governing Medicinal Products in
the European Union, Volume 4, Good Manufacturing Practices, Medicinal Products
for Human and Veterinary use; v nadaljnjem besedilu: načela in smernice dobre
proizvodne prakse), ki so objavljene na spletnih straneh Eudralex, ki so del
spletnih strani Evropske komisije.
9. člen
(sistem kakovosti proizvajalcev)
(1) Proizvajalec zdravil vzpostavi, izvaja, redno
pregleduje in posodablja učinkovit sistem kakovosti.
(2) Za sistem kakovosti je odgovorno vodstvo
proizvajalca zdravil, ki pri tem redno in dejavno sodeluje v času vzpostavitve
ter tudi v času izvajanja, rednega preverjanja in posodabljanja sistema
kakovosti. Proizvajalec zdravil ima izdelan poslovnik kakovosti ali njemu
enakovreden dokument, ki opredeljuje osnovne podatke in aktivnosti proizvodnje
zdravil. Vodstvo proizvajalca zdravil ima vzpostavljen postopek za redno
pregledovanje sistema kakovosti.
(3) Proizvajalec zdravil ima vpeljan sistem obvladovanja
tveganj na področju kakovosti za vsa področja dobre proizvodne prakse, z jasno
določenimi kritičnimi aktivnostmi.
10. člen
(osebje)
(1) Proizvajalec zdravil ima, glede na obseg in
zahtevnost proizvodnje zdravil, za izvajanje nalog zagotovljeno ustrezno
število strokovno usposobljenega osebja. Osebne odgovornosti osebja so
posamezniku jasne in razumljive ter zapisane v internih aktih, pogodbah in
opisih del. Osebje upošteva načela in smernice dobre proizvodne prakse ter
opravi začetno izobraževanje o dobri proizvodni praksi, ki vsebuje tudi
navodila o higieni. Osebje pridobljeno znanje neprestano obnavlja.
(2) Ključno osebje proizvajalca zdravil so v skladu z
načeli in smernicami dobre proizvodne prakse najmanj vodja proizvodnje, vodja
kontrole kakovosti in odgovorna oseba za sproščanje posameznih serij zdravil.
Proizvajalec zdravil med drugim zagotovi, da sta vodja proizvodnje in vodja
kontrole kakovosti neodvisna drug od drugega.
(3) Proizvajalec zdravil:
-       
na vsakem posameznem mestu proizvodnje zagotovi zadostno število
odgovornega in ustrezno usposobljenega osebja za zagotavljanje kakovosti in
-       
v opisih del in nalog osebja opredeli naloge in odgovornosti vodstvenega
in nadzornega osebja, kot tudi oseb, ki so odgovorne za vzpostavitev in
izvajanje dobre proizvodne prakse, ter prikaže njihove hierarhične odnose v
organizacijski shemi. Organizacijska shema ter opisi del in nalog se potrdijo v
skladu z internimi postopki proizvajalca zdravil.
(4) Osebje proizvajalca zdravil ima ustrezna pooblastila
za opravljanje svojih nalog v okviru sistema kakovosti.
(5) Proizvajalec zdravil osebju zagotovi začetno in
nadaljnje izobraževanje, ki vključuje zlasti teorijo in uporabo koncepta
zagotavljanja kakovosti ter dobre proizvodne prakse, in, kadar je to potrebno,
tudi posebne zahteve za proizvodnjo zdravil v preskušanju. Učinkovitost sistema
izobraževanja se redno preverja v skladu z internimi postopki proizvajalca
zdravil.
(6) Proizvajalec zdravil vzpostavi, vodi in posodablja
higienske programe, ki so prilagojeni aktivnostim proizvodnje, ki se bodo
izvajale, in vključujejo zlasti postopke, ki se nanašajo na zdravje, higiensko
prakso in delovna oblačila za osebje.
11. člen
(prostori in oprema)
(1) Proizvajalec zdravil zagotovi, da se prostori načrtujejo,
izdelajo, prilagodijo in vzdržujejo tako, da ustrezajo predvidenim aktivnostim
proizvodnje zdravil in zagotavljajo kar najboljšo zaščito pred vdorom insektov
in drugih živali. Opremo razporedijo in upravljajo tako, da se zmanjša tveganje
napak na najnižjo raven in omogočijo njihovo učinkovito čiščenje in
vzdrževanje, z namenom izogibanja navzkrižni kontaminaciji in drugim
dejavnikom, ki bi lahko negativno vplivali na kakovost zdravila.
(2) Proizvajalec zdravil z umestitvijo proizvodnih
prostorov v primerno okolje in ukrepi za zaščito proizvodnje zagotovi najmanjše
tveganje za navzkrižno kontaminacijo materialov ali zdravil.
(3) Proizvajalec zdravil zagotovi, da se prostori skrbno
vzdržujejo in da zaradi popravil in vzdrževanja ni ogrožena kakovost materialov
ali izdelkov. Proizvajalec zdravil zagotovi, da so prostori čisti in, kjer je
potrebno, razkuženi po natančnih pisnih postopkih.
(4) Proizvajalec zdravil zagotovi, da osvetlitev,
temperatura, vlaga in prezračevanje neposredno ali posredno ne ogrožajo zdravil
med njihovo proizvodnjo in skladiščenjem ali vplivajo na pravilnost delovanja
opreme.
(5) Proizvajalec zdravil zagotovi dostop do prostorov za
proizvodnjo zdravil, skladiščenje in kontrolo kakovosti zdravil tako, da
onemogoči prehod nepooblaščenega osebja.
(6) Proizvajalec zdravil zagotovi, da se oprema
načrtuje, namešča in vzdržuje tako, da ustreza svojemu namenu. Proizvajalec
zdravil zagotovi, da popravila in vzdrževanje opreme ne ogrožajo kakovosti
izdelkov. Oprema je oblikovana tako, da omogoča enostavno, hitro in učinkovito
čiščenje. Opremo je treba čistiti po natančno napisanih postopkih ter jo
shranjevati le čisto in suho. Oprema je vgrajena tako, da prepreči nevarnost
napak ali navzkrižne kontaminacije.
(7) Proizvajalec zdravil zagotovi, da se opremo za
pranje in čiščenje izbira in uporablja tako, da ni vir navzkrižne
kontaminacije.
(8) Proizvajalec zdravil zagotovi, da oprema ne
predstavlja nevarnosti za kakovost izdelka. Deli opreme, ki so v stiku z
zdravilom, ne smejo biti reaktivni, aditivni ali absorptivni v tolikšni meri,
da bi vplivali na kakovost zdravila.
(9) Za proizvodnjo in kontrolo proizvajalec zdravil
zagotovi tehtnice in merilno opremo s primernim območjem in natančnostjo, glede
na aktivnosti proizvodnje zdravil. Merilna oprema, tehtnice in oprema za
kontrolo so kalibrirane in preverjane v predpisanih časovnih presledkih in v
skladu s strokovnimi metodami. Zapise o tem je treba hraniti v predpisanem
obdobju.
(10) Proizvajalec zdravil zagotovi, da so v prostore in
opremo vgrajeni cevovodi jasno označeni z navedeno vsebnostjo in, kjer je
potrebno, smerjo toka. Cevi za destilirano, prečiščeno in, kjer je potrebno, za
druge vode, se razkužijo v skladu s pisnimi postopki, ki podrobno določajo meje
ukrepanja in potrebne ukrepe zaradi mikrobiološke kontaminacije.
(11) Proizvajalec zdravil zagotovi, da se pokvarjena
oprema čim prej odstrani iz prostorov ali vsaj jasno označi, da je pokvarjena.
(12) Prostore in opremo za uporabo v proizvodnih
procesih, ki odločilno vplivajo na kakovost izdelkov, je treba ustrezno
opredeliti in kvalificirati, procese pa validirati.
12. člen
(dokumentacija)
(1) Proizvajalec zdravil vzpostavi, vodi in posodablja
sistem dokumentiranja, ki temelji na specifikacijah, proizvodnih sestavnicah,
navodilih za proizvodnjo in pakiranje, postopkih in poročilih, ki obsegajo vse
proizvodne procese. Dokumenti so jasni, brez napak in posodobljeni. Na voljo so
vnaprej določeni postopki za proizvodne procese in za pogoje, skupaj s
posebnimi dokumenti za proizvodnjo vsake serije zdravil. Navedeni sklop
dokumentov omogoča sledljivost proizvodnje vsake serije zdravil in sledenje
spremembam, ki so bile uvedene med razvojem zdravila v preskušanju.
(2) Dokumentacija o proizvodnji in kontroli posamezne
serije zdravil se hrani najmanj eno leto po poteku roka uporabe zdravila ali
najmanj pet let po certificiranju serije zdravila, pri čemer se upošteva tisti
rok, ki je daljši.
(3) Za zdravila v preskušanju se dokumentacija o vsaki
seriji zdravil shranjuje najmanj pet let po zaključku ali uradni prekinitvi
zadnjega kliničnega preskušanja, v katerem je bila serija uporabljena. Sponzor
ali imetnik dovoljenja za promet z zdravilom, če gre za različni osebi,
zagotovi, da se dokumentacija, ki bi lahko bila potrebna še za naslednja
dovoljenja za promet z zdravilom, shrani, kot je določeno v dovoljenju za
promet z zdravilom.
(4) Proizvajalec zdravil zagotovi, da so elektronsko
shranjeni podatki zaščiteni pred izgubo ali poškodbo podatkov, v obliki
dvojnika ali varnostne kopije in prenosa na druge sisteme shranjevanja.
(5) Za vhodne snovi, ovojnino in zdravila obstajajo
ustrezne odobrene in datirane specifikacije. Kjer je potrebno, specifikacije
obstajajo tudi za vmesne izdelke in polizdelke.
(6) Za vsako proizvedeno serijo zdravil je treba voditi
zapise o proizvodnji. Zapis temelji na vseh pomembnih delih veljavnih
tehnoloških in proizvodnih procesov. Na zapisu je navedena številka serije, ki
jo proizvajalec zdravil proizvaja.
13. člen
(proizvodnja)
(1) Aktivnosti proizvodnje zdravil potekajo po točno
določenih postopkih, ki so v skladu z načeli in smernicami dobre proizvodne
prakse, kar zagotavlja predpisano kakovost izdelkov, in v skladu z dovoljenjem
za proizvodnjo zdravil in dovoljenjem za promet z zdravilom.
(2) Različni proizvodni procesi se izvajajo v skladu z
vnaprej določenimi navodili in postopki in v skladu z načeli in smernicami
dobre proizvodne prakse. Vsi odstopi v procesu in neustreznosti izdelka se
dokumentirajo in temeljito raziščejo.
(3) Sprejmejo se ustrezni tehnični ali organizacijski
ukrepi, da bi se preprečili navzkrižna kontaminacija in zamenjave materialov
ali izdelkov v procesu proizvodnje.
(4) Namen validacijskih raziskav je okrepiti izvajanje
načel in smernic dobre proizvodne prakse, v skladu s predpisanimi postopki.
Rezultati in zaključki validacij so dokumentirani.
(5) Pomembne spremembe proizvodnega procesa in tudi vse
spremembe v opremi ali materialih, ki bi lahko vplivale na kakovost izdelka
oziroma ponovljivost procesov, so validirani.
(6) Končni izdelki so v karanteni do njihove končne
sprostitve pod pogoji, ki jih določa proizvajalec zdravil.
(7) Pri proizvodnji zdravil za preskušanje je validacija
odvisna od ravni razvoja izdelka in zajema vsaj najbolj kritične faze izdelave
oziroma proizvodnje, kot je na primer sterilizacija. Razvoj proizvodnega
postopka je natančno dokumentiran.
14. člen
(kontrola kakovosti)
(1) Proizvajalec zdravil vzpostavi in vzdržuje sistem
kontrole kakovosti, ki ga vodi oseba z zahtevanimi kvalifikacijami in ki deluje
neodvisno od proizvodnje. Ta oseba ima na voljo ali ima dostop do enega ali več
laboratorijev za kontrolo oziroma za pregled in preskušanje vhodnih snovi in
materiala za ovojnino ter preskušanja vmesnih in končnih izdelkov.
(2) Proizvajalec zdravil na ozemlju Republike Slovenije,
ki opravlja aktivnost uvoza zdravil, in nima prostorov, opreme in naprav za
kontrolo kakovosti vsake serije uvoženega zdravila, lahko za opravljanje
storitev analiznega preskušanja zdravil sklene pogodbo s pravno ali fizično
osebo, ki izpolnjuje pogoje iz petega odstavka 3. čena tega pravilnika. Za
zdravila v preskušanju sponzor zagotovi, da pogodbeni laboratorij izpolnjuje
pogoje, navedene v vlogi za začetek kliničnega preskušanja, kot je bila
posredovana JAZMP.
(3) Oseba, pooblaščena za sproščanje posameznih serij
zdravila pri sproščanju poleg analiznih rezultatov končne kontrole, upošteva
bistvene podatke, kot so proizvodni pogoji, rezultati procesnih kontrol,
pregled proizvodne dokumentacije in skladnost izdelka z njegovimi
specifikacijami, vključno z zunanjo ovojnino.
(4) Vzorci vsake serije končnega izdelka se hranijo
najmanj eno leto po datumu poteka roka uporabnosti izdelka pri pogojih, ki so
skladni s pogoji shranjevanja, določenimi v dovoljenju za promet z zdravilom.
15. člen
(pogodbeno delo)
(1) Proizvajalec zdravil lahko za opravljanje posameznih
aktivnosti proizvodnje zdravil in procesov, povezanih z njimi, določi drugega
izvajalca, s katerim sklene pisno pogodbo.
(2) Pogodba iz prejšnjega odstavka natančno opredeljuje
obveznosti pogodbenih strank, še zlasti upoštevanje načel in smernic dobre
proizvodne prakse, ki jim sledi pogodbeni izvajalec, ter način, po katerem
odgovorna oseba za sproščanje zdravil opravlja svoje naloge.
(3) Pogodbeni izvajalec svojih obveznosti, kot izhajajo
iz sklenjene pogodbe, ne sme prenesti na drugega podizvajalca brez pisnega
dovoljenja proizvajalca zdravil.
(4) Proizvajalec zdravil ima posodobljen seznam
pogodbenih proizvajalcev in kontrolnih laboratorijev.
(5) Farmacevtska inšpekcija lahko kadarkoli izvede
pregled izpolnjevanja pogojev za proizvodnjo zdravil pri pogodbenem izvajalcu,
v okviru dejavnosti proizvodnje, ki jih ta pogodbeno opravlja.
16. člen
(reklamacije in odpoklic izdelkov)
(1) Proizvajalec zdravil ima sistem evidentiranja in
pregledovanja reklamacij ter vzdržuje učinkovit in stalen sistem odpoklica
zdravil s trga. Proizvajalec zdravil evidentira in razišče vse reklamacije ter
JAZMP obvesti o vseh odstopih od kakovosti zdravila, ki bi lahko privedli do:
-       
odpoklica zdravila ali
-       
morebitnega pomanjkanja zdravila na trgu zaradi odpoklica zdravila.
(2) Poleg podatkov iz prejšnjega odstavka proizvajalec
sporoči JAZMP tudi podatke o državah, v katere so bile serije zdravil
neustrezne kakovosti distribuirane.
(3) Proizvajalec zdravil imenuje osebo, ki je odgovorna
za obravnavanje reklamacij in odločanje o potrebnih ukrepih ter ji zagotovi
potrebno pomoč strokovnega osebja.
(4) Proizvajalec zdravil je posebno pozoren pri
ugotavljanju, ali je reklamacija posledica ponarejanja.
(5) Vsak odpoklic se opravi v skladu s predpisom, ki
ureja odpoklic zdravil.
17. člen
(reklamacije in odpoklic zdravil v preskušanju)
(1) Za zdravila v preskušanju, za katera je bilo izdano
dovoljenje za promet z zdravilom, proizvajalec zdravil v sodelovanju s
sponzorjem evidentira in razišče reklamacije ter vzdržuje učinkovit in stalen
sistem odpoklica zdravil v preskušanju s trga. V primeru zakritih preskušanj, sponzor
izvaja postopek hitrega razkrivanja, kadar je to potrebno za takojšen odpoklic,
in le, kolikor je to potrebno.
(2) Proizvajalec zdravil v preskušanju evidentira in
razišče reklamacije iz prejšnjega odstavka in JAZMP obvesti o odstopih od
kakovosti, ki bi lahko privedli do:
-       
odpoklica zdravila ali
-       
morebitnega pomanjkanja zdravila na trgu zaradi odpoklica zdravila.
(3) Za zdravila v preskušanju proizvajalec istočasno
sporoči JAZMP tudi podatke o vseh mestih preskušanja.
(4) Proizvajalec zdravila iz prejšnjega odstavka obvesti
imetnika dovoljenja za promet z zdravilom o odstopih od kakovosti zdravila.
18. člen
(notranje presoje)
(1) Proizvajalec zdravil izvaja redne notranje presoje
kot del sistema kakovosti za spremljanje izvajanja načel in smernic dobre
proizvodne prakse in predlaga potrebne korektivne ukrepe.
(2) O notranjih presojah in ukrepih iz prejšnjega
odstavka proizvajalec zdravil vodi evidenco.
(3) Notranje presoje neodvisno in natančno opravijo
pristojne osebe pri proizvajalcu zdravil.
19. člen
(transport zdravil)
(1) Transport zdravil poteka v ustreznih pogojih in na
podlagi dokumentiranega postopka obvladovanja tveganj na področju kakovosti
zdravil.
(2) Pri daljših transportih, predvsem letalskih in
ladijskih, se izvede kvalifikacija transporta, na podlagi ustreznega števila
zaporednih reprezentativnih transportov.
(3) Pri kvalifikaciji transporta je treba upoštevati:
-       
celotno pot transporta in temperaturne pogoje na celotni poti,
-       
letne čase, ki zajemajo celotno transportno pot in
-       
v primeru letalskega transporta tudi, ali poteka v dnevnem ali nočnem
času.
IV. POSTOPEK PRIDOBITVE DOVOLJENJA ZA PROIZVODNJO ZDRAVIL
20. člen
(poimenovanje aktivnosti proizvodnje)
Aktivnosti proizvodnje zdravil, določene z Zbirko postopkov
Evropske unije, se poimenujejo v slovenskem jeziku in se objavijo kot seznam na
spletni strani JAZMP.
21. člen
(vloga)
(1) Vlogo za pridobitev dovoljenja za proizvodnjo
zdravil, ki vsebuje splošni in posebni del, predlagatelj pisno vloži pri JAZMP
v skladu s poimenovanjem aktivnosti proizvodnje iz prejšnjega člena.
(2) Poleg osebe, pooblaščene za zastopanje proizvajalca,
podpiše vlogo tudi odgovorna oseba za sproščanje posameznih serij zdravil,
razen v primeru vloge za pridobitev dovoljenja za proizvodnjo zdravil, ki
obsega samo analizno preskušanje zdravil.
22. člen
(splošni del vloge)
(1) Splošni del vloge iz prejšnjega člena obsega
naslednje podatke in dokumente:
-       
polno in skrajšano ime ter sedež predlagatelja, z navedbo vseh lokacij
opravljanja aktivnosti proizvodnje zdravil,
-       
matična številka predlagatelja,
-       
navedba aktivnosti predlagatelja, ki so predmet postopka za izdajo
dovoljenja za proizvodnjo zdravil, pisno in na elektronskem nosilcu, v seznamu
aktivnosti proizvodnje zdravil iz 20. člena tega pravilnika,
-       
seznam oseb, ki opravljajo funkcijo vodij proizvodnje in vodje kontrole,
oziroma drugih oseb, ki prevzemajo odgovornosti,
-       
pisno izjavo predlagatelja, da bo aktivnosti proizvodnje zdravil izvajal
v skladu z načeli in smernicami dobre proizvodne prakse,
-       
pisno izjavo predlagatelja, da bo pri opravljanju aktivnosti proizvodnje
zdravil uporabljal samo učinkovine, ki so bile izdelane v skladu z načeli in
smernicami dobre proizvodne prakse in
-       
pisno izjavo predlagatelja, da bo zagotavljal samo zdravila, izdelana
znotraj aktivnosti proizvodnje zdravil, ki jih obsega dovoljenje za proizvodnjo
zdravil, in v skladu s predpisi.
(2) V splošnem delu vloge za pridobitev dovoljenja za
proizvodnjo zdravil v preskušanju, predlagatelju ni treba predložiti dokazil o
razpoložljivosti oseb iz četrte alineje prejšnjega odstavka.
23. člen
(posebni del vloge)
Posebni del vloge vsebuje podatke in dokumente, ki so
določeni v Prilogi 1, ki je sestavni del tega pravilnika.
24. člen
(posebni del vloge za pridobitev dovoljenja za proizvodnjo
zdravil v preskušanju)
Posebni del vloge za pridobitev dovoljenja za proizvodnjo
zdravil v preskušanju vsebuje:
-       
farmacevtske oblike, ki naj bi se proizvajale ali uvažale,
-       
ustrezne proizvodne oziroma uvozne postopke,
-       
postopke proizvodnje, kjer je to ustrezno, kot na primer pri inaktivaciji
virusnih in nekonvencionalnih agensov,
-       
lokacije, na katerih naj bi potekala proizvodnja zdravil in dokazilo o
razpolaganju za proizvodnjo ali uvoz primernih in zadostnih prostorov, tehnične
opreme ter objektov in napravah za nadzor, ki so v skladu s predpisi s področja
proizvodnje, nadzora in skladiščenja zdravil in
-       
dokazilo o stalnem in nenehnem zagotavljanju storitev vsaj ene odgovorne
osebe za sproščanje serij zdravil iz točke b) drugega odstavka
61. člena Uredbe 536/2014/EU.
25. člen
(posebni del vloge za pridobitev dovoljenja za proizvodnjo
zdravil za aktivnosti analiznega preskušanja zdravil)
V posebnem delu vloge za pridobitev dovoljenja za proizvodnjo
zdravil za aktivnosti analiznega preskušanja zdravil predlagatelj navede
podatke in dokumente, ki so določeni v Prilogi 2, ki je sestavni del tega
pravilnika.
26. člen
(posebni del vloge za pridobitev dovoljenja za proizvodnjo
zdravil za aktivnosti uvoza zdravil)
(1) V posebnem delu vloge za pridobitev dovoljenja za
proizvodnjo zdravil za aktivnosti uvoza zdravil predlagatelj predloži seznam
zdravil, z navedbo proizvajalca zdravila in lokacije proizvodnje za vsako
posamezno zdravilo.
(2) Predlagatelj v posebnem delu vloge pridobitev
dovoljenja za proizvodnjo zdravil za aktivnosti uvoza zdravil predloži podatke
o proizvajalcu v tretji državi, od katerega ima namen uvažati zdravila, in
potrdilo o dobri proizvodni praksi za proizvajalca zdravil v tretji državi, ki
ga je izdal pristojni organ države članice Evropske unije.
(3) V posebnem delu vloge za pridobitev dovoljenja za
proizvodnjo zdravil za aktivnosti uvoza zdravil predlagatelj navede podatke in
dokumente, ki so določeni v Prilogi 3, ki je sestavni del tega pravilnika.
27. člen
(ugotavljanje izpolnjevanja pogojev in postopek do izdaje
dovoljenja za proizvodnjo zdravil)
(1) Po ugotovitvi, da je vloga popolna, JAZMP s sklepom
imenuje strokovno komisijo za ugotavljanje izpolnjevanja pogojev za opravljanje
proizvodnje zdravil, ki izvede ogled pri predlagatelju in o tem najpozneje v
osmih dneh sestavi zapisnik.
(2) Strokovna komisija iz prejšnjega odstavka na podlagi
ogleda in ocene plana odprave ugotovljenih pomanjkljivosti, ki ga posreduje
predlagatelj, v skladu s postopki, določenimi v Zbirki postopkov Evropske
unije, oceni izpolnjevanje pogojev in najpozneje v 30 dneh od opravljenega
ogleda da mnenje o izpolnjevanju pogojev za opravljanje dejavnosti proizvodnje
zdravil za posamezna mesta proizvodnje, posamezne aktivnosti proizvodnje,
farmacevtske oblike in uvoz zdravil.
(3) Na podlagi pisnega mnenja iz prejšnjega odstavka
JAZMP v 90 dneh od prejema popolne vloge odloči o izdaji dovoljenja za
proizvodnjo zdravil.
28. člen
(sprememba pogojev, ki so podlaga dovoljenja za proizvodnjo
zdravil)
(1) Vloga za odobritev spremembe pogojev proizvodnje
zdravil vsebuje navedbo spremembe in predložitev ustrezne dokumentacije, ki se
nanaša na spremembo pogojev za proizvodnjo zdravil.
(2) JAZMP glede na vrsto priglašene spremembe oceni, ali
je potrebno ponovno preverjanje izpolnjevanja pogojev z ogledom. Ogled se
izvede v skladu s postopkom iz prejšnjega člena. V primeru ocene JAZMP, da
poseben ugotovitveni postopek ni potreben, JAZMP o priglašeni spremembi odloči
v 30 dneh od prejema popolne vloge.
(3) Proizvajalec zdravil ne sme sprostiti serije
zdravila iz proizvodnje, za katero je vložil vlogo iz prejšnjega odstavka, pred
izdajo dovoljenja za proizvodnjo zdravil oziroma sklepa o oceni skladnosti
pogojev za opravljanje proizvodnje zdravil.
V. REGISTER ODGOVORNIH OSEB ZA SPROŠČANJE POSAMEZNIH SERIJ
ZDRAVIL
29. člen
(vpis, vpis spremembe oziroma izbris iz registra)
(1) JAZMP vodi javno dostopen register odgovornih oseb
za sproščanje posameznih serij zdravil in ga objavlja na spletni strani JAZMP.
(2) Predlagatelj za vpis, vpis spremembe oziroma izbris
odgovorne osebe za sproščanje posameznih serij zdravil je imetnik dovoljenja za
proizvodnjo zdravil ali predlagatelj za pridobitev dovoljenja za proizvodnjo
zdravil.
30. člen
(vloga)
Vloga iz drugega odstavka prejšnjega člena vsebuje:
-       
podatke o predlagatelju vpisa, vpisa sprememb oziroma izbrisa iz
registra odgovornih oseb za sproščanje zdravil,
-       
ime, priimek in strokovni naziv odgovorne osebe za sproščanje posameznih
serij zdravil in njen podpis, telefonska številka ter elektronski naslov,
-       
dokazilo o imenovanju odgovorne osebe za sproščanje posameznih serij
zdravil s strani predlagatelja,
-       
dokazila o strokovni usposobljenosti v skladu z 92. členom
zakona,
-       
dokazila o delovnih izkušnjah v skladu s četrtim odstavkom
92. člena zakona,
-       
pogodbo o zaposlitvi ali drugo pogodbo, iz katere so razvidne
odgovornosti odgovorne osebe za sproščanje posameznih serij zdravil in obseg
opravljanja nalog odgovorne osebe za sproščanje posameznih serij zdravil,
-       
izjavo predlagatelja, da bo odgovorni osebi za sproščanje posameznih
serij zdravil omogočal samostojno opravljanje nalog, za opravo katerih ima na
voljo vsa potrebna sredstva,
-       
izjavo predlagatelja, da bo odgovorni osebi za sproščanje posameznih
serij zdravil omogočal stalno izobraževanje in usposabljanje in
-       
izjavo predlagatelja o zagotavljanju stalne in nenehne dosegljivosti
odgovorne osebe za sproščanje posameznih serij zdravil.
31. člen
(sprememba podatkov)
Imetnik dovoljenja za proizvodnjo zdravil vsako spremembo
podatkov, ki so bili podlaga za vpis v register odgovornih oseb za sproščanje
posameznih serij zdravil, sporoči JAZMP takoj oziroma najpozneje v 15 dneh po
nastanku spremembe, z vložitvijo vloge za vpis spremembe podatkov.
VI. POSTOPEK IZDAJE IN RAZVELJAVITVE POTRDILA O DOBRI
PROIZVODNI PRAKSI ZA ZDRAVILA IN UČINKOVINE
32. člen
(izdaja potrdila o dobri proizvodni praksi)
Potrdilo o dobri proizvodni praksi farmcevtski inšpektor izda
v rokih in v skladu s pogoji iz prvega odstavka 95. člena zakona in v
skladu s postopkom in obliko, ki sta določena v Zbirki predpisov Evropske
unije.
33. člen
(veljavnost potrdila o dobri proizvodni praksi)
Potrdilo o dobri proizvodni praksi za zdravila ali za
učinkovine velja tri leta od datuma pregleda, razen:
-       
če je dovoljenje za proizvodnjo zdravil izdano za krajše obdobje od treh
let ali
-       
če to narekuje ocena tveganja, ki jo opravi farmacevtski inšpektor, na
podlagi pregleda poslovnega subjekta.
34. člen
(razveljavitev potrdila o dobri proizvodni praksi)
(1) Farmacevtski inšpektor lahko po ugotovljenih
neskladnostih z dobro proizvodno prakso in izvedbi ukrepov, določenih v Zbirki
predpisov Evropske unije, vključno z izdajo izjave o neskladnosti z dobro
proizvodno prakso, z odločbo iz drugega odstavka 95. člena zakona po
uradni dolžnosti v celoti ali delno razveljavi potrdilo o dobri proizvodni praksi
in prepove opravljanje dejavnosti proizvodnje zdravil v celoti ali v delu, kjer
so bile ugotovljene neskladnosti z dobro proizvodno prakso.
(2) Po izvedenih ukrepih iz prejšnjega odstavka JAZMP
začasno odvzame, odvzame ali izda novo, spremenjeno dovoljenje za proizvodnjo
zdravil ali izvede vpis v register učinkovin, v katerem se navedejo aktivnosti
proizvodnje, ki jih zavezanec lahko opravlja za zdravila ali učinkovine.
(3) Potrdilo o dobri proizvodni praksi se z odločbo
razveljavi tudi, če se dovoljenje za proizvodnjo zdravil spremeni, odvzame ali
se izvede izbris iz registra proizvajalcev učinkovin.
(4) Ob delni razveljavitvi potrdila o dobri proizvodni
praksi se na podlagi spremenjenega dovoljenja za proizvodnjo zdravil, izda novo
potrdilo o dobri proizvodni praksi, v katerem se navedejo aktivnosti
proizvodnje, ki jih zavezanec lahko opravlja.
VII. PREHODNA IN KONČNI DOLOČBI
35. člen
(uskladitev)
(1) Imetniki dovoljenj za proizvodnjo zdravil v 30 dneh
od uveljavitve tega pravilnika vložijo vlogo za izdajo dovoljenja za
proizvodnjo zdravil v skladu s tem pravilnikom.
(2) Če imetniki dovoljenja za proizvodnjo zdravil ne
vložijo vloge v roku iz prejšnjega odstavka, JAZMP izda odločbo o prepovedi
opravljanja dejavnosti proizvodnje zdravil.
36. člen
(prenehanje veljavnosti)
Z dnem uveljavitve tega pravilnika prenehata veljati
Pravilnik o natančnejših pogojih za opravljanje dejavnosti izdelave zdravil in
ugotavljanju izpolnjevanja teh pogojev ter o postopku izdajanja ali odvzema
potrdila o izvajanju dobre proizvodne prakse (Uradni list RS, št. 91/08)
in Pravilnik o pogojih, ki jih morajo izpolnjevati preskuševalci za analizno
preskušanje zdravil in postopek preverjanja pogojev (Uradni list RS,
št. 16/10).
37. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-51/2014
Ljubljana, dne 12. decembra 2016
EVA 2014-2711-0051
Milojka Kolar Celarc l.r.
Ministrica
za zdravje

Priloga 1: Posebni
del vloge, ki vsebuje podatke in dokumente
Priloga 2: Posebni
del vloge za pridobitev dovoljenja za proizvodnjo zdravil za aktivnosti
analiznega preskušanja zdravil
Priloga 3: Posebni
del vloge za pridobitev dovoljenja za proizvodnjo zdravil za aktivnosti uvoza
zdravil