1. člen
S to odredbo se določa začasna vključitev izvajalcev prevozov
pacientov v sistem izvajanja nujnih prevozov pacientov v zvezi z nalezljivo
boleznijo COVID-19 (v nadaljnjem besedilu: COVID-19).
2. člen
Izraz »izvajalec prevozov pacientov«, uporabljen v tej odredbi,
pomeni izvajalca, ki izpolnjuje pogoje za izvajanje nenujnih prevozov iz 4.
člena Pravilnika o prevozih pacientov (Uradni list RS, št. 107/09, 31/10 in
81/15) in ima sklenjeno pogodbo z Zavodom za zdravstveno zavarovanje Slovenije
(v nadaljnjem besedilu: ZZZS).
3. člen
(1) Vsi izvajalci prevozov pacientov zagotovijo vsaj 20 %
svojih zmogljivosti za izvajanje nujnih prevozov pacientov, obolelih za
COVID-19, na svojem območju delovanja v mreži območne enote ZZZS.
(2) Koordinacijo dela in aktivacijo ekip izvaja dispečerska
služba zdravstva (v nadaljnjem besedilu: DSZ).
(3) Koordinacijo dela izvaja DSZ tako, da določi mesečni
razpored obveznosti izvajalcev prevozov pacientov v skladu s prvim odstavkom
tega člena.
(4) Aktivacijo ekip izvaja DSZ v skladu s Slovenskim indeksom
za nujno medicinsko pomoč.
(5) DSZ vodi evidenco vključevanja izvajalcev in izvedenih
storitev, kar je podlaga za povračilo stroškov izvajalcem prevozov.
4. člen
Strokovno utemeljenost ukrepa iz te odredbe minister,
pristojen za zdravje, ugotavlja vsakih 14 dni in ob upoštevanju strokovnih
razlogov odloči, da se ta ukrep še naprej uporablja, ali pa ukrep spremeni
oziroma odpravi ter o tem obvesti Vlado Republike Slovenije in Državni zbor
Republike Slovenije.

Odredba o začasni vključitvi izvajalcev
prevozov pacientov v sistem izvajanja nujne medicinske pomoči (Uradni list RS,
št. 145/20) vsebuje naslednjo končno določbo:
»5. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembi Odredbe o začasni
vključitvi izvajalcev prevozov pacientov v sistem izvajanja nujne medicinske
pomoči (Uradni list RS, št. 190/20) vsebuje naslednjo končno določbo:
»KONČNA DOLOČBA
2. člen
Ta odredba začne veljati naslednji dan po objavi v Uradnem
listu Republike Slovenije in velja 14 dni.«.