1. člen
S tem odlokom se zaradi zajezitve in obvladovanja epidemije
COVID-19 določajo začasne omejitve pri izvajanju športnih programov in športnih
tekmovanj.
2. člen
(1) Športno gibalna dejavnost in proces športne vadbe iz
prvega odstavka 46. člena Zakona o športu (Uradni list RS, št. 29/17 in 21/18 –
ZNOrg; v nadaljnjem besedilu: ZŠpo-1) nista dovoljena.
(2) Ne glede na prejšnji odstavek je proces športne
vadbe dovoljen:
-       
športnikom z nazivom olimpijskega, svetovnega, mednarodnega in
perspektivnega razreda iz prvega odstavka 33. člena ZŠpo-1,
-       
športnikom v starostnih kategorijah člani, kadeti in mladinci,
registriranim v skladu z 32. členom ZŠpo-1, ki so člani državnih reprezentanc,
-       
poklicnim športnikom, starejšim od 15 let, ki so vpisani v razvid
poklicnih športnikov pri ministrstvu, pristojnemu za šport,
-       
športnikom, ki se udeležujejo tekmovanj iz prvega odstavka 4. člena tega
odloka.
(3) Ne glede na prvi odstavek tega člena je drugim
registriranim športnikom iz 32. člena ZŠpo-1 dovoljena brezkontaktna športna
vadba, ki se izvaja individualno oziroma v skupini do deset športnikov ob
neprekinjenem vzdrževanju vsaj 2 metra medosebne razdalje
(4) Proces športne vadbe športnikov iz drugega odstavka
tega člena je dovoljeno izvajati v varnih vadbenih skupinah, v katerih so
športniki in strokovni delavci v športu fizično izolirani zaradi izvajanja
procesa športne vadbe (v nadaljnjem besedilu: mehurček). Mehurček zajema
prostore, v katerih poteka proces športne vadbe.
(5) Ne glede na prvi odstavek tega člena je dovoljena
brezkontaktna športno rekreativna dejavnost, ki se izvaja individualno oziroma
v skupini do deset vadečih ob neprekinjenem vzdrževanju vsaj 2 metra medosebne
razdalje.
3. člen
Dovoljeno je izvajanje javno veljavnih programov usposabljanj
za strokovno delo v športu do 10 udeležencev.
4. člen
(1) Dovoljeno je izvajanje športnih tekmovanj v uradnih
tekmovalnih sistemih na državni, evropski in mednarodni ravni za člane, mladince
in kadete ter velikih mednarodnih športnih prireditev iz 74. člena ZŠpo-1.
(2) Prisotnost gledalcev na športnih tekmovanjih ni
dovoljena. Organizator športnega tekmovanja mora zagotoviti, da so v športnem
objektu ali na površinah za šport v naravi le osebe, ki so nujno potrebne za
izvedbo športnega tekmovanja.
(3) Za nadzor nad izvedbo športnih tekmovanj mora
Olimpijski komite Slovenije oziroma pristojna nacionalna panožna športna zveza
imenovati odgovorne osebe in njihove kontaktne podatke posredovati ministrstvu,
pristojnemu za šport.
(4) Športniki in člani njihovih ekip, ki se udeležujejo
tekmovanj, ter drugo organizacijsko osebje, ki sodeluje pri izvedbi tekmovanj,
se tekmovanj lahko udeležijo, če predložijo negativni rezultat testa na virus
SARS-CoV-2 z metodo verižne reakcije s polimerazo (v nadaljnjem besedilu: test
PCR) ali hitrega antigenskega testa (v nadaljnjem besedilu: test HAG), ki ni
starejši od 48 ur.
(5) Strokovni delavci in voditelji športno rekreativne
dejavnosti, ki izvajajo proces športne vadbe ali športno rekreativno dejavnost
iz 2. člena tega odloka ter udeleženci in izvajalci programov usposabljanj iz
3. člena tega odloka, se enkrat tedensko testirajo na virus SARS-CoV-2 s testom
HAG.
(6) Osebam iz četrtega in petega odstavka tega člena
testiranja ni treba opraviti, če imajo:
-       
dokazilo o cepljenju zoper COVID-19, s katerim dokazujejo, da je od
prejema drugega odmerka cepiva proizvajalca Biontech/Pfizer preteklo najmanj
sedem dni ali proizvajalca Moderna najmanj 14 dni oziroma od prejema prvega
odmerka cepiva proizvajalca AstraZeneca najmanj 21 dni,
-       
dokazilo o pozitivnem rezultatu testa PCR ali testa HAG, ki je starejši
od 21 dni, vendar ni starejši od šest mesecev, ali
-       
imajo potrdilo zdravnika, da so preboleli COVID-19 in od začetka simptomov
ni minilo več kot šest mesecev.
(7) Dokazila o testiranju iz četrtega in petega odstavka
tega člena se upoštevajo, če so bila izdana v državah članicah Evropske unije
oziroma državah članicah schengenskega območja, v Združenih državah Amerike,
Združenem kraljestvu Velike Britanije in Severne Irske ali pri organizacijah
oziroma pri posameznikih v tretjih državah, ki jih Inštitut za mikrobiologijo
in imunologijo in Nacionalni laboratorij za zdravje, okolje in hrano (v
nadaljnjem besedilu: NLZOH) prepoznata kot ustrezne in so objavljeni na spletni
strani NLZOH.
5. člen
Za izvajanje tekmovanj in procesa športne vadbe, ki so
dovoljeni s tem odlokom, se lahko uporabljajo športni objekti in površine za
šport v naravi iz 67. člena ZŠpo-1.
6. člen
(1) Za športnike in strokovne delavce v športu se pri
izvajanju ter pri prihodu ali vrnitvi iz športnih dejavnosti iz tega odloka ne
uporabljajo odloki, ki določajo omejitve zaradi zajezitve in obvladovanja
epidemije COVID-19.
(2) Športniki, strokovni delavci v športu in drugi
posamezniki morajo upoštevati navodila ministrstva, pristojnega za zdravje, in
Nacionalnega inštituta za javno zdravje za preprečevanje okužbe z virusom
SARS-CoV-2, ki so objavljena na spletni strani ministrstva, pristojnega za
zdravje (https://www.nijz.si/sl/sproscanje-ukrepov-covid-19).
7. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.

Odlok o začasnih omejitvah pri izvajanju
športnih programov (Uradni list RS, št. 55/21) vsebuje naslednjo končno določbo:
»KONČNA DOLOČBA
8. člen
Ta odlok začne veljati 12. aprila 2021 in velja do
vključno 18. aprila 2021.«.

Odlok o spremembah določenih odlokov, izdanih
na podlagi Zakona o nalezljivih boleznih (Uradni list RS, št. 60/21) spreminja 8. člen Odloka o
začasnih omejitvah pri izvajanju športnih programov (Uradni list RS, št. 55/21) tako, da se glasi:
»8. člen
Ta odlok začne veljati 12. aprila 2021 in velja do
vključno 25. aprila 2021.«;
ter vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.