1. člen
(vsebina pravilnika)
V skladu z 294.a členom Zakona o zavarovalništvu (Uradni list
RS, št. 109/06 – uradno prečiščeno besedilo, 114/06, 9/07, 102/07 in 69/08, v
nadaljevanju ZZavar) ta pravilnik določa:
(a)   
vrste zahtevanih podatkov in dokumentov, potrebnih za izvedbo postopka
nadzora, 
(b)   
dolžine rokov za posredovanje podatkov glede na njihovo nujnost,
(c)   
razpone višine denarnih kazni za posredovanje nepravilnih, nepopolnih
ali zavajajočih podatkov oziroma neposredovanje podatkov.
2. člen
(vrste zahtevanih podatkov in dokumentov)
(1) Vrste zahtevanih podatkov in dokumentov (v nadaljevanju podatkov),
ki so jih dolžni na zahtevo Agencije za zavarovalni nadzor (v nadaljevanju
Agencija) posredovati državni organi, organi lokalnih skupnosti, nosilci javnih
pooblastil ter druge pravne osebe in organizacije (v nadaljevanju zavezanci), ki
razpolagajo s podatki potrebnimi za odločitev, določi Agencija v zahtevi za
posredovanje podatkov Agenciji (v nadaljevanju zahteva), za vsak posamezen
primer, ko Agencija oceni, da je za izvedbo postopka nadzora takšen podatek
potreben.
(2) Podatki iz prejšnjega odstavka tega člena, ki jih
Agencija določi v zahtevi, so zlasti podatki, ki so v povezavi oziroma se
nanašajo na:
-       
osebe, nad katerimi Agencija opravlja nadzor,
-       
zavarovalniško skupino, nad katero Agencija opravlja nadzor,
-       
posredne ali neposredne imetnike poslovnih deležev, delnic oziroma
drugih pravic, ki jih imajo v osebah, nad katerimi Agencija opravlja nadzor,
-       
delničarje ali družbenike oseb, nad katerimi Agencija opravlja nadzor,
-       
člane organov vodenja in na člane organov nadzora oseb, nad katerimi
Agencija opravlja nadzor,
-       
povezane osebe kot jih opredeljuje 10. člen ZZavar,
-       
opravljanje pregledov poslovanja oseb, nad katerimi Agencija opravlja
nadzor,
-       
izrekanje ukrepov nadzora osebam, nad katerimi Agencija opravlja nadzor,
-       
kršitve oseb, o katerih Agencija vodi postopek o prekršku.
(3) Zavezanci morajo podatke iz prejšnjih odstavkov tega člena
posredovati Agenciji tudi, ko gre za podatke, ki so skladno z 39. členom ZGD-1
določeni kot poslovna skrivnost in tajnimi podatki, ki jih kot tajne določa
zakon, ki ureja tajne podatke.
3. člen
(dolžine rokov za posredovanje podatkov)
(1) Zavezanci morajo Agenciji posredovati podatke v roku, ki
ga Agencija določi v zahtevi glede na njihovo nujnost, pri čemer ta rok ne sme
biti krajši od 3 delovnih dni in ne daljši od 15 delovnih dni.
(2) Kateri podatki so nujni določi Agencija v zahtevi glede na
okoliščine posameznega primera, zlasti pa se štejejo za nujne podatki, katerih
neposredovanje onemogoča nadaljnje ukrepe Agencije in so potrebni za odločitev.
(3) Če zavezanec v roku iz prvega odstavka tega člena glede
na okoliščine primera iz objektivnih razlogov ne more priskrbeti podatkov
določenih v zahtevi, lahko zavezanec vloži prošnjo za podaljšanje roka, ki mora
biti podana pred iztekom roka določenega v zahtevi. Zavezanec mora v prošnji za
podaljšanje roka navesti okoliščine, zaradi katerih ne more pravočasno priskrbeti
podatkov, in te okoliščine vsaj verjetno izkazati. Agencija na podlagi
utemeljenosti razlogov oceni, ali navedeni razlogi opravičujejo podaljšanje
roka, ki pa ne more biti daljši od 15 delovnih dni.
4. člen
(določitev novega roka)
V primeru, ko Agencija določi nov rok, ker zavezanec ne posreduje
podatkov v roku, določenem v prvi zahtevi, je ta rok praviloma enak roku
določenemu v tej zahtevi oziroma roku iz tretjega odstavka prejšnjega člena.
5. člen
(ponovna zahteva za posredovanje podatkov)
Če Agencija izda ponovno zahtevo za posredovanje podatkov (peti
odstavek 294.a člena ZZavar), se v tej zahtevi za posredovanje podatkov določi
rok v trajanju do 3 delovne dni, razen, če iz okoliščin primera izhaja, da je
za posredovanje podatkov primeren daljši rok.
6. člen
(razponi višine denarnih kazni)
(1) Predsednik senata lahko izda sklep, s katerim naloži denarno
kazen za posredovanje nepravilnih, nepopolnih ali zavajajočih podatkov, oziroma
neposredovanje podatkov v naslednjem razponu:
-       
v primeru, da so bili podatki zahtevani v postopku opravljanja pregledov
poslovanja osebe, nad katero Agencija opravlja nadzor, denarno kazen v razponu
od 200 evrov do 30.000 evrov,
-       
v primeru, da so bili podatki zahtevani v postopku izrekanja ukrepov
nadzora in glob za storjene prekrške po zakonu o zavarovalništvu, denarno kazen
od 300 evrov do 50.000 evrov.
(2) Denarna kazen se odmeri v mejah iz prejšnjega odstavka tega
člena, pri čemer se upošteva, da je višina denarne kazni v sorazmerju s
kršitvijo, ki je predmet postopka nadzora.
7. člen
(nov sklep o izreku denarne kazni)
(1) V novem sklepu o izreku denarne kazni zaradi posredovanja
nepravilnih, nepopolnih ali zavajajočih podatkov, oziroma neposredovanja
podatkov, izdanem ob poteku roka za izvršitev ponovne zahteve za posredovanje
podatkov (sedmi odstavek 294.a člena ZZavar), se za določitev višine denarne kazni
uporabljajo določbe prejšnjega člena.
(2) Agencija lahko sklepe iz prejšnjega odstavka izdaja vse
dokler seštevek denarnih kazni iz posameznih sklepov ne doseže 1 odstotka
letnega prometa zavezanca v predhodnem poslovnem letu.
KONČNA DOLOČBA
8. člen
(uveljavitev pravilnika)
Ta pravilnik začne veljati osmi dan po objavi v Uradnem listu
Republike Slovenije.
Ljubljana, dne 8. oktobra
2008
EVA 2008-1611-0122
Predsednik strokovnega sveta
Agencije za zavarovalni nadzor
dr. Mihael Perman l.r.