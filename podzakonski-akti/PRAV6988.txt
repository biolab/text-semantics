I. SPLOŠNE DOLOČBE
1. člen
Ta pravilnik določa vrste, postopek za
podeljevanje in nošenje priznanj policije.
II. VRSTE PRIZNANJ
2. člen
Za širjenje varnostne kulture, za zasluge
in prispevek k razvijanju in krepitvi varnosti, za pomoč policiji ali za
sodelovanje in pomoč v posameznih varnostnih akcijah se podeljujejo naslednja
priznanja policije:
-      
veliki ščit policije z zvezdo;
-      
ščit policije;
-      
medalja policije za hrabrost;
-      
medalja policije za požrtvovalnost;
-      
znak policije za sodelovanje;
-      
znak policije za dolgoletno delo;
-      
spominski znaki policije.
Policija kot priznanje lahko podeli tudi
strelno orožje v skladu z zakonom in tem pravilnikom.
3. člen
Priznanje sestavljajo znak priznanja,
nadomestni znak in listina o podelitvi priznanja.
1. Veliki ščit policije z zvezdo
4. člen
Priznanja veliki ščit policije z zvezdo se
lahko podeljujejo policistom, drugim delavcem policije, policijskim enotam ter
drugim fizičnim in pravnim osebam javnega in zasebnega prava.
Priznanja veliki ščit policije z zvezdo so:
-      
veliki ščit policije z zlato zvezdo;
-      
veliki ščit policije s srebrno zvezdo;
-      
veliki ščit policije z bronasto zvezdo.
Veliki ščit policije z zlato zvezdo se
podeli za življenjsko delo in za izjemne zasluge in dosežke pri širjenju
varnostne kulture ali pri razvijanju in krepitvi varnosti.
Veliki ščit policije s srebrno zvezdo se
podeli za dolgoletne pomembne prispevke in uspehe pri širjenju varnostne
kulture ali zasluge in prispevke k razvijanju in krepitvi varnosti.
Veliki ščit policije z bronasto zvezdo se
podeli za pomembne prispevke in uspehe pri širjenju varnostne kulture
ali pri razvijanju in krepitvi varnosti.
2. Ščit policije
5. člen
Priznanja ščit policije se lahko
podeljujejo policistom, drugim delavcem policije, pomožnim policistom in drugim
fizičnim osebam.
Priznanja ščit policije so:
-      
zlati ščit policije;
-      
srebrni ščit policije;
-      
bronasti ščit policije.
Zlati ščit policije se podeli za dolgoletno
uspešno razvijanje in krepitev organiziranosti, usposobljenosti ali uspešnosti
delovanja policije ter za pomembne dosežke pri razvojnem ali raziskovalnem delu
na področju varnosti in policijske dejavnosti.
Srebrni ščit policije se podeli za
večkratne pomembne prispevke ali uspehe na posameznih področjih dela ali pri
opravljanju delovnih nalog, za organizacijske izboljšave pri delu ali za
krepitev ugleda policije.
Bronasti ščit policije se podeli za
prizadevno in uspešno opravljanje delovnih nalog policije.
3. Medalja policije za hrabrost
6. člen
Medalja policije za hrabrost se lahko
podeli policistom, drugim delavcem policije in drugim fizičnim osebam za
izkazano posebno osebno hrabrost pri reševanju ljudi ali premoženja ali pri
opravljanju varnostnih nalog, ob katerem so izpostavili v nevarnost svoje
življenje.
Prejemniku medalje policije za hrabrost se
podeli tudi denarna nagrada v višini dvakratne povprečne plače v Republiki
Sloveniji.
4. Medalja policije za požrtvovalnost
7. člen
Medalja policije za požrtvovalnost se lahko
podeli policistom, drugim delavcem policije in drugim fizičnim osebam za
požrtvovalnost pri reševanju ljudi ali premoženja ali pri opravljanju
varnostnih nalog.
Prejemniku medalje policije za
požrtvovalnost se podeli tudi denarna nagrada v višini enkratne povprečne plače
v Republiki Sloveniji.
5. Znak policije za sodelovanje
8. člen
Priznanja znak policije za sodelovanje se
podeljujejo drugim fizičnim in pravnim osebam civilnega in javnega prava.
Priznanja znak policije za sodelovanje so:
-      
zlati znak policije za sodelovanje;
-      
srebrni znak policije za sodelovanje;
-      
bronasti znak policije za sodelovanje.
Zlati znak policije za sodelovanje se
podeli za dolgoletno izredno pomembno sodelovanje ali pomoč policiji pri
opravljanju nalog, povezanih s širitvijo varnostne kulture ali krepitvijo in
razvojem varnosti, ali za izredno pomembno večkratno sodelovanje in pomoč pri
posameznih varnostnih akcijah.
Srebrni znak policije za sodelovanje se
podeli za večletno pomembno sodelovanje ali pomoč policiji pri opravljanju
nalog, povezanih s širitvijo varnostne kulture ali krepitvijo in razvojem
varnosti, ali za večkratno pomembno sodelovanje in pomoč pri posameznih
varnostnih akcijah.
Bronasti znak policije za sodelovanje se
podeli za uspešno sodelovanje ali pomoč policiji pri opravljanju nalog,
povezanih s širitvijo varnostne kulture ali krepitvijo in razvojem varnosti,
ali za uspešno sodelovanje in pomoč pri posamezni varnostni akciji.
6. Znak policije za dolgoletno delo
9. člen
Za dolgoletno delo v policiji se policistom
in drugim delavcem policije podeljujejo znaki policije za dolgoletno delo.
Znaki policije za dolgoletno delo so:
-      
znak policije za 10 let dela v policiji;
-      
znak policije za 20 let dela v policiji;
-      
znak policije za 30 let dela v policiji;
-      
znak policije za 40 let dela v policiji.
7. Spominski znak policije
10. člen
S spominskimi znaki se priznava in označuje
udeležba oziroma sodelovanje subjektov iz 125. člena Zakona o policiji pri
pomembnejših varnostnih dogodkih in aktivnostih policije.
Spominske znake določi minister za notranje
zadeve na predlog generalnega direktorja policije.
8. Strelno orožje
11. člen
Za dolgoleten izjemen osebni prispevek pri
krepitvi varnosti Republike Slovenije ter razvoju in krepitvi policije se lahko
uslužbencem policije ali Ministrstva za notranje zadeve podeli strelno orožje.
Strelno orožje se praviloma podeli
uslužbencu, ki je pri opravljanju nalog policije
zadolžen z osebno oborožitvijo.
Za strelno orožje po tem pravilniku se
šteje neformacijsko kratkocevno orožje kategorije B po predpisih o orožju.
O podelitvi strelnega orožja se izda potrdilo
na obrazcu številka 2, ki je sestavni del tega pravilnika.
Za orožje mora prejemnik priznanja
pridobiti orožno listino po predpisih o orožju.
Upravičen razlog za izdajo orožne listine
se izkazuje s potrdilom iz četrtega odstavka tega člena.
III. POSTOPEK ZA PODELJEVANJE PRIZNANJ
12. člen
Minister, generalni direktor policije,
predstojniki notranjih organizacijskih enot generalne policijske uprave in
direktorji policijskih uprav predloge za podelitev priznanj, razen za priznanja
za dolgoletno delo, pošljejo Službi generalnega direktorja policije, do konca
februarja v tekočem letu ali takoj po doseženem uspehu ali storjenem dejanju.
Obrazec predloga iz prejšnjega odstavka je
sestavni del tega pravilnika in je objavljen skupaj z njim (obrazec št. 1).
Priznanja za dolgoletno delo pripravi enota
ministrstva za notranje zadeve, pristojna za kadrovske zadeve.
Za podelitev priznanja tujim državljanom,
organom in organizacijam je potrebno pridobiti soglasje. Soglasje na predlog
predlagatelja pridobi kabinet ministra pri pristojnem organu države, iz katere
je predlagani kandidat za priznanje.
13. člen
V predlogu iz prejšnjega člena morajo biti
navedene okoliščine, ki utemeljujejo podelitev priznanja.
14. člen
Predloge za podelitev priznanj zbere
komisija, ki jo na predlog generalnega direktorja policije imenuje minister za
notranje zadeve.
Komisijo sestavljajo predsednik,
podpredsednik in dva člana in tajnik.
Komisija sprejme svoj poslovnik o delu.
15. člen
Komisija za podelitev priznanj vsak predlog
prouči in predlaga generalnemu direktorju policije tiste, ki izpolnjujejo
pogoje za podelitev priznanja, ali pa ga zavrne.
16. člen
O podelitvi priznanj odloča na predlog
generalnega direktorja policije minister z ukazom.
O podelitvi priznanj generalnemu direktorju
policije in njegovemu namestniku odloča minister.
17. člen
Služba generalnega direktorja policije,
skrbi za pravočasno izdelavo in razdelitev priznanj.
18. člen
Priznanja policije se lahko podeljujejo
tudi posmrtno.
Posmrtno podeljeno priznanje in priznanje,
ki prejemniku ni bilo vročeno v času življenja, se vroči njegovim družinskim
članom po vrstnem redu: zakonec, zunajzakonski partner, potomci oziroma
posvojenci in njihovi potomci, starši oziroma posvojitelji, bratje oziroma
sestre.
Orožje se lahko vroči le prejemniku
priznanja osebno.
19. člen
Podelitve priznanj, določenih s tem
pravilnikom, razen priznanj znak policije za dolgoletno delo in znak policije
za sodelovanje ter strelnega orožja, se praviloma javno objavijo.
Služba generalnega direktorja policije o
podelitvi strelnega orožja obvesti pristojno upravno enoto, ki prejemniku za
podeljeno strelno orožje izda ustrezno orožno listino. 
Stroške zdravniškega pregleda in upravnega
postopka v zvezi z izdajo orožne listine nosi prejemnik priznanja.
20. člen
Priznanja policije, razen priznanj iz 4.,
5., 9. in 11. člena tega pravilnika, se lahko podelijo večkrat.
21. člen
Priznanja policije vročata minister in
generalni direktor policije, po njunem pooblastilu pa tudi predstojniki
notranjih organizacijskih enot generalne policijske uprave in direktorji
policijskih uprav.
Priznanja se vročajo praviloma na
slovesnostih ob dnevu policije, ob državnih praznikih in ob primerni
priložnosti po doseženih uspehih ali storjenih dejanjih.
IV. NOŠENJE PRIZNANJ
22. člen
Namesto znakov priznanj se praviloma nosijo
nadomestni znaki.
23. člen
Znak priznanja policije ali nadomestni znak
se nosita na levi strani prsi nad zgornjim žepom uniforme ali civilne obleke
ali na njem, za državnimi odlikovanji Republike Slovenije.
Znaki priznanj in nadomestni znaki se
pripenjajo od najnižjega do najvišjega od sredine prsi navzven.
Pri znaku policije za dolgoletno delo se
nosi le zadnji podeljeni znak ali nadomestni znak tega priznanja policije.
24. člen
Nadomestni znaki se pripnejo drug poleg drugega,
tako da med njimi ni praznega prostora. V eni vrsti so lahko največ trije
nadomestni znaki.
Vsi nadomestni znaki so enake velikosti in
oblike.
25. člen
Znak priznanja oziroma nadomestni znak sme
nositi samo prejemnik priznanja.
Nošenje priznanj je čast, primeren način
nošenja pa moralna obveza prejemnikov priznanja.
26. člen
Policijske enote, organizacije in združenja
na svojih praporih namesto podeljenega priznanja veliki ščit policije z zvezdo
in znaka policije za sodelovanje, nosijo trak priznanja.
V. PREPOVED NOŠENJA PRIZNANJ
27. člen
Policistu, delavcu policije ali drugemu
posamezniku se lahko prekliče pravica do nošenja podeljenega priznanja, če je
bil s pravnomočno sodbo obsojen za kaznivo dejanje zoper ustavno ureditev
Republike Slovenije ali za kaznivo dejanje zoper človečnost in mednarodno
pravo.
Postopek iz prejšnjega odstavka izvede Služba
generalnega direktorja policije.
28. člen
Prejemnik priznanja ne sme nositi priznanja
med prestajanjem zaporne kazni.
VI. RAZVID PODELJENIH PRIZNANJ
29. člen
Razvid podeljenih priznanj vodi enota
ministrstva za notranje zadeve, pristojna za kadrovske zadeve.
Razvid podeljenih priznanj poleg osebnih
podatkov o prejemniku vsebuje utemeljitev, podatke o vrsti podeljenega
priznanja, številki in datumu ukaza o podelitvi ter datumu vročitve priznanja.
Razvid podeljenega strelnega orožja vsebuje
tudi podatke o tipu oziroma vrsti orožja, znamki, modelu oziroma proizvajalcu
orožja, kalibru ter tovarniški številki.

Priloga:
Slikovna podoba priznanj in listine
Priloga
1: Statut priznanj policije
Obrazec
št. 1: predlog za podelitev priznanja policije
Obrazec
št. 2: potrdilo o podelitvi strelnega orožja


Pravilnik o priznanjih policije (Uradni list
RS, št. 106/05)
vsebuje naslednje prehodne in končne določbe: 
»VII. PREHODNE IN KONČNE DOLOČBE
30. člen
Oblika priznanj, listin o podelitvi,
nadomestnih znakov in nadomestnih trakov, način nošenja in druge značilnosti
posameznega priznanja so določeni s statutom, ki je sestavni del tega
pravilnika in je objavljen skupaj z njim (priloga št. 1)
31. člen
Do uveljavitve zakona o sistemu plač v
javnem sektorju se prejemniku priznanja iz 6. člena tega pravilnika podeli
tudi denarna nagrada v višini dveh izhodiščnih plač v negospodarstvu v
Republiki Sloveniji.
32. člen
Policistom in delavcem policije, ki so v
letu uveljavitve tega pravilnika v policiji delali več kot 10, 20, 30 ali 40
let, se v dveh letih po uveljavitvi tega pravilnika podeli znak policije za
dolgoletno delo, ki ustreza posameznikovemu obdobju dela v policiji.
33. člen
Dobitniki priznanj, ki so priznanja dobili
po prejšnjih predpisih, ohranijo pravico do nošenja teh priznanj.
Določbe 22., 23., 24., 25., 27. in 28. člena tega pravilnika se smiselno uporabljajo tudi za dobitnike priznanj, ki so
priznanja pridobili na podlagi predpisa iz prejšnjega odstavka.
34. člen
Z dnem, ko začne veljati ta pravilnik,
preneha veljati Pravilnik o priznanjih policije (Uradni list RS, št. 85/04).
35. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o priznanjih policije (Uradni list RS, št. 61/06) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o priznanjih policije (Uradni list RS, št. 31/10) vsebuje naslednjo končno določbo:
»10. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o priznanjih
policije (Uradni list RS, št. 94/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.