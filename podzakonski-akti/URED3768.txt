I. PREDMET IN OBSEG KONCESIJE
1. člen
(1) Ta uredba je koncesijski akt, ki
določa pogoje za podelitev koncesije za gojenje školjk – mediteranskih klapavic
(Mytilus gallprovicialis) in ladink (Venus verrucosa) na IV., V., VI., VII.,
VIII., X., XII., XIII. in XIV. parceli v gojitvenem območju Sečovlje in ureja
druga vprašanja v zvezi s podelitvijo koncesije.
(2) Gojitveno območje Sečovlje je
določeno s predpisom, ki določa dele morja, kjer je kakovost vode primerna za
življenje in rast morskih školjk.
(3) Parcele iz prvega odstavka tega
člena so določene s koordinatami na površini morja, ki so prevzete iz državnega
koordinatnega sistema (v Gauss-Krügerjevi projekciji) ter odčitane v temeljnih
topografskih načrtih Republike Slovenije v merilu 1: 5000 in navedene v prilogi 1, ki je sestavni del te uredbe.
(4) Gojitveno območje in lega parcel
iz prejšnjega odstavka sta prikazana v prilogi 2, ki je sestavni del te uredbe.
2. člen
Predmet koncesije po tej uredbi je raba
morja za gojenje školjk za namen dajanja na trg.
3. člen
(1) Koncesionar mora zagotoviti
naslednje ukrepe:
-      
zavarovati zemljišča, objekte, naprave in druge dobrine pred škodljivimi
posledicami izvajanja gojenja školjk in drugih spremljajočih dejavnosti,
-      
skupaj z drugimi koncesionarji označiti s pomorskimi oznakami zunanjo
mejo gojitvenega območja Sečovlje, v skladu s predpisi, ki urejajo pomorstvo,
-      
omogočiti drugim obstoječim koncesionarjem nemoteno izvajanje pravice do
rabe morskega dobra,
-      
ohranjati biološko raznovrstnost in varstvo habitatov ter biološko
ravnotežje tam, kjer je to mogoče in dolgoročno stabilno,
-      
ohranjati naravne vrednote v največji možni meri,
-      
zagotoviti varstvo prebivalcev in njihovega premoženja pred škodo, ki bi
nastala zaradi posledic rabe morja,
-      
izvajati redno kontrolo stanja objektov in redno vzdrževati celotno
konstrukcijo zaradi zagotavljanja potrebne stabilnosti celotnega objekta in
opreme za primere intenzivnega delovanja morja ali ostalih izrednih dogodkov na
morju,
-      
takojšnje odstranjevanje poškodovanih ali odtrganih delov ali opreme,
-      
vidno označiti napravo in opremo (napis, identifikacijska številka),
posredovati popis naprav in opreme za gojitev Agenciji Republike Slovenije za
okolje pri Ministrstvu za okolje in prostor (v nadaljnjem besedilu: Agencija)
in
-      
odstraniti vse naprave in opremo za gojitev po prenehanju izvajanja
koncesije.
(2) Ukrepi iz prejšnjega odstavka se
podrobneje določijo v koncesijski pogodbi.
II. PODELITEV IN IZVAJANJE KONCESIJE
4. člen
(1) Koncesija se podeli na podlagi javnega
razpisa.
(2) Koncesijo podeli v imenu
koncedenta Vlada Republike Slovenije za obdobje 10 let od dneva podpisa koncesijske
pogodbe.
(3) Koncesija se lahko začne izvajati
z dnem podpisa koncesijske pogodbe.
(4) Koncesionar mora začeti izvajati
dejavnost gojenja školjk (postaviti opremo in vložiti mladice) najpozneje v
enem letu po podpisu koncesijske pogodbe in izvajati dejavnost gojenja školjk v
polnem obsegu ves čas trajanja koncesijskega razmerja.
5. člen
Koncesionar mora izpolnjevati naslednje
pogoje:
1.    
da je državljan Republike Slovenije ali pravna oseba, ki je registrirana
oziroma ima sedež v Republiki Sloveniji,
2.    
ima priglašeno dejavnost oziroma pridobljeno registracijo za opravljanje
dejavnosti, ki je predmet te uredbe,
3.    
ni bil s pravnomočno sodno odločbo spoznan za krivega storitve kaznivega
dejanja, ki se preganja po uradni dolžnosti,
4.    
zoper njega ne teče postopek zaradi kaznivega dejanja, ki se preganja po
uradni dolžnosti,
5.    
proti njemu ni uveden postopek prisilne poravnave, stečaja ali
likvidacijski postopek ali ni prenehal poslovati na podlagi sodne ali druge
prisilne odločbe,
6.    
ima pravico uporabe plovila, primernega za opravljanje dejavnosti
gojenja školjk, in dovoljenje za plovbo, ki se izdaja po predpisih o pomorstvu
za gospodarski namen gojenje morskih organizmov ali ribištvo, ter je vpisano v
evidenco ribiških plovil po predpisih, ki urejajo evidence ribiških plovil,
7.    
ima pravico uporabe priveza za plovilo, ki omogoča pretovarjanje školjk
in druge opreme za opravljanje dejavnosti gojenja školjk, in
8.    
ima v skladu s predpisom o ravnanju z odpadki kot povzročitelj odpadkov
urejeno oddajo odpadkov, ki nastajajo zaradi gojenja školjk.
III. JAVNI RAZPIS
6. člen
(1) Javni razpis za podelitev
koncesije izvede Agencija.
(2) Javni razpis se objavi v Uradnem listu
Republike Slovenije ter na spletnih straneh Ministrstva za okolje in prostor in
vsebuje naslednje:
1.    
podatke o koncedentu in izvajalcu javnega razpisa,
2.    
predmet koncesije,
3.    
višino najnižjega plačila za koncesijo,
4.    
pogoje, ki jih mora izpolnjevati koncesionar za pridobitev koncesije,
5.    
začetek in čas trajanja koncesije,
6.    
merila za izbiro koncesionarja in prednostna merila, ki bodo vplivala na
izbor,
7.    
obvezne sestavine prijave na javni razpis,
8.    
čas in kraj oddaje prijav,
9.    
rok za izbiro koncesionarja,
10.  rok,
v katerem bodo prijavitelji obveščeni o izbiri, in
11.  odgovorne
osebe za dajanje pisnih informacij med trajanjem javnega razpisa.
7. člen
(1) Javni razpis traja najmanj 30 dni
od dneva objave javnega razpisa v Uradnem listu RS.
(2) Javni razpis je uspešen, če je
prispela vsaj ena pravočasna in popolna ponudba.
(3) Ponudba je popolna, če ima vse v
javnem razpisu predpisane vsebine.
(4) Če javni razpis ne uspe, se lahko
ponovi.
8. člen
(1) Prijavitelj se lahko na javni
razpis prijavi samo z eno prijavo.
(2) Če prijavitelj za javni razpis
odda več prijav, se vse njegove prijave izločijo iz postopka javnega razpisa.
9. člen
(1) Posamezni pravni ali fizični osebi
se lahko podeli samo ena parcela iz priloge 1 te uredbe, pri čemer imajo
prednost osebe, ki jim koncesija za gojenje školjk še ni podeljena.
(2) Prijavitelj lahko v prijavi navede
številko ali več številk parcel iz tabele v prilogi 1 te uredbe, za katere je
zainteresiran.
(3) Pri določitvi številke parcele
izbranemu koncesionarju izvajalec javnega razpisa upošteva želje prijavitelja,
kolikor je to mogoče.
10. člen
(1) Pri izbiri koncesionarja se
upoštevajo naslednja merila:
-      
ponujena višina plačila za koncesijo,
-      
boljša strokovna usposobljenost (dalj časa trajajoče izvajanje dejavnosti
gojenja školjk ali ribolova, druga strokovna usposobljenost za gojenje školjk
ali ribolov, za delo na morju in pod vodo) in
-      
dosedanja vlaganja v nakup opreme za gojenje školjk ali pridobitev
tehnične in upravne dokumentacije za koncesijo, ki je predmet te uredbe.
(2) Izbira koncesionarja poteka tako,
da se proste parcele podelijo najprej tistim osebam, ki na podlagi meril iz
prejšnjega odstavka dosežejo višje število točk. Če na podlagi teh meril več
oseb doseže enako število točk, kot je prostih parcel, se izbira koncesionarja
opravi z uporabo prednostnih meril, ki se uporabijo eno za drugim:
1.    
višje ponujeno plačilo za koncesijo,
2.    
pred objavo javnega razpisa podana pobuda za gojenje školjk na
gojitvenem območju Sečoveljskega zaliva,
3.    
stalno prebivališče v Mestni občini Koper, Občini Piran ali Občini
Izola.
(3) Če tudi na podlagi prednostnih
meril iz prejšnjega odstavka več oseb doseže enako število točk, kot je na
voljo prostih parcel, se nadaljnja izbira ne opravi in se javni razpis
zaključi.
11. člen
(1) Če po razdelitvi parcel osebam, ki
jim koncesija še ni bila podeljena, ostanejo na voljo proste parcele, se opravi
izbira med prijavitelji, katerim so že podeljene koncesije za gojenje školjk na
katerem koli gojitvenem območju.
(2) Izbira se opravi z uporabo meril
in prednostnih meril po postopku iz prejšnjega člena.
12. člen
(1) Postopek odpiranja ponudb vodi
razpisna komisija Agencije.
(2) O izbiri koncesionarja odloči
Vlada Republike Slovenije z upravno odločbo na podlagi predloga razpisne
komisije iz prejšnjega odstavka.
13. člen
(1) Medsebojna razmerja med
koncedentom in koncesionarjem se podrobneje uredijo s koncesijsko pogodbo.
(2) V primeru neskladja med to uredbo
in koncesijsko pogodbo veljajo določbe te uredbe.
IV. PLAČILO ZA KONCESIJO
14. člen
(1) Koncesionar mora plačevati za
koncesijo za vsako leto gojenja školjk posebej, ves čas trajanja koncesije.
(2) Plačilo za koncesijo se začne
plačevati eno leto po dokončnosti odločbe o izboru koncesionarja.
(3) Koncesionar krije tudi vse stroške
povzročanja obremenitve okolja v skladu z zakonom, ki ureja varstvo okolja, in
nadomestne stroške ureditve prostora, ki nastanejo zaradi gojenja školjk, ki je
predmet koncesije.
15. člen
(1) Prihodki od plačila za koncesijo
so vir proračuna Republike Slovenije in proračuna Občine Piran.
(2) Plačilo za koncesijo se med državo
in Občino Piran razdeli v razmerju 50: 50.
(3) Razdelitev plačila za koncesijo
med državo in Občino Piran je določena na podlagi podatkov o razvitosti infrastrukture
lokalnih gospodarskih javnih služb varstva okolja v tej občini v skladu s
predpisom, ki ureja merila za določanje razvitosti infrastrukture in
obremenjenosti okolja zaradi ugotavljanja deleža plačila občini za koncesijo na
naravni dobrini.
16. člen
(1) Najnižje plačilo za koncesijo se
izračuna na naslednji način:
-      
določi se za vsako koledarsko leto posebej, na podlagi ocenjene letne
količine vzgojenih školjk,
-      
ocenjena letna količina vzgojenih školjk iz prejšnje alinee se izračuna
kot zmnožek površine posamezne gojitvene parcele iz tabele 1 iz priloge 1 te
uredbe in povprečne letne količine vzgojenih školjk na 1 ha površine gojitvenih
parcel, ki je enaka 25 t/ha,
-      
višina plačila za koncesijo je enaka najmanj 3,5% prodajne vrednosti
ocenjene letne količine vzgojenih školjk oziroma za 75% več, kot je določena v
koncesijski pogodbi, če je koncesionar v prijavi na razpis ponudil višji
odstotek prodajne vrednosti ocenjene letne količine vzgojenih školjk,
-      
prodajno vrednost za eno tono školjk določi minister, pristojen za
okolje, na podlagi statističnih podatkov o odkupni ceni školjk v tekočem letu
do 31. decembra za naslednje leto s sklepom, ki se objavi v Uradnem listu
RS.
(2) Če koncesionar v prijavi na javni
razpis ni ponudil višjega plačila za koncesijo, mora plačevati najnižje plačilo
za koncesijo v skladu s prejšnjim odstavkom.
17. člen
(1) Koncesionar mora Agencijo sproti
obveščati o vseh spremembah podatkov, ki se nanašajo na izračun in način
plačila za koncesijo (na primer: sprememba imena registrirane dejavnosti,
naslova sedeža dejavnosti).
(2) Koncesionar, ki je med letom
prenehal izvajati dejavnost, mora posredovati dokazila o prenehanju izvajanja
te dejavnosti v tridesetih dneh po prenehanju rabe morja za gojenje školjk.
18. člen
(1) Koncesionar mora plačati za
koncesijo v dveh obrokih na račun, določen s predpisom ministra, pristojnega za
finance.
(2) Plačilo prvega obroka zapade v
plačilo zadnji delovni dan junija, drugega obroka pa zadnji delovni dan
decembra.
(3) Agencija izstavi račun za
posamezni obrok, ki ga mora koncesionar plačati v tridesetih dneh po
izstavitvi.
(4) Znesek obroka znaša polovico
zadnjega plačila za koncesijo, povečanega ali zmanjšanega sorazmerno odstotku
spremembe cene osnove plačila za koncesijo.
(5) Za nepravočasno plačane zneske
plačila za koncesijo mora koncesionar plačati zakonske zamudne obresti.
V. NADZOR
19. člen
Nadzor nad izvajanjem te uredbe opravljajo
inšpektorji, pristojni za vode.

Priloga
1: Parcele na gojitvenem območju Sečovlje
Priloga
2: Prikaz parcel gojitvenega območja Sečovlje

Uredba o koncesiji za gojenje školjk na IV.,
V., VI., VII., VIII., X., XII., XIII. in XIV. parceli gojitvenega območja
Sečovlje (Uradni list RS, št. 117/05)
vsebuje naslednjo končno določbo:
»VI. KONČNA DOLOČBA
20. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o koncesiji za
gojenje školjk na IV., V., VI., VII., VIII., X., XII., XIII. in XIV. parceli
gojitvenega območja Sečovlje (Uradni list RS, št. 68/08) vsebuje naslednjo končno določbo:
»4. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi Uredbe o koncesiji za
gojenje školjk na IV., V., VI., VII., VIII., X., XII., XIII. in XIV. parceli
gojitvenega območja Sečovlje (Uradni list RS, št. 105/08) vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.