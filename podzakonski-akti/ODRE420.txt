1. člen
Ta odredba določa obvezno sodelovanje imetnikov pri kemičnem
zatiranju škodljivih organizmov na železniških objektih, pogoje, ki jih morajo
izpolnjevati imetniki, izvajalci zatiranja škodljivih organizmov ter objekti
zatiranja, tehnično opremljenost, način zatiranja, nadzor in omejitve pri
zatiranju.
2. člen
Imetniki po tej odredbi so pravne in fizične osebe, ki so
posestniki zemljišč na in ob železniških progah, industrijskih tirih ter drugi
podobni železniški infrastrukturi in morajo vzdrževati te površine. 
Objekti po tej odredbi so gramozne grede in bankine na
odprtih progah, poleg teh pa tudi površine ob in na železniških progah,
površine med progami, postajališča, skladišča ob železniških progah, viadukti
in druge površine, za katere morajo imetniki skrbeti.
3. člen
Imetniki morajo imeti v delovnem razmerju najmanj tri delavce
s srednjo strokovno izobrazbo strojne, prometne, elektrotehnične ali kemijske
usmeritve, od tega najmanj enega s kmetijsko, gozdarsko ali biološko
usmeritvijo, ki so zadolženi za zatiranje škodljivih organizmov na objektih
(izvajalci zatiranja). 
Delavci iz prvega odstavka tega člena morajo imeti opravljen
preizkus znanja s področja naprav za tretiranje fitofarmacevtskih sredstev.
4. člen
Kemično zatiranje škodljivih organizmov na železniških
objektih se lahko opravlja s pomočjo škropilne naprave (v nadaljevanju:
škropilni vlak), ali z uporabo nahrbtne škropilnice primerne za škropljenje s
herbicidi. Z nahrbtnimi škropilnicami se škropi površine izven gramoznih gred,
bankin in na postajališčih, ki jih s škropilnim vlakom ni mogoče poškropiti. 
Naprava za mešanje in doziranje fitofarmacevtskih sredstev za
škropljenje s škropilnim vlakom mora biti avtomatsko krmiljena.
5. člen
Pri uporabi škropilnega vlaka je treba upoštevati navodila za
uporabo, ki jih je izdal proizvajalec škropilnega vlaka. 
Med škropljenjem mora eden od delavcev spremljati vremenske
razmere, zato mora biti obvezno vključen termometer ali anemometer. 
Delovna hitrost škropilnega vlaka v naseljenih območjih ne
sme presegati 20 km/h. Izjema so odseki na odprtih progah, kjer zaradi
obremenjenosti proge to ne bi bilo mogoče. Na teh odsekih je dovoljena hitrost
največ 30 km/h, pod pogojem, da je škropilna armatura opremljena z zaščitnimi
zavesami za preprečevanje odnašanja škropiva. 
Delovna širina škropljenja škropilnega vlaka na odprtih
progah je največ 5,7 m, pri čemer morajo biti ločeni desni, levi in sredinski
krak škropilne naprave.
6. člen
Imetniki oziroma izvajalci morajo pred vsakokratnim
zatiranjem na določenem območju določiti primerna fitofarmacevtska sredstva,
njihove odmerke, čas in način zatiranja. 
Pred vsakim pričetkom škropilne sezone morajo imetniki
škopilnega vlaka preveriti tudi ustreznost njegovega delovanja za škropljenje.
7. člen
Izvajalci morajo voditi evidenco o zatiranju škodljivih
organizmov na obrazcu, ki je priloga 1 in je sestavni del te odredbe.
8. člen
Izvajalci morajo o nameravanem izvajanju zatiranja škodljivih
organizmov obvestiti kmetijskega, vodnogospodarskega, okoljevarstvenega in
prometnega inšpektorja na območju, kjer se opravlja zatiranje.
9. člen
Imetniki lahko naprave, ki so bile v rabi in v obratovanju
pred uveljavitvijo zakona o zdravstvenem varstvu rastlin, uporabljajo, ne da bi
bile certificirane in označene z znakom o skladnosti.
Imetniki naprav iz prvega odstavka tega člena, morajo v enem
letu od uveljavitve zakona o zdravstvenem varstvu rastlin naprave dati v
pregled za pridobitev znaka o rednem pregledu, ki velja tri leta.
10. člen
Ta odredba začne veljati petnajsti dan po objavi v Uradnem
listu Republike Slovenije.
Št. 321-13-132/95
Ljubljana, dne 14. julija 1995.
dr. Jože Osterc l. r. 
Minister za kmetijstvo, gozdarstvo 
in prehrano

Evidenca
o zatiranju škodljivih organizmov na železniških progah