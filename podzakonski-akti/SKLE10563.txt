1. SPLOŠNE DOLOČBE
1. člen
(vsebina sklepa)
(1) Ta sklep določa:
(a)   
merila za stvarni vložek, ki se lahko upošteva pri povečanju osnovnega
kapitala banke in hranilnice (v nadaljevanju banke) na podlagi ukrepov
zgodnjega posredovanja po ZBan-2 in
(b)   
dokumentacijo, ki mora biti priložena predlogu sklepov skupščine iz
drugega odstavka 254. člena ZBan-2, ki se nanaša na povečanje osnovnega
kapitala banke s stvarnim vložkom po 256. členu ZBan-2.
(2) Določbe tega sklepa veljajo za banko na posamični
podlagi, razen če v posameznih primerih ta sklep izrecno določa obveznost
predložitve dokumentacije tudi na konsolidirani podlagi, kot je opredeljena v
poglavju 2 naslova II dela 1 Uredbe (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L št. 176 z
dne 27. junija 2013, str. 1; v nadaljevanju Uredba (EU) št. 575/2013).
(3) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(uporaba pojmov)
Pojmi, uporabljeni v tem sklepu, imajo enak pomen kot v
določbah ZBan-2 in Uredbe (EU) št. 575/2013 ter predpisih, izdanih na njuni
podlagi.
2. MERILA ZA STVARNI VOŽEK
3. člen
(merila za stvarni vložek)
(1) Stvarni vložek, ki se lahko upošteva pri povečanju
osnovnega kapitala v skladu s 3. točko tretjega odstavka 28. člena ZBan-2,
mora izpolnjevati najmanj naslednja merila:
(a)   
banki mora omogočati dokončno (brezpogojno), prosto in trajno
razpolaganje z njim od trenutka vpisa povečanja osnovnega kapitala v sodni
register;
(b)   
vrednost stvarnega vložka mora biti relativno stabilna glede na pretekla
gibanja tržnih cen in predpostavke o prihodnjih gibanjih teh cen;
(c)   
hitra unovčljivost stvarnega vložka v denarno obliko.
(2) Ne glede na določbe prvega odstavka tega člena mora
stvarni vložek v obliki dolžniških vrednostnih papirjev izpolnjevati kriterije
primernosti finančnega premoženja za zavarovanje terjatev Eurosistema, kot jih
določi Banka Slovenije v splošnih pogojih o izvajanju okvira denarne politike.
(3) Povečanje osnovnega kapitala banke s stvarnim
vložkom na podlagi 3. točke tretjega odstavka 28. člena ZBan-2 se lahko uporabi
le za povečanje osnovnega kapitala banke z izdajo novih navadnih delnic, ki
izpolnjujejo pogoje za kapitalske instrumente navadnega lastniškega temeljnega
kapitala iz 28. člena Uredbe (EU) št. 575/2013 in jih banka izda z namenom
izpolnjevanja kapitalskih zahtev v delu, ki presega kapitalske zahteve iz
prvega odstavka 92. člena Uredbe (EU) št. 575/2013.
(4) Ne glede na tretji odstavek tega člena Banka
Slovenije zahteva popravek predloga sklepov skupščine za povečanje osnovnega
kapitala s stvarnim vložkom, če takšno povečanje osnovnega kapitala za
pokrivanje kapitalskih zahtev v delu, ki presega zahteve iz prvega odstavka
92. člena Uredbe (EU) št. 575/2013, ni ustrezno glede na oceno tveganj, ki
jim banka je ali bo izpostavljena pri svojem poslovanju.
3. DOKUMENTACIJA
4. člen
(splošno)
(1) Banka mora predlogu sklepov skupščine po drugem
odstavku 254. člena ZBan-2 za povečanje osnovnega kapitala s stvarnim vložkom
iz 3. točke tretjega odstavka 28. člena ZBan-1 poleg informacij iz tretjega,
četrtega, petega in šestega odstavka 256. člena ZBan-2 priložiti tudi
dokumentacijo z naslednjimi podatki:
(a)   
podroben opis predmeta stvarnega vložka;
(b)   
nominalna in tržna vrednost stvarnega vložka;
(c)   
navedba polnega naziva in naslova osebe, od katere bo pridobljen stvarni
vložek, vključno z navedbo obstoječega deleža (neposredni in posredni), ki ga
navedena oseba že ima v banki ter navedba deleža po pridobitvi povečanja
osnovnega kapitala s stvarnim vložkom;
(d)   
izjavo imetnika predmeta stvarnega vložka, da bo predmet stvarnega
vložka po potrditvi sklepa o povečanju osnovnega kapitala banke na skupščini
banke prenesel na banko;
(e)   
število navadnih delnic, ki bodo izdane na podlagi stvarnega vložka ter
shematski prikaz izpolnjevanja zahtevanih lastnosti iz 28. člena Uredbe (EU)
št. 575/2013, vključno z relevantnimi pogoji iz regulativnih in izvedbenih
tehničnih standardov, za upoštevanje navedenega kapitalskega instrumenta v
izračun kapitala ter skupni znesek povečanja osnovnega kapitala banke;
(f)    
izračun kapitala in kapitalskih zahtev, vključno s kapitalskimi blažilniki,
na posamični in konsolidirani podlagi po stanju na zadnji dan meseca pred
predložitvijo predloga sklepov skupščine po drugem odstavku 254. člena ZBan-2,
vključno z višino in sestavo kapitala po posameznih kategorijah oziroma
postavkah ter projekcijo izračuna kapitala in kapitalskih zahtev, vključno s
kapitalskimi blažilniki, za obdobje prihodnjih treh let, prav tako z višino in
sestavo kapitala po posameznih kategorijah oziroma postavkah;
(g)   
predvidena delničarska struktura banke po povečanju osnovnega kapitala s
stvarnim vložkom, zlasti navedba kvalificiranih imetnikov v banki s podatki o
njihovih deležih;
(h)   
dokazila o izpolnjevanju predpisanih meril za povečanje osnovnega
kapitala banke s stvarnim vložkom iz 3. člena tega sklepa;
(i)    
predviden časovni okvir za povečanje osnovnega kapitala banke s stvarnim
vložkom;
(j)    
statutarna pooblastila banke za povečanje osnovnega kapitala banke s
stvarnim vložkom (sklep skupščine, statut banke, drugo);
(k)   
druga dejstva in okoliščine, povezane s povečanjem osnovnega kapitala
banke s stvarnim vložkom.
(2) Če namerava imetnik stvarnega vložka iz točke (c)
prvega odstavka tega člena pridobiti delež glasovalnih pravic ali delež v
kapitalu banke, ki je enak ali večji od kvalificiranega deleža oziroma večji od
razpona kvalificiranega deleža, za katerega je bilo izdano dovoljenje, mora
banka v okviru predloga sklepov skupščine po drugem odstavku 254. člena ZBan-2
za povečanje osnovnega kapitala s stvarnim vložkom predložiti tudi dovoljenje
Banke Slovenije za pridobitev kvalificiranega deleža.
4. KONČNI DOLOČBI
5. člen
(uporaba določb sklepa)
Z dnem uveljavitve tega sklepa se preneha uporabljati Sklep o
primernem premoženju in dokumentaciji za izdajo dovoljenja za povečanje
osnovnega kapitala bank in hranilnic s stvarnim vložkom (Uradni list RS, št.
72/14).
6. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.
Ljubljana, dne 21. julija 2015
Boštjan Jazbec l.r.
Predsednik
Sveta Banke Slovenije