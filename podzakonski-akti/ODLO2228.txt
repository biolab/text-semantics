1. člen
S tem odlokom se zaradi zajezitve in obvladovanja epidemije
COVID-19 določajo začasne omejitve pri izvajanju športne dejavnosti za
športnike in izvajanje športnih tekmovanj.
2. člen
(1) Športno gibalna dejavnost in proces športne vadbe iz
prvega odstavka 46. člena Zakona o športu (Uradni list RS, št. 29/17 in 21/18 –
ZNOrg; v nadaljnjem besedilu: ZŠpo-1) nista dovoljena.
(2) Ne glede na prejšnji odstavek je proces športne
vadbe dovoljen:
-       
športnikom z nazivom olimpijskega, svetovnega, mednarodnega in
perspektivnega razreda iz prvega odstavka 33. člena ZŠpo-1,
-       
poklicnim športnikom, starejšim od 15 let, ki so vpisani v razvid
poklicnih športnikov pri ministrstvu, pristojnemu za šport.
(3) Ne glede na določbe prvega odstavka tega člena je
športna rekreativna dejavnost dovoljena, če so udeleženci posamezniki ali člani
istega gospodinjstva.
3. člen
(1) V kolektivnih športnih panogah je dovoljeno:
-       
izvajanje tekmovanj v najvišjem kakovostnem nivoju nacionalnega,
regionalnega, mednarodnega oziroma evropskega tekmovanja v športnih panogah
hokej na ledu, košarka, nogomet, odbojka, rokomet, vaterpolo in futsal-mali
nogomet,
-       
izvajanje velikih mednarodnih športnih prireditev: svetovno in evropsko
prvenstvo ter kvalifikacijske tekme državne reprezentance za nastop na
svetovnem ali evropskem prvenstvu.
(2) V individualnih športnih panogah je dovoljeno
izvajanje državnih prvenstev za člane in mednarodnih športnih prireditev:
svetovno in evropsko prvenstvo ter svetovni pokal.
(3) Športnikom, ki se udeležujejo tekmovanj iz prvega in
drugega odstavka tega člena, je ne glede na prvi odstavek 2. člena tega odloka
dovoljen proces športne vadbe.
(4) Prisotnost gledalcev na športnih tekmovanjih ni
dovoljena. Organizator športnega tekmovanja mora zagotoviti, da so v športnem
objektu ali na površinah za šport v naravi le osebe, ki so nujno potrebne za
izvedbo tekmovanja.
(5) Za nadzor nad izvedbo športnih tekmovanj mora
Olimpijski komite Slovenije oziroma pristojna nacionalna panožna športna zveza
imenovati odgovorne osebe in njihove kontaktne podatke posredovati ministrstvu,
pristojnemu za šport.
4. člen
Za izvajanje tekmovanj in procesa športne vadbe, ki so
dovoljeni s tem odlokom, se lahko uporabljajo športni objekti in površine za
šport v naravi iz 67. člena ZŠpo-1.
5. člen
(1) Za športnike in strokovne delavce v športu se pri
izvajanju športnih dejavnosti iz tega odloka ne uporabljajo odloki, ki določajo
omejitve zaradi zajezitve in obvladovanja epidemije COVID-19.
(2) Športniki, strokovni delavci v športu in posamezniki
morajo upoštevati navodila ministrstva, pristojnega za zdravje, in Nacionalnega
inštituta za javno zdravje za preprečevanje okužbe z virusom SARS-CoV-2, ki so
objavljena na spletni strani ministrstva, pristojnega za zdravje
(https://www.nijz.si/sl/sproscanje-ukrepov-covid-19).
6. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih 14 dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.

Odlok o začasnih omejitvah pri izvajanju
športne dejavnosti (Uradi list RS, št. 181/20) vsebuje naslednji končni določbi:
»KONČNI DOLOČBI
7. člen
Z dnem uveljavitve tega odloka preneha veljati Odlok o
začasnih omejitvah pri opravljanju športne dejavnosti (Uradni list RS, št.
150/20, 159/20 in 165/20).
8. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah določenih odlokov, izdanih
na podlagi Zakona o nalezljivih boleznih (Uradni list RS, št. 190/20) spreminja 8. člen Odloka o
začasnih omejitvah pri izvajanju športne dejavnosti (Uradi list RS, št. 181/20) tako, da se glasi:
»8. člen
Ta odlok začne veljati naslednji dan po objavi v Uradnem
listu Republike Slovenije in velja do 3. januarja 2021.«.