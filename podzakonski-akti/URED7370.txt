I. SPLOŠNE DOLOČBE
1. člen
(1) Ta uredba je koncesijski akt, na podlagi katerega
Vlada Republike Slovenije (v nadaljnjem besedilu: Vlada) podeli koncesijo za
izvajanje knjižnične dejavnosti kot javne službe v posebnih prilagojenih
tehnikah za slepe in slabovidne (v nadaljnjem besedilu: koncesija).
(2) S to uredbo se določajo predmet, pogoji in postopek
podeljevanja koncesije in sicer v specialni knjižnici s poslanstvom splošne
knjižnice, ki v skladu z Zakonom o knjižničarstvu (Uradni list RS, št. 87/01,
96/02 – ZUJIK in 92/15; v nadaljnjem besedilu: zakon) izvaja knjižnično
dejavnost v posebnih prilagojenih tehnikah za slepe in slabovidne.
2. člen
Koncedent je Vlada, njene pravice in obveznosti v imenu in za
račun Republike Slovenije izvaja ministrstvo, pristojno za kulturo (v
nadaljnjem besedilu: ministrstvo).
3. člen
Za izvajanje knjižnične dejavnosti kot javne službe se podeli
ena koncesija za celotno območje Republike Slovenije.
4. člen
Koncesija iz prejšnjega člena je neprenosljiva in se podeli
za deset let od dneva sklenitve koncesijske pogodbe.
II. PREDMET KONCESIJE
5. člen
Predmet koncesije po tej uredbi so aktivnosti in storitve za
izboljšanje pogojev za zagotavljanje dostopa slepim in slabovidnim do
publikacij z vključitvijo specializiranih knjižničnih storitev v okviru
izvajanja knjižnične dejavnosti kot javne službe.
6. člen
Koncesija se podeli za dejavnost knjižnice iz drugega
odstavka 1. člena te uredbe, ki je namenjena splošni vzgoji, izobraževanju,
kulturi in razvedrilu različnih starostnih skupin uporabnikov, in jo
specializirana knjižnica za slepe izvaja za in v sodelovanju z mrežo splošnih
knjižnic v Republiki Sloveniji iz Priloge 1 Pravilnika o pogojih za izvajanje
knjižnične dejavnosti kot javne službe (Uradni list RS, št. 73/03, 70/08 in
80/12).
7. člen
(1) Podelitev koncesije mora biti v skladu z usmeritvami
oziroma ukrepi v področnih strateških dokumentih.
(2) Za podelitev koncesije mora koncesionar izpolnjevati
predpisane minimalne pogoje za izvajanje knjižnične dejavnosti.
III. POSTOPEK PODELITVE KONCESIJE
8. člen
Postopek ugotavljanja izpolnjevanja pogojev iz prejšnjega
člena po uradni dolžnosti predhodno izvede ministrstvo na podlagi mnenja
nacionalne knjižnice.
9. člen
(1) Koncesija se glede na to, da gre za specializirano
dejavnost, opredeljeno v zakonu, ki jo v Republiki Sloveniji izvaja Knjižnica
slepih in slabovidnih Minke Skaberne pri Zvezi društev slepih in slabovidnih
Slovenije s statusom invalidske organizacije, delujoče na državni ravni za
zastopanje slepih in slabovidnih oseb s prirojeno ali pridobljeno okvaro vida,
podeli brez javnega razpisa na podlagi vloge upravičenca.
(2) Koncesija iz prejšnjega odstavka se podeli z upravno
odločbo, ki jo izda minister, pristojen za kulturo (v nadaljnjem besedilu:
minister).
10. člen
(1) Vloga za pridobitev koncesije obsega:
-       
navedbo organa, ki se mu pošilja vloga,
-       
zadevo,
-       
zahtevek oziroma predlog,
-       
navedbo morebitnega zastopnika ali pooblaščenca,
-       
firmo oziroma ime vlagatelja, prebivališče oziroma sedež vlagatelja
oziroma njegovega zastopnika ali pooblaščenca,
-       
predlog programa knjižnične dejavnosti kot javne službe v posebnih
prilagojenih tehnikah za slepe in slabovidne,
-       
druge podatke, iz katerih je mogoče ugotoviti utemeljenost upravičenosti
za podelitev koncesije.
(2) Koncesionar mora vložiti vlogo za pridobitev
koncesije v mesecu dni od uveljavitve te uredbe.
IV. KONCESIJSKO RAZMERJE
11. člen
(1) Medsebojna razmerja v zvezi z izvrševanjem koncesije
uredita koncedent in koncesionar s koncesijsko pogodbo.
(2) Koncesijsko pogodbo v imenu koncedenta sklene
minister. Pravice in obveznosti, ki izhajajo iz koncesijskega razmerja,
nastanejo z dnem sklenitve koncesijske pogodbe.
(3) V koncesijski pogodbi se poleg podrobnejših pogojev
in načina izvajanja storitev javne službe določijo tudi:
-       
natančna opredelitev predmeta koncesije;
-       
območje koncesije;
-       
ime, sedež in pravnoorganizacijska oblika koncesionarja;
-       
začetek veljavnosti in trajanje koncesijske pogodbe;
-       
obveznost koncesionarja, da postopno zagotovi dostopnost publikacij, ki
so prilagojene slepim in slabovidnim, in specializiranih knjižničnih storitev v
okviru izvajanja knjižnične dejavnosti kot javne službe na celotnem območju
koncesije;
-       
izvajanje nalog na podlagi potrjenega letnega programa;
-       
način sofinanciranja;
-       
nadzor nad izvajanjem koncesijske pogodbe;
-       
način poročanja koncesionarja;
-       
način spreminjanja in dopolnjevanja koncesijske pogodbe;
-       
prenehanje koncesije nosilcu koncesije;
-       
rok za odpoved koncesije.
(4) O obsegu aktivnosti in storitve iz 5. člena te
uredbe ter o sredstvih za njihovo financiranje se odloči v dodatku h
koncesijski pogodbi, ki se sklene za obdobje koledarskega leta na podlagi
programa za vsako leto posebej.
(5) Koncesionar vsako leto do 1. oktobra pripravi
letni program knjižnične dejavnosti v posebnih prilagojenih tehnikah za slepe
in slabovidne za naslednje leto. Letni program je kot priloga sestavni del
dodatka h koncesijski pogodbi, ki ga skleneta minister in koncesionar za
naslednje leto.
12. člen
(1) Koncesionar lahko predlaga ministrstvu podaljšanje
koncesije, in sicer najpozneje šest mesecev pred iztekom koncesije.
(2) Koncesija se lahko podaljša, če koncesionar
izpolnjuje vse pogoje in obveznosti iz te uredbe ter če še naprej obstajajo
možnosti in potrebe po izvajanju knjižnične dejavnosti v posebnih prilagojenih
tehnikah za slepe in slabovidne za mrežo javnih knjižnic na podlagi koncesije.
Koncesija se lahko podaljša za naslednjih deset let na način in pod pogoji, pod
katerimi je bila podeljena.
(3) O podaljšanju koncesije za izvajanje knjižnične
dejavnosti za slepe in slabovidne kot javne službe v imenu koncedenta z upravno
odločbo odloči minister.
V. OBVEZNOSTI KONCESIONARJA V ZVEZI Z IZVAJANJEM
STORITEV JAVNE SLUŽBE
13. člen
(1) Koncesionar mora za del dejavnosti v posebnih
prilagojenih tehnikah za slepe in slabovidne, ki jo za mrežo javnih knjižnic
izvaja na podlagi koncesije, upoštevati usmeritve ministrstva ter dejavnost
izvajati v skladu s predpisi in strokovnimi smernicami za knjižnično dejavnost
ter usklajeno s koordinativnim telesom splošnih knjižnic.
(2) Za dejavnost, ki jo izvaja na podlagi koncesije,
mora koncesionar zagotoviti ločeno vodenje finančnega poslovanja.
(3) Koncesionar mora ministrstvu poročati o letnem
izvajanju dejavnosti ter doseganju učinkov in ciljev dejavnosti iz 1. člena,
nacionalni knjižnici pa pravočasno sporočiti podatke, potrebne za spremljanje
delovanja knjižnic in zbiranje statističnih podatkov.
(4) Podrobnejši pogoji za izvajanje koncesije se lahko
določijo v koncesijski pogodbi.
VI. PRENEHANJE KONCESIJSKEGA RAZMERJA
14. člen
(1) Koncesijsko razmerje preneha z odvzemom koncesije,
prenehanjem koncesijske pogodbe in prenehanjem koncesionarja.
(2) Koncedent z odločbo odvzame koncesijo, če:
-       
koncesionar ne izpolnjuje pogojev glede predmeta in obsega izvajanja
koncesije, določenih v koncesijski pogodbi,
-       
koncesionar ne začne izvajati koncesije v roku, določenem v koncesijski
pogodbi,
-       
koncesionar krši določbe te uredbe ali koncesijske pogodbe,
-       
ministrstvo ali drugi pristojni organi ugotovijo, da koncesionar uporablja
sredstva nenamensko ali jih uporablja v nasprotju s koncesijsko pogodbo,
-       
je v javnem interesu, da se dejavnost preneha izvajati kot
koncesionirana javna služba,
-       
v drugih primerih, določenih s koncesijsko pogodbo.
(3) Koncesijska pogodba preneha:
-       
s potekom časa, za katerega je bila sklenjena,
-       
z odpovedjo,
-       
s sporazumno razvezo koncesijske pogodbe,
-       
iz drugih razlogov, opredeljenih v koncesijski pogodbi.
(4) Razlogi in pogoji za odpoved koncesijske pogodbe,
odpovedni rok ter druge medsebojne pravice in obveznosti se podrobneje določijo
v koncesijski pogodbi.
VII. FINANCIRANJE IZVAJANJA KONCESIJE
15. člen
(1) Sredstva za izvajanje koncesije iz 1. člena uredbe
zagotavlja ministrstvo iz državnega proračuna Republike Slovenije na podlagi
programa dela in finančnega načrta.
(2) Vrednost sredstev za posamezno proračunsko leto in
njihovo izplačilo sta odvisna od sprejetega državnega proračuna Republike
Slovenije za posamezno leto. Sredstva med posameznimi proračunskimi leti niso
prenosljiva.
(3) Koncesionarju se za izvajanje koncesije priznajo
sredstva v višini upravičenih stroškov za izvajanje koncesije, katerih vrsta in
obseg se opredelita s koncesijsko pogodbo, podrobneje pa v izhodiščih
neposrednega poziva, kot ga za sofinanciranje knjižnične dejavnosti določa
tretji odstavek 103. člena Zakona o uresničevanju javnega interesa za kulturo
(Uradni list RS, št. 77/07 – uradno prečiščeno besedilo, 56/08, 4/10, 20/11 in
111/13), vendar največ v obsegu, razpoložljivem v državnem proračunu Republike
Slovenije. Sredstva obsegajo predvsem programske materialne stroške in
sorazmerni delež splošnih materialnih stroškov.
(4) Koncesionar lahko sredstva za financiranje
dejavnosti iz 1. člena te uredbe pridobiva tudi od drugih financerjev oziroma
istega financerja na podlagi postopkov za sofinanciranje kulturnih programov in
projektov. Sredstva vodi v skladu z drugim odstavkom 13. člena uredbe.
16. člen
Način in dinamika plačil koncesionarju se določita s
koncesijsko pogodbo.
17. člen
Če koncesionar krši koncesijsko pogodbo ali če se pri nadzoru
nad porabo proračunskih sredstev, dodeljenih za izvajanje koncesije, izkaže, da
je koncesionar prejel sredstva neupravičeno oziroma jih je uporabil nenamensko,
koncedent zahteva vračilo že izplačanih proračunskih sredstev skupaj s pripadajočimi
zakonitimi zamudnimi obrestmi od dneva nakazila do dneva vračila.
18. člen
(1) Koncesionar za podporo izvajanju dejavnosti namenja
tudi vire in pogoje svoje osnovne dejavnosti, zato izvajanje knjižnične
dejavnosti kot javne službe v posebnih prilagojenih tehnikah za slepe in
slabovidne na podlagi koncesije ne sme omejevati oziroma ovirati pri
kandidiranju za javna ali zasebna sredstva, in sicer ne glede na vrsto postopka
ali način financiranja.
(2) V skladu s prejšnjim odstavkom koncesionar lahko konkurira
na postopkih ministrstva za podporo kulturnim programom ali projektom, kot tudi
na različnih mednarodnih razpisih, postopkih za sofinanciranje iz sredstev
Evropske unije oziroma postopkih za sofinanciranje na nacionalni, kot tudi na
lokalni ravni.
VIII. POROČILA IN NADZOR NAD IZVAJANJEM KONCESIJE
19. člen
(1) Koncesionar mora koncedentu ob predložitvi zahtevka
za financiranje izvajanja koncesije predložiti tudi vmesno vsebinsko in
finančno poročilo o rezultatih opravljenih nalog skupaj z dokazili, in sicer v
roku, določenem v koncesijski pogodbi.
(2) Koncesionar mora koncedentu predložiti zaključno
vsebinsko in zaključno finančno poročilo o izvajanju koncesije v roku,
določenem v koncesijski pogodbi.
(3) Zaključno vsebinsko poročilo iz prejšnjega odstavka
zajema vsebinsko poročilo in dokazila o izpolnitvi prevzetih obveznosti glede:
-       
doseženih ciljev programa,
-       
uresničitve programa,
-       
posebnosti pri izvedbi programa.
(4) Zaključno finančno poročilo iz drugega odstavka tega
člena mora vsebovati:
-       
obrazložitev porabe sredstev in upravičenih stroškov,
-       
obseg izvedenih nalog,
-       
vrednost izvedenih nalog.
20. člen
(1) Nadzor nad izvajanjem koncesije izvršuje ministrstvo
in inšpektor, pristojen za knjižnice na področju kulture, ter drugi pristojni
organi.
(2) Nadzor iz prejšnjega odstavka zajema zlasti nadzor
nad:
-       
izpolnjevanjem kadrovskih, organizacijskih in tehničnih pogojev
koncesionarja,
-       
izvajanjem programa,
-       
namensko porabo proračunskih sredstev.
(3) Koncesionar mora koncedentu in drugim v prvem
odstavku tega člena opredeljenim organom omogočiti nadzor nad porabo sredstev,
tako da je kadarkoli mogoča kontrola izvajanja pogodbe ter tako, da lahko
koncedent, ministrstvo in drugi pristojni organi kadarkoli med trajanjem
pogodbenega razmerja in eno leto po koncu trajanja koncesije zahtevajo vpogled
v vso dokumentacijo posameznega dela poslovanja koncesionarja, ki se nanaša na
izvajanje javne službe in koncesijske pogodbe.
IX. KONČNA DOLOČBA
21. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00716-11/2016
Ljubljana, dne 28. julija 2016
EVA 2016-3340-0037
Vlada Republike Slovenije
dr. Miroslav Cerar l.r.
Predsednik