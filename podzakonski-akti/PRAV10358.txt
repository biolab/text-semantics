I. SPLOŠNE DOLOČBE
1. člen
(vsebina in namen predpisa)
(1) Ta pravilnik določa način predložitve
in obnavljanja podatkov ter izjeme iz sporočanja podatkov o kemikalijah.
Podatki se sporočajo za vzpostavitev in vodenje nacionalnega seznama kemikalij,
ki se proizvajajo v Republiki Sloveniji ali se vnašajo v Republiko Slovenijo.
(2) Seznam kemikalij se vzpostavi in vodi
pri Uradu Republike Slovenije za kemikalije (v nadaljnjem besedilu: urad) in se
uporablja za potrebe varovanja zdravja ljudi in okolja v Republiki Sloveniji.
(3) Določbe tega pravilnika se ne
uporabljajo za kemikalije iz Priloge 1, ki je sestavni del tega pravilnika.
2. člen
(pomen izrazov)
V tem pravilniku se poleg izrazov iz Zakona
o kemikalijah (Uradni list RS, št. 110/03 – prečiščeno besedilo, 47/04 – ZdZPZ,
61/06 – ZBioP, 16/08 in 9/11; v nadaljnjem besedilu: zakon), uporabljata tudi
naslednja izraza:
-       
»EC številka« je identifikacijska številka snovi iz seznamov snovi
Evropske unije;
-       
»vnos« je vsako dejanje, ki povzroči prenos kemikalije iz druge države
na ozemlje Republike Slovenije. Tranzit kemikalije se ne šteje kot vnos
kemikalije.
II. SPOROČANJE PODATKOV
3. člen
(obseg kemikalij in roki za sporočanje
podatkov)
(1) Najpozneje ob prvi prepustitvi
kemikalije tretjemu ali ob prvem vnosu kemikalije v Republiko Slovenijo mora
zavezanec za vsako nevarno kemikalijo, ki je glede na njene lastnosti
razvrščena kot nevarna v skladu z Uredbo (ES) št. 1272/2008 Evropskega
parlamenta in Sveta z dne 16. decembra 2008 o razvrščanju, označevanju in
pakiranju snovi ter zmesi, o spremembi in razveljavitvi direktiv 67/548/EGS in
1999/45/ES ter spremembi Uredbe (ES) št. 1907/2006 (UL L št. 353 z dne 31. 12.
2008, str. 1), zadnjič spremenjeno z Uredbo Komisije (EU) 2015/1221 z dne
24. julija 2015 o spremembi Uredbe (ES) št. 1272/2008 Evropskega
parlamenta in Sveta o razvrščanju, označevanju in pakiranju snovi ter zmesi z
namenom njene prilagoditve tehničnemu in znanstvenemu napredku (UL L
št. 197 z dne 25. 7. 2015, str. 10), uradu sporočiti naslednje
podatke:
1.     
splošni podatki zavezanca,
2.     
trgovsko ime kemikalije,
3.     
označevanje kemikalije in varnostni list,
4.     
kemijska sestava.
(2) Najpozneje do 31. marca v naslednjem
letu po prvi prepustitvi nevarne kemikalije tretjemu ali prvem vnosu kemikalije
v Republiko Slovenijo, mora zavezanec sporočiti uradu še naslednje podatke:
1.     
oznaka po nomenklaturi carinske tarife,
2.     
ali je kemikalija snov ali zmes,
3.     
ali se kemikalija proizvaja pri zavezancu ali se vnaša v Republiko
Slovenijo,
4.     
ali je kemikalija delno ali v celoti namenjena splošni uporabi,
5.     
sektor uporabe kemikalije (NACE),
6.     
kategorija kemikalije.
(3) Podatke o proizvodnji, vnosu in dajanju
v promet kemikalij iz prvega odstavka tega člena v preteklem letu zavezanec v
pisni ali elektronski obliki sporoča uradu, in sicer:
-       
za vse kemikalije, ki izpolnjujejo pogoje iz Priloge 2, ki je sestavni
del tega pravilnika, najpozneje do 31. marca tekočega leta,
-       
za kemikalije, ki jih določi urad v posebnem pozivu prek Informacijskega
sistema za kemikalije in na svoji spletni strani, do roka, ki ga določi v
pozivu.
4. člen
(obnavljanje podatkov)
(1) Zavezanec mora najpozneje do 31. marca
sporočiti uradu spremembe katerih koli podatkov o kemikaliji iz prvega in
drugega odstavka prejšnjega člena v preteklem letu.
(2) Sporočanje sprememb splošnih podatkov
zavezanca iz 1. točke prvega odstavka prejšnjega člena ni potrebno, če so bile
te spremembe sporočene na podlagi predpisa, ki ureja postopke pridobitve
dovoljenja za opravljanje dejavnosti.
(3) Ne glede na prvi odstavek tega člena
mora zavezanec, ki v skladu z zakonom ne potrebuje dovoljenja za opravljanje
dejavnosti, sporočiti uradu spremembe splošnih podatkov zavezanca iz 1. točke
prvega odstavka prejšnjega člena najpozneje v 15 dneh od nastanka spremembe.
(4) Ne glede na prvi odstavek tega člena
mora zavezanec takoj ob uvedbi spremembe sporočiti uradu:
1.     
spremembe trgovskega imena kemikalije iz 2. točke prvega odstavka
prejšnjega člena,
2.     
spremembe varnostnega lista, ki so potrebne zaradi ugotovljene povečane
nevarnosti kemikalije za zdravje ljudi.
5. člen
(vpis v seznam kemikalij)
(1) Urad po prejemu podatkov iz 1., 2., 3.
in 4. točke prvega odstavka 3. člena tega pravilnika potrdi vpis kemikalije v
seznam kemikalij ter za vsako sporočeno kemikalijo določi evidenčno ter
sporočilno številko.
(2) Urad po prejemu podatkov iz prejšnjega
člena po potrebi, glede na vsebino spremenjenih podatkov, spremeni evidenčno in
sporočilno številko kemikalije ter sporočilno številko sporoči zavezancu.
6. člen
(izbris iz seznama kemikalij)
Zavezanec, ki je umaknil kemikalijo iz
prometa na ozemlju Republike Slovenije ali kemikalije ne vnaša več v Republiko
Slovenijo, mora to sporočiti uradu najpozneje do 31. marca za preteklo
leto in pri tem navesti datum umika ali datum prenehanja vnosa kemikalije. Urad
potrdi izbris iz seznama kemikalij.
7. člen
(sporočanje v elektronski obliki)
(1) Podatke iz 3., 4. in 6. člena tega
pravilnika sporočajo zavezanci z neposrednim vnosom podatkov v spletno
aplikacijo.
(2) Ne glede na določbe prejšnjega odstavka
lahko zavezanci za sporočanje v elektronski obliki pooblastijo drugo pravno ali
fizično osebo, pri čemer morajo uradu predložiti izpolnjen in podpisan obrazec
Pooblastilo za sporočanje podatkov za kemikalije z uporabo spletne aplikacije,
preko spletne strani urada, ki je objavljen na spletni strani urada.
(3) Podatke iz prvega odstavka tega člena
morajo zavezanci potrditi s kvalificiranim digitalnim potrdilom izdajatelja
SIGEN.CA ali drugega izdajatelja, ki ga odobri urad.
(4) Spletna aplikacija in navodila v zvezi
s sporočanjem podatkov v elektronski obliki so na spletni strani urada
http://www.uk.gov.si, pod naslovom »E-sporočanje«.
8. člen
(črtan)
9. člen
(tajnost podatkov)
(1) Urad kot poslovno skrivnost obravnava
naslednje podatke zavezanca:
-       
podatki o sestavi kemikalije, ki predstavljajo dodatne podatke glede na
navedbe 3. točke varnostnega lista v skladu s Prilogo II (Navodila za pripravo
varnostnih listov) Uredbe (ES) št. 1907/2006 Evropskega parlamenta in Sveta z
dne 18. decembra 2006 o registraciji, evalvaciji, avtorizaciji in
omejevanju kemikalij (REACH), o ustanovitvi Evropske agencije za kemikalije ter
spremembi Direktive 1999/45/ES ter razveljavitvi Uredbe Sveta (EGS) št. 793/93
in Uredbe Komisije (ES) št. 1488/94 ter Direktive Sveta 76/769/EGS in direktiv
Komisije 91/155/EGS, 93/67/EGS, 93/105/ES in 2000/21/ES (UL L št. 396 z dne
30. 12. 2006, str. 1), zadnjič spremenjeno z Uredbo Komisije (EU) št.
348/2013 z dne 17. aprila 2013 o spremembi Priloge XIV k Uredbi (ES) št.
1907/2006 Evropskega parlamenta in Sveta o registraciji, evalvaciji,
avtorizaciji in omejevanju kemikalij (REACH) (UL L št. 108 z dne 18. 4. 2013,
str. 1),
-       
natančna količina kemikalije, ki se proizvede, vnese ali da v promet;
-       
podatki, ki bi pomenili povezavo med zavezancem in njegovimi
distributerji ali nadaljnjimi uporabniki.
(2) Če zavezanec ustrezno utemelji, da mu
razkritje določenih podatkov, ki predstavljajo proizvodne ali poslovne
skrivnosti in niso navedene v prejšnjem odstavku, drugim osebam razen
pooblaščenim organom in ustanovam lahko povzroči poslovno škodo, jih lahko
označi kot poslovno skrivnost.
(3) Če se zavezanec odloči, da bo razkril
podatke, ki jih je označil kot poslovno skrivnost, mora o tem pisno obvestiti
urad.

Priloga
1: Kemikalije, za katere ni treba sporočiti podatkov
Priloga
2: Kemikalije, za katere je treba sporočati podatke iz tretjega odstavka
3. člena pravilnika (letne količine kemikalij) 

Pravilnik o sporočanju podatkov za kemikalije
(Uradni list RS, št. 35/11) vsebuje naslednje prehodne in
končne določbe:
»III. PREHODNE IN KONČNE DOLOČBE
10. člen
(razveljavitev
pravilnika)
Z dnem uveljavitve tega pravilnika preneha
veljati Pravilnik o sporočanju podatkov za kemikalije (Uradni list RS, št.
104/03).
11. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije, določbe 7. člena tega pravilnika pa
se začnejo uporabljati 1. januarja 2012.«.

Pravilnik o spremembah in dopolnitvah
Pravilnika o sporočanju podatkov za kemikalije (Uradni list RS, št. 49/13) vsebuje naslednjo končno določbo:
»6. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o sporočanju podatkov za kemikalije (Uradni list RS, št. 18/15) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o sporočanju podatkov za kemikalije (Uradni list RS, št. 69/15) vsebuje naslednjo končno določbo:
»3. člen 
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o sporočanju podatkov za kemikalije (Uradni list RS, št. 97/15) vsebuje naslednjo končno določbo:
»4. člen 
Ta pravilnik začne veljati petnajsti dan po
objavi v Uradnem listu Republike Slovenije.«.