1. člen
S tem pravilnikom se določata vsebina in oblika obrazca vloge
za uveljavljanje posebne olajšave za vzdrževane družinske člane in vloge za
uveljavljanje olajšave za investiranje v osnovno kmetijsko in osnovno gozdarsko
dejavnost za leto 2010.
2. člen
Vlogo za uveljavljanje posebne olajšave za vzdrževane
družinske člane pri informativnem izračunu dohodnine za leto 2010 vložijo le
zavezanci, ki med letom pri izračunu akontacije dohodnine (od dohodka iz
delovnega razmerja, pokojnine ali drugega dohodka) niso uveljavljali posebne
olajšave za vzdrževane družinske člane in zavezanci, ki želijo te podatke
spremeniti. Vlogo vložijo na obrazcu, ki ja Priloga 1 tega pravilnika in njegov
sestavni del, ali na obrazcu, ki po vsebini in obliki ustreza obrazcu,
določenim s tem pravilnikom. Obrazec vloge je skupaj z navodili za
izpolnjevanje objavljen na spletnih straneh Davčne uprave Republike Slovenije
(http://www.durs.gov.si/si/aktualno/dohodnina_2010/), oddaja pa je možna tudi
preko sistema eDavki (http://eDavki.durs.si).
3. člen
Vlogo za uveljavljanje olajšave za investiranje v osnovno
kmetijsko in osnovno gozdarsko dejavnost v primeru vlaganja v osnovna sredstva
in opremo v povezavi z osnovno kmetijsko in osnovno gozdarsko dejavnostjo na
kmečkem gospodinjstvu ali v okviru agrarne skupnosti zavezanci vložijo na
obrazcu, ki je Priloga 2 tega pravilnika in njegov sestavni del, ali na
obrazcu, ki po vsebini in obliki ustreza obrazcu, določenim s tem pravilnikom.
Obrazec vloge je skupaj z navodili za izpolnjevanje objavljen na spletnih
straneh Davčne uprave Republike Slovenije (http://www.durs.gov.si/si/aktualno/dohodnina_2010/).
4. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-744/2010
Ljubljana, dne 10. decembra 2010
EVA 2010-1611-0178
dr. Franc Križanič l.r.
Minister
za finance

Priloga 1: Vloga
za uveljavljanje posebne olajšave za vzdrževane družinske člane pri
informativnem izračunu dohodnine za leto 2010
Priloga 2: Vloga
za uveljavljanje olajšave za investiranje v osnovno kmetijsko in osnovno
gozdarsko dejavnost v letu 2010