1. člen
Ta pravilnik določa način podelitve statusa zaradi
spodbujanja prostovoljnega izpolnjevanja obveznosti (v nadaljnjem besedilu:
posebni status).
2. člen
(1) Zavezanec za davek vloži pisno vlogo za pridobitev
posebnega statusa (v nadaljnjem besedilu: vloga) na Finančno upravo Republike
Slovenije (v nadaljnjem besedilu: finančna uprava).
(2) Glede podatkov, ki jih mora vsebovati vloga, in
načina vložitve vloge se smiselno uporablja zakon, ki ureja splošni upravni
postopek. Vlogi se priložiti tudi:
-       
revizijsko mnenje za zadnja tri poslovna leta pred vložitvijo vloge,
-       
izpolnjen Samoocenitveni vprašalnik, objavljen na spletni strani
finančne uprave,
-       
zavezo zavezanca za davek, da bo vzpostavil notranje davčne kontrole v
roku, ki ga bo določila finančna uprava, če jih ob vložitvi vloge še nima,
-       
izjavo poslovodstva zavezanca za davek, da bo zavezanec za davek
obveščal finančno upravo o okoliščinah poslovanja, iz katerih izhaja oziroma bi
lahko izhajalo tveganje, povezano z izvajanjem davčnih predpisov, da bo
omogočil dostop do vseh informacij, povezanih z notranjimi davčnimi kontrolami,
ter upošteval ugotovitve in priporočila finančne uprave o ustreznosti
vzpostavljenih notranjih davčnih kontrol,
-       
potrdilo iz kazenske evidence, da člani poslovodstva v treh letih pred
predložitvijo vloge niso bili pravnomočno kaznovani za kaznivo dejanje v zvezi
s predpisi o obveznih dajatvah,
-       
navedbo osebe za stike pri komunikaciji s finančno upravo (ime in
priimek, delovno mesto, telefonska številka in e-poštni naslov).
(3) Finančna uprava pridobi potrdilo iz pete alineje
prejšnjega odstavka na podlagi pisnega soglasja zavezanca za davek.
3. člen
(1) Finančna uprava ugotavlja izpolnjevanje pogojev za
podelitev posebnega statusa iz drugega odstavka 99. člena Zakona o
finančni upravi (Uradni list RS, št. 25/14; v nadaljnjem besedilu: ZFU) na
podlagi podatkov, s katerimi razpolaga finančna uprava, in podatkov zavezanca
za davek.
(2) Finančna uprava ocenjuje in spremlja ustreznost
vzpostavljenih notranjih davčnih kontrol davčnega zavezanca, ki zagotavljajo
pravilno izpolnjevanje davčnih obveznosti, ter preverja druge zakonske pogoje v
zvezi s posebnim statusom, pa tudi formalnim in vsebinskim pregledom.
(3) Formalni pregled vključuje pregled vloge zavezanca
za davek in njegovih obvestil, vključno z dejstvi, o katerih se vodi uradna evidenca.
(4) Vsebinski pregled obsega ocenjevanje ustreznosti
vzpostavljenih notranjih davčnih kontrol na podlagi izpolnjenega Samoocenitvenega
vprašalnika in prilog, opravljenega razgovora z odgovornimi osebami za
posamezna področja in pregleda delovanja notranjih davčnih kontrol na
področjih, ki so prepoznana kot tvegana. Po opravljenem vsebinskem pregledu finančna
uprava izda zavezancu poročilo o ugotovitvah in priporočilih.
4. člen
(1) Finančna uprava o vlogi za podelitev posebnega
statusa odloči v treh mesecih od prejema popolne vloge. Zavezanec za davek
ponovne vloge za podelitev posebnega statusa ne more vložiti pred iztekom enega
leta od prejema odločbe.
(2) Posebni status se podeli za obdobje treh let z
možnostjo podaljšanja.
(3) Finančna uprava podaljša posebni status na podlagi
pisne vloge, vložene najmanj tri mesece pred iztekom obdobja veljavnosti
posebnega statusa, če zavezanec za davek izpolnjuje pogoje iz drugega odstavka
99. člena ZFU. O podaljšanju posebnega statusa finančna uprava odloči pred
iztekom tekočega obdobja veljavnosti statusa.
5. člen
Finančna uprava v odločbi o podelitvi posebnega statusa navede
osebo za stike finančne uprave pri komunikaciji z zavezancem za davek (njeno
ime in priimek, delovno mesto, telefonsko številko, e-poštni naslov) in rok za
vzpostavitev notranjih davčnih kontrol, če jih zavezanec za davek do vložitve
vloge še ni vzpostavil.
6. člen
Zavezanec za davek mora sporočiti finančni upravi vsako spremembo,
ki vpliva ali bi lahko vplivala na izpolnjevanje pogojev za pridobitev
posebnega statusa, in sicer v 30 dneh od njenega nastanka.
7. člen
(1) Zavezanec za davek, ki mu je bil odvzet posebni
status, ponovne vloge za podelitev posebnega statusa ne more vložiti pred
potekom enega leta od pravnomočnosti odločbe o odvzemu posebnega statusa.
(2) Zavezancu za davek posebni status preneha, če to
zahteva sam, in sicer z dnem prejema pisne zahteve zavezanca za davek.
8. člen
(1) Finančna uprava in zavezanec za davek uresničujeta
program spodbujanja prostovoljnega izpolnjevanja obveznosti (v nadaljnjem
besedilu: program) po načelih preglednosti, sodelovanja, razumevanja in
medsebojnega zaupanja.
(2) Finančna uprava pri izvajanju programa in zmanjšanju
administrativnih bremen finančnega nadzora zavezancem za davek zagotavlja hitro
in odzivno reševanje težav pri izpolnjevanju davčnih obveznosti s
pripravljenostjo za sodelovanje.
(3) Finančna uprava in zavezanec za davek najmanj enkrat
letno ocenita izvajanje programa.
(4) Finančna uprava in zavezanec za davek uresničujeta
program prek osebe za stike.
9. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-389/2015
Ljubljana, dne 2. oktobra 2015
EVA 2013-1611-0207
dr. Dušan Mramor l.r.
Minister
za finance