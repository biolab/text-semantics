I. SPLOŠNE DOLOČBE
1. člen
(vsebina)
S tem pravilnikom se podrobneje določajo
naloge subjektov, ki sodelujejo v mreži za zbiranje računovodskih podatkov o
dohodkih in poslovanju kmetijskih gospodarstev po uradni metodologiji Evropske
unije za Farm Accountancy Data Network (FADN), merila za določitev kmetij,
način izbora računovodskih pisarn, vrste in obseg računovodskih podatkov ter
način njihove obdelave za izvajanje Uredbe Sveta (ES) št. 1217/2009 z dne
30. novembra 2009 o vzpostavitvi mreže za zbiranje računovodskih podatkov
o dohodkih in poslovanju kmetijskih gospodarstev v Evropski skupnosti (UL L št.
328 z dne 15. 12. 2009, str. 27; v nadaljnjem besedilu: Uredba
1217/2009/ES).
2. člen
(pomen izrazov)
V tem pravilniku uporabljeni izrazi imajo
naslednji pomen:
1.    
mreža za zbiranje računovodskih podatkov s kmetijskih gospodarstev je
sistem zbiranja in obdelave podatkov s kmetijskih gospodarstev v skladu z
metodologijo, opredeljeno z Uredbo 1217/2009/ES;
2.    
poročevalska kmetija je kmetijsko gospodarstvo, ki ustvarja dohodek,
izbrano v vzorcu, in je za namen mreže podatkov pripravljeno voditi
računovodstvo po metodologiji FADN;
3.    
načrt za izbor poročevalskih kmetij je načrt, izdelan na osnovi
predpisanega odstotka kmetijskih gospodarstev od celotnega števila kmetijskih
gospodarstev, določenih tipov kmetovanja, ekonomske velikosti in določenih
območij;
4.    
obračunsko obdobje računovodstva na poročevalski kmetiji je eno
koledarsko leto;
5.    
upravljalni odbor za mrežo računovodskih podatkov s kmetijskih
gospodarstev (v nadaljnjem besedilu: Upravljalni odbor) upravlja FADN in je
sestavljen iz organov za zvezo vseh držav članic Evropske unije (v nadaljnjem
besedilu: Unija) ter predstavnikov Evropske komisije (v nadaljnjem besedilu:
Komisija);
6.    
računovodska pisarna je strokovno usposobljena organizacija, izbrana na
podlagi javnega poziva in uvrščena na seznam računovodskih pisarn;
7.     standardni
honorar je plačilo, ki ga Komisija plača državi članici za vsako ustrezno
izpolnjeno poročilo poročevalske kmetije,
ki je poslano v predpisanem roku;
8.    
standardizirano pokritje (Standard Gross Margin; v nadaljnjem besedilu:
SGM) je razlika med standardizirano vrednostjo proizvodnje in standardizirano
vrednostjo določenih spremenljivih stroškov. Je ekonomsko merilo, ki se izraža
v denarju, bodisi na hektar kmetijskih zemljišč v uporabi bodisi na število
glav živine. Uporablja se do vključno obračunskega obdobja 2009;
9.    
standardni prihodek (Standard Output; v nadaljnjem besedilu: SO)
kmetijskega proizvoda (pridelkov ali živine) je povprečna denarna vrednost
kmetijske bruto proizvodnje. Vključuje prodajo, uporabo in porabo na kmetiji,
spremembe zalog, vključno z vrednostjo glavnih in morebitnih stranskih
proizvodov. SO ne vključuje neposrednih plačil, davka na dodano vrednost.
Uporablja se od vključno obračunskega obdobja 2010 dalje;
10.  ekonomska
velikost kmetijskega gospodarstva pomeni vsoto posameznih SO vseh kmetijskih
proizvodov na kmetijskem gospodarstvu, ki se izraža v eurih in se uporablja od
vključno obračunskega obdobja 2010 dalje;
11.  poročilo
poročevalske kmetije je poročilo, ki se izpolnjuje individualno in anonimno za
vsako kmetijsko gospodarstvo, izbrano za oceno dohodka;
12.  posebno
poročilo je poročilo, ki se izpolnjuje individualno in anonimno za vsako
poročevalsko kmetijo, izbrano glede na cilje posamezne analize;
13.  zbirno
poročilo je poročilo, ki ga pripravi računovodska pisarna za informacijski
sistem Komisije.
II. MREŽA ZA ZBIRANJE PODATKOV O DOHODKIH IN POSLOVANJU
KMETIJSKIH GOSPODARSTEV
3. člen
(delovanje mreže)
(1) V mrežo za zbiranje računovodskih
podatkov s kmetijskih gospodarstev so vključeni:
-      
poročevalske kmetije;
-      
Kmetijska svetovalna služba (v nadaljnjem besedilu: KSS) pri Kmetijsko
gozdarski zbornici Slovenije (v nadaljnjem besedilu: KGZS);
-      
računovodske pisarne;
-      
Statistični Urad Republike Slovenije (v nadaljnjem besedilu: SURS);
-      
Notranja organizacijska enota FADN (v nadaljnjem besedilu: NOE FADN);
-      
Komisija FADN.
(2) Podatki, pridobljeni v skladu s
tem pravilnikom, so osnova za izdelavo letnega poročila o stanju na področju
kmetijstva in kmetijskih trgih v Republiki Sloveniji in za pripravljanje
poročil Komisije o stanju kmetijstva in kmetijskih trgov kot tudi o dohodkih
kmetijskih gospodarstev v Uniji.
4. člen
(poročevalska kmetija)
Nosilec kmetijskega gospodarstva mora biti
pripravljen vzpostaviti in voditi računovodstvo ter mora biti pripravljen
posredovati računovodske podatke kmetijskega gospodarstva Ministrstvu za
kmetijstvo, gozdarstvo in prehrano (v nadaljnjem besedilu: MKGP).
5. člen
(SURS)
SURS na predlog NOE FADN pripravi načrt
izbora poročevalskih kmetij in letno pripravi vzorec poročevalskih kmetij ter
predlaga dopolnitve.
6. člen
(strokovna institucija)
Za analitične namene za potrebe izvedbe
Uredbe 1217/2009/ES in tega pravilnika se lahko izbere strokovna institucija v
skladu z zakonom, ki ureja javno naročanje.
7. člen
(KSS)
(1) KSS sodeluje z NOE FADN pri izbiri
primernih kmetijskih gospodarstev za pripravo načrta za izbor poročevalskih
kmetij, ki bodo vodila kmetijsko računovodstvo in opravlja strokovno svetovanje
ter usposabljanje, potrebno za pravilno in učinkovito izvajanje nalog po tem
pravilniku, skladno z zakonom, ki ureja naloge in delovno področje KGZS.
(2) Nosilec kmetijskega gospodarstva,
katerega kmetijsko gospodarstvo je izbrano kot poročevalska kmetija, lahko
pripravlja računovodske podatke sam ali skupaj s kmetijskim svetovalcem KSS pri
KGZS. Za ta namen KSS sodeluje z nosilci kmetijskih gospodarstev pri rednem
vnašanju podatkov o poslovanju kmetijskih gospodarstev v obrazce. Obrazci, ki
so osnova za pripravo poročil poročevalskih kmetij, se izpolnjujejo za vsak
mesec posebej in se dostavijo v obdelavo enkrat mesečno ali enkrat letno. Ne
glede na prejšnji stavek se lahko ta rok pogodbeno določi tako, da je končni
datum za predložitev vseh poročil zadnji dan v mesecu februarju za preteklo
leto.
8. člen
(NOE FADN)
NOE FADN je notranja organizacijska enota,
organizirana v okviru Direktorata za kmetijstvo MKGP, ki je skladno s 7. členom
Uredbe Sveta 1217/2009/ES pristojna za izvajanje nalog Organa za zvezo FADN.
Pristojnost NOE FADN je, da skrbi za delovanje mreže računovodskih podatkov.
Pri tem zlasti:
1.    
spremlja predpise in spremembe predpisov s svojega delovnega področja;
2.    
vodi evidenco poročevalskih kmetij, ki vodijo ali so vodila računovodstvo
po metodologiji FADN;
3.    
pripravlja pogodbe za vse subjekte, ki so vključeni v delovanje mreže
računovodstva po metodologiji FADN;
4.    
na osnovi opravljenega dela zagotovi pogodbenikom dogovorjena sredstva;
5.    
nadzira usklajenost obrazcev s predpisano metodologijo in izdelavo
poročil poročevalskih kmetij;
6.    
k letnim analizam zbranih računovodskih podatkov kmetijskih
gospodarstev, ki jih izdela ustrezna strokovna institucija, lahko doda svoje
ugotovitve, komentarje in predloge in jih posreduje Komisiji FADN ter ministru,
pristojnemu za kmetijstvo, gozdarstvo in prehrano (v nadaljnjem besedilu:
minister);
7.    
pripravlja gradiva za Komisijo FADN;
8.    
pripravlja letno poročilo o delovanju mreže FADN, ki ga posreduje
Komisiji FADN;
9.    
izvede postopek javnega naročanja za izdelavo računalniške programske
opreme za vodenje FADN knjigovodstva in skrbi za njeno uporabo;
10.  je
skrbnik proračunske postavke za sredstva, ki jih prejme iz proračunskih
sredstev Unije za pravilna poročila poročevalskih kmetij, ki vodijo
računovodstvo po metodologiji FADN v skladu s predpisano metodologijo, in
skrbnik proračunske postavke za sredstva, ki jih Republika Slovenija namenja za
izvajanje FADN;
11.  za
Upravljalni odbor ali za Komisijo pravočasno zagotovi:
-  
seznam računovodskih pisarn oziroma naslove pisarn, ki so pripravljene
izpolnjevati poročila s kmetijskih gospodarstev, v skladu s pogoji sklenjenih
pogodb;
-  
seznam poročevalskih kmetij, ki vodijo kmetijsko knjigovodstvo po
predpisani metodologiji Unije;
-  
izpolnjena poročila poročevalskih kmetij;
-  
načrt in spremembe načrta za izbor poročevalskih kmetij za posamezno
obračunsko obdobje;
-  
komunikacijo in posredovanje pri izvrševanju nalog vseh sodelujočih v
FADN.
9. člen
(računalniška programska oprema)
(1) MKGP zagotovi računalniško
programsko opremo za obdelavo podatkov v skladu s predpisi Unije.
(2) Računalniška programska oprema,
izdelana na podlagi javnega naročila iz 9. točke prejšnjega člena, je last
MKGP.
(3) Skrbnik računalniške programske
opreme je NOE FADN.
(4) Računalniška programska oprema se,
na podlagi dovoljenja MKGP, lahko uporablja tudi za druge namene znotraj
ukrepov kmetijske politike.
10. člen
(Komisija FADN)
(1) Komisija FADN je skladno s 6.
členom Uredbe 1217/2009/ES Državni odbor za FADN za Republiko Slovenijo.
(2) Komisijo FADN ustanovi minister.
(3) Komisijo FADN iz prejšnjega
odstavka sestavljajo strokovnjaki za kmetijsko svetovanje, državno statistiko,
izobraževanje, raziskovanje, predstavniki združenj kmetov in zadrug, ter v
zvezi z Uredbo 1217/2009/ES tudi predstavniki računovodske pisarne in nosilcev
kmetijskih gospodarstev.
(4) Komisija FADN:
-      
potrdi načrt za izbor poročevalskih kmetij FADN in potrdi spremembe
načrta;
-      
potrdi letno poročilo o delovanju mreže FADN, ki ga pripravi NOE FADN in
vsebuje tudi poročilo o izvajanju načrta za izbor poročevalskih kmetij in ga
posreduje ministru v vednost.
III. NAČRT ZA IZBOR POROČEVALSKIH KMETIJ
11. člen
(tipologija kmetijskih gospodarstev)
(1) Tipologija je enotna klasifikacija
kmetijskih gospodarstev v Uniji, opredeljena v Uredbi Komisije (ES) 1242/2008 z
dne 8. decembra 2008 o določitvi tipologije Skupnosti za kmetijska
gospodarstva (UL L št. 335 z dne 13. 12. 2008, str. 3), ki temelji na tipu
kmetovanja in ekonomski velikosti. Tipologija je določena tako, da omogoča
združevanje kmetijskih gospodarstev v homogene skupine.
(2) Za posredovanje koeficientov SO
EUROSTAT‑u je pristojen SURS.
12. člen
(načrt za izbor poročevalskih kmetij)
(1) Načrt za izbor poročevalskih
kmetij temelji na tipologiji iz prejšnjega člena in se določi s statističnim
raziskovanjem o strukturi kmetijskih gospodarstev po uradni metodologiji Unije,
tako, da:
-      
zajema približno 1% celotnega števila kmetijskih gospodarstev na osnovi
določenih tipov kmetovanja, ekonomske velikosti in določenih območij;
-      
zagotavlja reprezentativnost poročevalskih kmetij.
(2) Načrt za izbor poročevalskih
kmetij se pripravlja za posamezno obračunsko obdobje.
(3) Načrt za izbor poročevalskih
kmetij, ki ga obravnava in potrdi Komisija FADN, se pošlje Komisiji najmanj dva
meseca pred začetkom obračunskega obdobja, na katerega se nanaša, to je do
31. oktobra za naslednje leto.
13. člen
(izbor poročevalskih kmetij)
(1) NOE FADN pripravi seznam
kmetijskih gospodarstev na podlagi potrjenega načrta izbora poročevalskih
kmetij.
(2) KSS skupaj z nosilcem kmetijskega
gospodarstva preveri njegovo pripravljenost za vodenje računovodstva po
metodologiji FADN in o tem pisno obvesti NOE FADN.
(3) MKGP z nosilci kmetijskih
gospodarstev iz prejšnjega odstavka sklene pogodbo o vodenju računovodstva po
metodologiji FADN.
14. člen
(poročilo o delovanju mreže za zbiranje
računovodskih podatkov)
Poročilo o delovanju mreže za zbiranje
računovodskih podatkov pripravi NOE FADN vsaj enkrat letno in ga posreduje
Komisiji FADN. Komisija FADN navedeno poročilo ali dopolnjeno poročilo
posreduje ministru v vednost.
15. člen
(poročilo o izvajanju načrta o izboru
poročevalskih kmetij)
Sestavni del poročila iz prejšnjega člena
je poročilo o izvajanju načrta o izboru poročevalskih kmetij, ki vsebuje:
-      
pregled izbranih poročevalskih kmetij glede na kategorijo kmetije;
-      
pripombe k analizi zabeleženih odstopanj med načrtom za izbor in
izbranimi poročevalskimi kmetijami, o smernicah, ki se jih uporabi za
izboljšanje izbora za naslednje obračunsko leto in o natančnosti pri
ocenjevanju računovodskih podatkov;
-      
poročilo o izvajanju tipologije.
IV. DOLOČITEV DOHODKA KMETIJSKEGA GOSPODARSTVA
16. člen
(ocenitev dohodka na kmetijskem
gospodarstvu)
(1) Računovodski podatki, dobljeni z
vsakim poročilom za poročevalsko kmetijo, morajo omogočati:
-      
opredelitev poročevalske kmetije glede na glavne elemente dejavnikov
proizvodnje;
-      
oceno dohodka kmetije;
-      
preveritev resničnost danih informacij s kontrolo na kraju samem.
(2) Vrste računovodskih podatkov v
poročilu s kmetijskega gospodarstva, obseg in oblika, v kateri so ti predstavljeni,
ter opredelitve in navodila v zvezi s tem, so določeni z navodili Upravljalnega
odbora.
17. člen
(kmetijska gospodarstva v mreži FADN)
Kmetijsko gospodarstvo je zajeto v mrežo
FADN, če:
-      
se vodi kot tržno usmerjeno gospodarstvo;
-      
praviloma zagotavlja upravljavcu glavno zaposlitev;
-      
ima enako ali večjo gospodarsko velikost od spodnje meje, kot to določa
predpis Unije o izboru poročevalskih kmetijskih gospodarstev za določitev
dohodkov kmetijskih gospodarstev.
18. člen
(obrazci)
(1) Poročevalske kmetije izpolnjujejo
naslednje obrazce:
-      
popisne liste o zmogljivosti na poročevalski kmetiji. Popisni listi so
preglednice najpomembnejših podatkov o poročevalski kmetiji, ki se izpolnijo na
začetku vsakega koledarskega leta v skladu z navodili;
-      
mesečna poročila za sprotno zapisovanje poslovnih dogodkov. V enem
zvezku mesečnega poročila je denarno poročilo, v drugem pa poročilo o
pridelkih, živini in delovni sili.
(2) Obrazci iz tega člena se objavijo na
spletni strani MKGP.
(3) Poročevalske kmetije, ki vodijo
knjigovodstvo na osnovi računalniškega programa, pošljejo obrazce izvajalcu
obdelav računovodskih podatkov.
19. člen
(opredelitev obračunskega leta)
Podatki poročevalske kmetije se vodijo za
obračunsko leto, ki je enako koledarskemu letu.
20. člen
(računovodske pisarne)
(1) Računovodske pisarne MKGP izbere z
javnim pozivom, ki se objavi na spletni strani MKGP in v Uradnem listu
Republike Slovenije za posamezna območja Republike Slovenije. Pogoji, ki jih
morajo izpolnjevati računovodske pisarne, so zlasti reference na področju
vodenja računovodstva za kmetijsko dejavnost, število zaposlenih in ustrezna
tehnična opremljenost. Podrobnejši pogoji za izbor računovodskih pisarn in
območja se določijo v javnem pozivu.
(2) Računovodski pisarni, ki
izpolnjuje vse pogoje, minister izda odločbo. Na tej podlagi MKGP oblikuje
seznam računovodskih pisarn, ki ga objavi na svoji spletni strani.
21. člen
(sklenitev pogodbe med računovodsko
pisarno in MKGP)
(1) Minister podpiše z računovodskimi
pisarnami iz seznama iz drugega odstavka prejšnjega člena pogodbe o vnosu,
obdelavi in arhiviranju knjigovodskih podatkov s poročevalskih kmetij.
(2) Nosilec poročevalske kmetije
izbere s seznama računovodsko pisarno.
(3) Računovodska pisarna, ki jo izbere
poročevalska kmetija s seznama računovodskih pisarn, na podlagi pogodbe z MKGP,
zbira, obdeluje in arhivira računovodske podatke s kmetij. Do s pogodbo
določenega roka mora pripraviti poročila poročevalskih kmetij in zbirno poročilo
za informacijski sistem Komisije. Za obdelavo podatkov poročevalskih kmetij,
vključenih v vzorec, uporablja programsko opremo, ki jo zagotovi MKGP. Za druge
namene računovodska pisarna programske opreme ne sme uporabljati.
(4) Računovodska pisarna na podlagi
pogodbe z MKGP prejme standardni honorar iz 23. člena tega pravilnika za
izpolnjevanje poročil poročevalskih kmetij na podlagi predpisane metodologije,
lahko pa tudi ustrezno nadomestilo, katerega višino in pogoje za pridobitev s
sklepom določi minister.
22. člen
(poročilo poročevalske kmetije)
(1) Poročilo poročevalske kmetije mora
biti izpolnjeno tako, da so računovodski podatki zabeleženi in predloženi v
skladu s predpisi Unije, ki urejajo obliko poročila kmetijskega gospodarstva.
(2) Poročilo iz prejšnjega odstavka
mora biti poslano najkasneje v roku dvanajstih mesecev po zaključku obračunskega
leta.
23. člen
(standardni honorar za poročila
poročevalskih kmetij, ki so ustrezno izpolnjena)
(1) Računovodska pisarna na podlagi
pogodbe z MKGP prejme standardni honorar za vsako pravilno izpolnjeno poročilo
o dohodku na poročevalski kmetiji, ki je bilo poslano do predpisanega roka iz
drugega odstavka prejšnjega člena.
(2) Standardni honorar je določen s
predpisi Unije.
24. člen
(nadomestilo)
Poročevalska kmetija, na podlagi sklepa
ministra, prejme za sodelovanje v mreži računovodskih podatkov nadomestilo iz
proračunskih sredstev MKGP.

Pravilnik o delovanju mreže za zbiranje
računovodskih podatkov o dohodkih in poslovanju kmetijskih gospodarstev (Uradni
list RS, št. 11/10)
vsebuje naslednje prehodne in končne določbe:
»V. PREHODNE IN KONČNE DOLOČBE
25. člen
(postopki in
pogodbe)
(1) Postopki, začeti na podlagi
Pravilnika o vzpostavitvi in delovanju mreže za zbiranje računovodskih podatkov
o dohodkih in poslovanju kmetijskih gospodarstev (Uradni list RS, št. 37/04 in
45/08 – ZKme‑1), se nadaljujejo in dokončajo v skladu Pravilnikom o
vzpostavitvi in delovanju mreže za zbiranje računovodskih podatkov o dohodkih
in poslovanju kmetijskih gospodarstev (Uradni list RS, št. 37/04 in 45/08 –
ZKme‑1).
(2) Pogodbe, sklenjene na podlagi
Pravilnika o vzpostavitvi in delovanju mreže za zbiranje računovodskih podatkov
o dohodkih in poslovanju kmetijskih gospodarstev (Uradni list RS, št. 37/04 in
45/08 – ZKme‑1), se realizirajo v skladu Pravilnikom o vzpostavitvi in
delovanju mreže za zbiranje računovodskih podatkov o dohodkih in poslovanju
kmetijskih gospodarstev (Uradni list RS, št. 37/04 in 45/08 – ZKme‑1).
26. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o vzpostavitvi in delovanju mreže za zbiranje računovodskih
podatkov o dohodkih in poslovanju kmetijskih gospodarstev (Uradni list RS, št.
37/04 in 45/08 – ZKme‑1).
27. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvi Pravilnika o delovanju
mreže za zbiranje računovodskih podatkov o dohodkih in poslovanju kmetijskih
gospodarstev (Uradni list RS, št. 90/10) spreminja 25. člen pravilnika
tako, da se glasi:
»25. člen
(postopki in
pogodbe)
(1) Postopki, začeti na podlagi Pravilnika
o vzpostavitvi in delovanju mreže za zbiranje računovodskih podatkov o dohodkih
in poslovanju kmetijskih gospodarstev (Uradni list RS, št. 37/04 in 45/08 –
ZKme‑1), se nadaljujejo in dokončajo v skladu Pravilnikom o vzpostavitvi in
delovanju mreže za zbiranje računovodskih podatkov o dohodkih in poslovanju
kmetijskih gospodarstev (Uradni list RS, št. 37/04 in 45/08 – ZKme‑1).
(2) Pogodbe, sklenjene na podlagi
Pravilnika o vzpostavitvi in delovanju mreže za zbiranje računovodskih podatkov
o dohodkih in poslovanju kmetijskih gospodarstev (Uradni list RS, št. 37/04 in
45/08 – ZKme‑1), se realizirajo v skladu Pravilnikom o vzpostavitvi in
delovanju mreže za zbiranje računovodskih podatkov o dohodkih in poslovanju
kmetijskih gospodarstev (Uradni list RS, št. 37/04 in 45/08 – ZKme‑1).
(3) Do izbora računovodskih pisarn v skladu
z 20. členom tega pravilnika opravlja naloge računovodskih pisarn Kmetijsko
gozdarska zbornica Slovenije.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.