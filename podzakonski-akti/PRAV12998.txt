1. člen
S tem pravilnikom se določajo pogoji, pod katerimi zavezancem
iz 4. člena Zakona o preprečevanju pranja denarja in financiranja terorizma
(Uradni list RS, št. 68/16; v nadaljnjem besedilu: ZPPDFT-1) za nekatere
stranke ni treba sporočiti podatkov o gotovinskih transakcijah na podlagi
prvega odstavka 68. člena ZPPDFT-1.
2. člen
Obveznost sporočanja podatkov o gotovinskih transakcijah iz
prvega odstavka 68. člena ZPPDFT-1 ne velja za revizijske družbe, samostojne
revizorje ter pravne in fizične osebe, ki opravljajo računovodske storitve ali
storitve davčnega svetovanja.
3. člen
(1) Zavezancu iz 4. člena ZPPDFT-1 ni treba sporočiti
podatkov o gotovinskih transakcijah, če so hkrati izpolnjeni naslednji pogoji:
1.     
stranka ima status pravne osebe;
2.     
stranka je registrirana za opravljanje najmanj ene izmed dejavnosti, ki
so po predpisih, ki urejajo standardno klasifikacijo dejavnosti, uvrščene v:
- 
področje »G« Trgovina; popravila motornih vozil in izdelkov široke
porabe,
- 
področje »I« Gostinstvo;
3.     
stranka opravlja kot glavno najmanj eno izmed dejavnosti iz 2. točke
tega odstavka;
4.     
če se gotovinska transakcija nanaša na strankino polaganje dnevnih
iztržkov iz naslova prodaje blaga ali storitev v dobro računa, ki ga ima ta
stranka odprtega pri katerem koli zavezancu iz 1. in 2. točke prvega odstavka
4. člena ZPPDFT-1.
(2) Zavezancu iz 1., 2., 4. in 16. točke prvega odstavka
4. člena ZPPDFT-1 pa ni treba sporočiti niti podatkov o gotovinski transakciji,
ki poteka med zavezancem iz 1., 2. ali 4. točke prvega odstavka 4. člena
ZPPDFT-1 in zavezancem iz 16. točke prvega odstavka 4. člena ZPPDFT-1 in se
hkrati nanaša na odkup ali prodajo tuje gotovine.
(3) Zavezancu iz 1., 2. in 4. točke prvega odstavka
4. člena ZPPDFT-1 ni treba sporočiti podatkov o gotovinski transakciji, če
se gotovinska transakcija nanaša na pologe gotovine iz naslova izvajanja
delovnih nalog uslužbencev državnih organov in organov lokalnih skupnosti, ki
naloge izvajajo v skladu s področnimi predpisi.
4. člen
Z dnem uveljavitve tega pravilnika se preneha uporabljati
Pravilnik o določitvi pogojev, pod katerimi za nekatere stranke ni treba
sporočiti podatkov o gotovinskih transakcijah (Uradni list RS, št. 10/08
in 68/16 – ZPPDFT-1).
5. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-61/2017
Ljubljana, dne 11. aprila 2018
EVA 2017-1611-0012
mag. Mateja Vraničar Erman
l.r.
Ministrica
za finance