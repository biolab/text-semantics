1. člen
Ta sklep določa podrobnejša pravila in
merila glede upoštevanja osebne okoliščine spola pri uporabi sedmega odstavka
83. člena ZZavar in prvega ter drugega odstavka 9. člena ZZavar-I.
2. člen
Zavarovalnice morajo od 21. decembra
2012 dalje pri vseh zavarovanjih zagotoviti enako obravnavo obeh spolov pri
uporabi spola kot aktuarskega faktorja pri izračunavanju premij in določanju
obveznosti zavarovalnice.
3. člen
Ne glede na določbo prejšnjega člena tega
sklepa lahko zavarovalnice pri zavarovanjih iz zavarovalne skupine življenjskih
zavarovanj in zavarovalne vrste nezgodno ter zdravstveno zavarovanje,
sklenjenih pred 21. decembrom 2012, tudi od 21. decembra 2012 dalje
upoštevajo osebno okoliščino spola pri izračunavanju premij in izplačevanju
zavarovalnin, za katere je zavarovalnica pri izračunavanju premij in
izplačevanju zavarovalnin upoštevala osebno okoliščino spola, skladno s sedmim
odstavkom 83. člena Zakona o zavarovalništvu (Uradni list RS, št. 99/10 –
uradno prečiščeno besedilo), kadar gre za zavarovalne pogodbe:
1.     
ki se do izteka zavarovalne pogodbe ne spremenijo in ostanejo enake, kot
so bile pred 21. decembrom 2012, v vseh določbah zavarovalne pogodbe, ki
se nanašajo na pravice in obveznosti pogodbenih strank, ali
2.     
katerih veljavnost je bila v skladu z zavarovalno pogodbo samodejno
podaljšana v primeru, če do določenega dneva ni bilo podanega obvestila, na
podlagi katerega bi zavarovalna pogodba prenehala (zlasti obvestila o odstopu
od zavarovalne pogodbe, obvestila o ne podaljšanju zavarovalne pogodbe ipd.),
ali
3.     
pri katerih lahko zavarovalnica brez soglasja zavarovalca prilagodi posamezne
sestavine zavarovalne pogodbe, če so bile prilagoditve sestavin zavarovalne
pogodbe dogovorjene z zavarovalno pogodbo pred 21. decembrom 2012 (npr.
valorizacija zavarovalne premije, ki je bila dogovorjena z zavarovalno pogodbo
ipd.) ali pri katerih zavarovalnica prilagodi posamezne sestavine zavarovalne
pogodbe na podlagi drugih zakonov, ki na prisilen način urejajo vsebino
pravnega razmerja na podlagi zavarovalne pogodbe (zlasti prilagoditve sestavin
zavarovalne pogodbe v zvezi z neplačilom zavarovalne premije, prilagoditev
sestavin zavarovalne pogodbe zaradi neresnične ali nepopolne prijave
zavarovalca ipd.), ali
4.     
pri katerih lahko zavarovalec, zavarovanec ali drugi upravičenec z
enostransko odločitvijo uveljavi upravičenja iz zavarovalne pogodbe, ki
omogočajo sklenitev zavarovanja, dodatnega zavarovanja ali nadaljevanje
zavarovanja, in so bila upravičenja, med katerimi lahko zavarovalec, zavarovanec
ali drugi upravičenec izbira na podlagi zavarovalne pogodbe, dogovorjena pred
21. decembrom 2012, pri čemer mora zavarovalnica upoštevati odločitev
zavarovalca, zavarovanca ali drugega upravičenca (kot uveljavitev enostranske
odločitve zavarovalca, zavarovanca ali drugega upravičenca iz te točke tega člena
se šteje tudi uveljavitev upravičenj iz zavarovalne pogodbe, dogovorjenih pred
21. decembrom 2012, ki jih zavarovalec, zavarovanec ali drug upravičenec
uveljavlja na podlagi prošnje zavarovalnici, in zavarovalnica prošnje
zavarovalca, zavarovanca ali drugega upravičenca ne zavrne – npr. prošnja za
povišanje ali znižanje premije življenjskega zavarovanja ali prošnja za
spremembo zavarovanja v zavarovanje brez premije ipd.), ali
5.     
ki so bile prenesene z ene zavarovalnice na prevzemno zavarovalnico, pod
pogojem, da se ne spremeni status zavarovalnih pogodb, prenesenih na prevzemno
zavarovalnico.
4. člen
(1) Posredna diskriminacija zaradi
spola ni dovoljena. Posredna diskriminacija zaradi spola obstaja, če na videz
nevtralne določbe, merila ali ravnanje v enakih ali podobnih okoliščinah in
pogojih postavljajo osebe enega spola v manj ugoden položaj.
(2) Ne glede na določbo prejšnjega
odstavka tega člena in določbo 2. člena tega sklepa je uporaba dejavnikov
tveganja, ki so povezani s spolom, še naprej dopustna, če gre za dejavnike
tveganja, pri katerih je mogoče posredno diskriminacijo upravičiti ter je njen
namen legitimen in so sredstva za njeno doseganje ustrezna ter potrebna, kot je
npr. upravičljiva razlika v premijah, ki temelji na velikosti avtomobilskega
motorja na področju zavarovanj motornih vozil, četudi po statistikah moški
vozijo avtomobile z močnejšimi motorji.
5. člen
Ne glede na določbo 2. člena tega sklepa
lahko zavarovalnice pri zavarovanjih iz zavarovalne skupine življenjskih
zavarovanj in iz zavarovalnih vrst nezgodno zavarovanje ter zdravstveno
zavarovanje upoštevajo osebno okoliščino spola pri izračunavanju premij in
določanju obveznosti zavarovalnice na skupni ravni, če to nima za posledico
razlik v premijah in obveznostih zavarovalnice na individualni ravni.
6. člen
Zavarovalnice lahko na podlagi prejšnjega
člena tega sklepa še naprej zbirajo, hranijo in uporabljajo dejavnik spola ali
informacije v zvezi s spolom ob upoštevanju naslednjih omejitev:
1.     
za interno oceno tveganj, za oblikovanje zavarovalno-tehničnih
rezervacij in za interno določanje cen za namen upravljanja z likvidnostjo, za
spremljanje zbirke portfeljev z vidika skupnega določanja cen in obvladovanja drugih
tveganj zavarovalnice;
2.     
za določanje cen pozavarovanja, če ti izračuni niso vzrok za
individualno razlikovanje na podlagi spola;
3.     
za trženje in oglaševanje, s katerimi zavarovalnica lahko vpliva na
zbirko portfeljev zavarovalnice npr. z osredotočenjem oglaševanja na en spol,
vendar pa zavarovalnica osebi ne sme zavrniti dostopa do zavarovanj zaradi
njenega spola, razen v primerih, če zagotavljanje zavarovanj izključno ali
predvsem predstavnikom ali predstavnicam enega spola upravičuje zakonit cilj in
so sredstva za doseganje tega cilja ustrezna ter potrebna;
4.     
zavarovalnice lahko za namen trženja in oglaševanja še naprej ponujajo
zavarovanja, namenjena le enemu spolu, npr. zavarovanje raka na prostati, raka
na dojki ali maternici, razen za nosečnost in materinstvo zaradi posebnega
mehanizma solidarnosti, ki določa, da stroški, povezani z nosečnostjo in
materinstvom, v nobenem primeru ne smejo imeti za posledico razlik med osebami
v premijah in obveznostih zavarovalnice;
5.     
za oceno tveganj pri življenjskem in zdravstvenem zavarovanju, kadar gre
za dejavnike tveganja, pri katerih morajo zavarovalnice pri oceni tveganj
upoštevati dejavnik spola zaradi razlik v telesni zgradbi moških in žensk, npr.
pri dejavnikih zdravstvenega stanja ali družinske zgodovine, na podlagi katerih
so dovoljene razlike v premijah in obveznostih zavarovalnice, ne gre pa za
razlike v premijah in obveznostih zavarovalnice le zaradi tega, ker sta osebi
različnega spola.
7. člen
Peta točka prejšnjega člena tega sklepa se
uporablja na način, kot to primeroma sledi iz točk 1 do 7 tega člena.
1.     
Zavarovalnice lahko zbirajo informacije o družinski zgodovini (npr.
družinska zgodovina raka na dojki ipd.), o dejavnikih spola zaradi razlik v
telesni zgradbi moških in žensk ter postavljajo vprašanja v zvezi z boleznimi,
povezanimi s spolom in ne smejo postavljati vprašanj o nosečnosti.
2.     
Zdravstvene referenčne vrednosti so lahko za moške in ženske različne,
zato je treba pri razlagi rezultatov upoštevati spol (npr. test hemoglobina,
povišane vrednosti kreatina, navzočnost krvnih celic v urinu ipd.). Ista
bolezen ima lahko različne posledice glede na spol. Zato lahko zavarovalnice
sprejemajo različne odločitve v zvezi z oceno tveganj v skladu z normalnimi
ravnmi glede na spol, ki jih zagovarja zdravniška stroka. Dejavniki tveganja,
ki so povezani z različno stopnjo resnosti tveganj pri obeh spolih ali z
različnimi rezultati, so zato lahko še naprej dejavnik razlikovanja v postopku
ocenjevanja tveganj.
3.     
Zahtevani zdravniški pregledi niso nujno enaki za moške in ženske (npr.
mamogrami, pregledi prostate, ishemična bolezen srca je predvsem bolezen moških
in se pred obdobjem menopavze redko pojavi pri ženskah ipd.).
4.     
Družinska zgodovina raka na dojki nima enakega vpliva na zdravstveno
tveganje za moškega ali za žensko. Zato je za oceno tveganja raka na dojki
treba vedeti, ali je oseba moški ali ženska. Ženska z družinsko zgodovino raka
na dojki bo običajno plačala dodatno premijo pri zavarovanju raka na dojki.
Statistike kažejo, da ni razloga za naložitev dodatne premije pri zavarovanju
raka na dojki moškemu z enako družinsko zgodovino raka na dojki, kot jo ima
ženska, saj je za moškega z enako družinsko zgodovino raka na dojki verjetnost
za raka na dojki majhna.
5.     
Prekomerna telesna teža je dejavnik tveganja, pri katerem se meri
razmerje med pasom in boki, ki je za ženske in moške različno. Zato je za
ugotavljanje tveganj, ki izvirajo iz prekomerne telesne teže, pri uporabi
razmerja med pasom in bokom treba poznati spol zavarovane osebe.
6.     
Zavarovalnice lahko pri oceni tveganj upoštevajo razlike v telesni
zgradbi moških in žensk, kar lahko vpliva na različne referenčne vrednosti in s
tem različna merila za izključitev iz zavarovalnega kritja (npr. merila za
varno uživanje alkohola ipd.).
7.     
Pravice iz zavarovalne pogodbe so lahko odvisne od spola (npr. rast
rakastih tvorb pri nekaterih oblikah raka je lahko odvisna od hormonov in
hormonalnega zdravljenja za zadrževanje rakastih tvorb, kar je povezano s
spolom ipd.).
8. člen
Ta sklep začne veljati naslednji dan po
objavi v Uradnem listu Republike Slovenije in se začne uporabljati dne
21. decembra 2012.
Ljubljana, dne 11. decembra 2012
EVA 2012-1611-0204
Predsednik strokovnega sveta
Agencije za zavarovalni nadzor
Sergej Simoniti l.r.