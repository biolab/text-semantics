I. SPLOŠNE DOLOČBE
1. člen
(vsebina)
(1) Ta pravilnik določa pogoje zdravstvenega varstva živali,
ki vplivajo na proizvodnjo, predelavo in distribucijo živil živalskega izvora
ter izdelkov, pridobljenih iz njih, v skladu z Direktivo Sveta 2002/99/ES z dne
16. decembra 2002 o predpisih v zvezi z zdravstvenim varstvom živali, ki
urejajo proizvodnjo, predelavo, distribucijo in uvoz proizvodov živalskega
izvora, namenjenih prehrani ljudi (UL L št. 18 z dne 23. 1. 2003, str. 11). 
(2) Pogoji zdravstvenega varstva živali, določeni s tem
pravilnikom, ne vplivajo na izvajanje pravilnika, ki ureja veterinarske
preglede proizvodov živalskega izvora pri trgovanju na teritoriju Evropske
unije (v nadaljnjem besedilu: EU), pravilnika, ki ureja veterinarske preglede
proizvodov pri vnosu na teritorij EU iz tretjih držav, in predpisov, navedenih
v Prilogi I, ki je kot priloga sestavni del tega pravilnika.
2. člen
(pomen izrazov)
Poleg izrazov, določenih z Uredbo (ES) št. 178/2002 Evropskega
parlamenta in Sveta z dne 28. januarja 2002 o določitvi splošnih načel in
zahtevah živilske zakonodaje, ustanovitvi Evropske agencije za varnost hrane in
postopkih, ki zadevajo varnost hrane (UL L št. 31 z dne 1. 2. 2002, str. 1),
zadnjič spremenjeno z Uredbo Komisije (ES) 575/2006 z dne 7. aprila 2006 o
spremembi Uredbe (ES) št. 178/2002 Evropskega parlamenta in Sveta glede števila
in poimenovanja stalnih znanstvenih svetov Evropske agencije za varnost hrane
(UL L št. 100, z dne 8. 4. 2006, str. 3) in izrazov, določenih s pravilnikom,
ki ureja veterinarske preglede proizvodov pri vnosu na teritorij EU iz tretjih
držav, se za namen tega pravilnika uporabljajo naslednji izrazi: 
1.     
vse stopnje proizvodnje, predelave in distribucije pomenijo vse stopnje,
vključno s primarno pridelavo živil živalskega izvora, do vključno postopkov
skladiščenja, prevoza, prodaje ali dobave končnemu potrošniku; 
2.     
živila živalskega izvora (v nadaljnjem besedilu: živila) so proizvodi,
pridobljeni od živali, in izdelki, pridobljeni iz teh proizvodov, namenjeni za
prehrano ljudi, vključno z živimi živalmi, če so pripravljene za takšno
uporabo.
II. POGOJI ZDRAVSTVENEGA VARSTVA ŽIVALI
3. člen
(splošni pogoji zdravstvenega varstva živali)
(1) Nosilci živilske dejavnosti morajo v vseh stopnjah
proizvodnje, predelave in distribucije živil upoštevati ukrepe, določene s tem
pravilnikom, za preprečevanje širjenja bolezni, ki se prenašajo med živalmi. 
(2) Živila morajo biti pridobljena od živali, ki izpolnjujejo
pogoje iz predpisov, ki urejajo zdravstveno varstvo živali. 
(3) Živali iz prejšnjega odstavka morajo: 
a)    
prihajati z gospodarstva, obrata, regije ali dela regije, za katerega ne
veljajo omejitve v zvezi z zdravstvenim varstvom živali in v zvezi s proizvodi,
pridobljenimi iz teh živali, določene s predpisi iz Priloge I tega pravilnika; 
b)    
biti, v primeru mesa in mesnih izdelkov, zaklane oziroma predelane v
obratu, v katerem med zakolom oziroma med predelavo niso bile prisotne živali,
trupi ali deli trupov živali, okuženih z boleznimi, navedenimi v predpisih iz
Priloge I tega pravilnika, oziroma ni obstajal sum okužbe s temi boleznimi ali
je bil sum izključen; 
c)    
v primeru akvakultur in njihovih proizvodov, ustrezati pravilniku, ki
ureja pogoje, ki jih morajo izpolnjevati akvakulture in njihovi proizvodi za
trgovanje na teritoriju EU.
4. člen
(dovoljena odstopanja)
(1) Ne glede na določbe prejšnjega člena je pod pogoji iz
tega pravilnika in ob upoštevanju ukrepov, določenih s predpisi iz Priloge I
tega pravilnika, dovoljena proizvodnja, predelava in distribucija živil iz
regije ali dela regije, za katero veljajo omejitve v zvezi z zdravstvenim
varstvom živali, pod naslednjimi pogoji: 
-       
da živila niso proizvedena iz živali oziroma proizvodov, pridobljenih iz
teh živali, ki izvirajo z gospodarstev, ki so okužena ali za katere obstaja
sum, da so okužena; 
-       
da se živila usposobijo po postopkih iz Priloge III, ki je kot priloga
sestavni del tega pravilnika; 
-       
da se živila iz prejšnje alinee pred predpisanim usposabljanjem označi v
skladu s Prilogo II, ki je sestavni del tega pravilnika, če predpisi Skupnosti
ne določajo drugače; 
-       
da se živila, dokler niso usposobljena v skladu s Prilogo III tega
pravilnika, pridobivajo, obdelujejo, prevažajo in skladiščijo prostorsko ali
časovno ločeno od živil, proizvedenih iz živali oziroma proizvodov,
pridobljenih iz teh živali, ki izpolnjujejo pogoje iz predpisov glede
zdravstvenega varstva živali; 
-       
da prevoz živil izven regije ali dela regije, za katero veljajo omejitve
v zvezi z zdravstvenim varstvom živali, preden so predpisano usposobljena,
odobri uradni veterinar Veterinarske uprave Republike Slovenije (v nadaljnjem
besedilu: VURS). 
(2) Postopki usposabljanja iz Priloge III tega pravilnika se
morajo izvesti v obratih, ki jih posebej v ta namen po uradni dolžnosti določi
VURS, potem ko ugotovi, da obrat lahko zagotovi izvajanje postopkov
usposabljanja v skladu s Prilogo III. 
(3) Proizvodnja, predelava in distribucija proizvodov iz
akvakultur, ki ne izpolnjujejo pogojev iz prejšnjega člena, je dovoljena v
skladu z določbami pravilnika, ki ureja pogoje, ki jih morajo izpolnjevati
akvakulture in njihovi proizvodi za trgovanje na teritoriju EU.
III. KONČNI DOLOČBI
5. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o določitvi pogojev zdravstvenega varstva živali, ki vplivajo na proizvodnjo,
predelavo in distribucijo živil živalskega izvora (Uradni list RS, št. 75/05).
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-19/2007
Ljubljana, dne 17. avgusta 2007
EVA 2007-2311-0002
Iztok Jarc l.r. 
Minister 
za kmetijstvo, 
gozdarstvo in prehrano

Priloga
I: Živalske bolezni, ki vplivajo na proizvodnjo, predelavo in distribucijo
živil, in predpisi, ki določajo ukrepe za njihov nadzor
Priloga
II: Oznaka zdravstvene ustreznosti za sveže meso, ki izvira z regije ali dela
regije, za katerega veljajo omejitve glede zdravstvenega varstva živali
Priloga
III: Postopki usposabljanja mesa in mleka z namenom zagotavljanja izpolnjevanja
pogojev glede zdravstvenega varstva živali: