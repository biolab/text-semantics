I. SPLOŠNE DOLOČBE
1. člen
(podlaga za lokacijski načrt)
(1) S to uredbo se ob upoštevanju prostorskih sestavin
dolgoročnega in srednjeročnega družbenega plana Republike Slovenije sprejme
lokacijski načrt za mednarodni mejni prehod Dobova (v nadaljnjem besedilu:
lokacijski načrt). 
(2) Lokacijski načrt je izdelalo podjetje URBIS – urbanizem,
arhitektura, projektiranje, d.o.o., Maribor, v juniju 2003 pod številko
projekta 157-LN/2002.
2. člen
(vsebina lokacijskega načrta)
Lokacijski načrt določa mejo ureditvenega območja, funkcijo
območja, lego, potek in zmogljivost ter velikost objektov in naprav, pogoje za
prometno tehnično urejanje, za urbanistično, arhitekturno in krajinsko
oblikovanje objektov in naprav, vodnogospodarske ureditve, pogoje za komunalno
urejanje, okoljevarstvene in druge pogoje, etapnost izvedbe, obveznosti
investitorja in izvajalcev, tolerance ter nadzor nad izvajanjem te uredbe.
3. člen
(sestava lokacijskega načrta)
(1) Lokacijski načrt iz 1. člena te uredbe vsebuje tekstualni
in grafični del. 
(2) Tekstualni del lokacijskega načrta obsega: 
a)    
uredbo o lokacijskem načrtu, 
b)    
obrazložitev lokacijskega načrta: 
- 
povzetek iz prostorskih sestavin planskih aktov Republike Slovenije, 
- 
opis prostorskih pogojev za realizacijo mejnega prehoda, 
- 
opis prostorske, urbanistične in arhitekturne rešitve mejnega prehoda, 
- 
opis potrebnih infrastrukturnih objektov in naprav ter prestavitev in
prilagoditev obstoječih infrastrukturnih objektov in naprav, 
- 
opis prostorskih rešitev po posameznih področjih, 
- 
rešitve v zvezi z zaščito pred naravnimi in drugimi nesrečami, 
- 
seznam objektov, predvidenih za rušenje ali odkup, 
- 
seznam parcel v ureditvenem območju lokacijskega načrta, 
- 
oceno stroškov za izvedbo lokacijskega načrta, 
- 
etape izvajanja, 
c)    
soglasja in mnenja organov in organizacij. 
(3) Grafični del lokacijskega načrta obsega: 
-       
prikaz iz prostorskih sestavin dolgoročnega plana Republike Slovenije, 
-       
prikaz iz prostorskih sestavin srednjeročnega plana Republike Slovenije,
-       
prikaz širšega območja lokacijskega načrta v merilu 1:10 000, 
-       
prikaz iz prostorskih sestavin občinskih planskih aktov z vrisanim
območjem lokacijskega načrta (zasnova namenske rabe) v merilu 1:5000, 
-       
prikaz iz prostorskih sestavin občinskih planskih aktov z vrisanim
območjem lokacijskega načrta (urbanistični plani) v merilu 1:5000, 
-       
prikaz območja lokacijskega načrta na digitalnem ortofoto načrtu v
merilu 1:5000, 
-       
ureditveno situacijo lokacijskega načrta s prikazom ureditev v sklopu
programa mejne kontrolne točke v merilu 1:1000, 
-       
ureditveno situacijo lokacijskega načrta s prikazom ureditev v sklopu
programa mejne kontrolne točke v merilu 1:500, 
-       
ureditveno situacijo s prikazom ureditev zaradi programa javne
železniške infrastrukture v merilu 1:1000, 
-       
ureditveno situacijo prestavitev infrastrukturnih objektov in naprav za
potrebe mejne kontrolne točke v merilu 1:1000, 
-       
karakteristični vzdolžni prerez podhoda pod železniškimi tiri v merilu
1:100, 
-       
tloris objekta inšpekcijskih služb v merilu 1:100, 
-       
karakteristični prečni prerez objekta inšpekcijskih služb in tirnih
naprav v merilu 1:100, 
-       
vzdolžni prerez objekta inšpekcijskih služb v merilu 1:100, 
-       
severni pogled na fasado objekta inšpekcijskih služb v merilu 1:100, 
-       
južni pogled na fasado objekta inšpekcijskih služb v merilu 1:100, 
-       
tloris pritličja in nadstropja železniške postaje v merilu 1:100, 
-       
vzdolžni prerez objekta železniške postaje Dobova v merilu 1:100, 
-       
prečni prerez objekta železniške postaje Dobova v merilu 1:100, 
-       
severni pogled na fasado nove železniške postaje v merilu 1:200, 
-       
južni pogled na fasado nove železniške postaje v merilu 1:200, 
-       
vzhodni pogled na fasado nove železniške postaje v merilu 1:200, 
-       
zahodni pogled na fasado nove železniške postaje v merilu 1:200, 
-       
parcelacijski načrt z vrisano mejo lokacijskega načrta v merilu 1:1000, 
-       
tehnični elementi za zakoličenje objektov in parcel v merilu 1:1000.
II. OBSEG UREDITVENEGA OBMOČJA
4. člen
(ureditveno območje po parcelah)
Ureditveno območje lokacijskega načrta obsega parcele oziroma
dele parcel, ki so namenjene za gradnjo mednarodnega mejnega prehoda Dobova (v
nadaljnjem besedilu: MMP Dobova) in ležijo v naslednjih katastrskih občinah: 
-       
k.o. Sela: 
658/3, 658/7, 659/2, 659/3, 659/4, 1091/7,
1091/11, 1091/12, 1111/1, 1111/9, 1111/10, 1113/1, 1113/4, 1115; 
-       
k.o. Gabrje: 
*114, *118, *139, *145, 434/2, 434/3, 434/4,
435, 602/3, 602/4, 606/3, 606/4, 607/3, 607/4, 612/3, 613/3, 744/1, 744/2,
745/1, 745/3, 745/4, 748/1, 748/4, 748/5, 749/1, 749/2, 749/4, 749/5, 755/1,
755/3, 755/4, 755/5, 755/6, 756/1, 756/4, 757/2, 757/4, 757/5, 757/6, 757/7,
758/4, 758/8, 758/9, 758/10, 760/1, 760/3, 760/4, 760/5, 761/1, 761/4, 767/4,
767/11, 768/2, 769/2, 769/4, 779/3, 781/2, 786/1, 793/3, 793/5, 795/2, 798,
800/1, 800/2, 801/1, 815/8, 815/9, 815/10, 829/14, 829/15, 831/1, 831/5, 831/6,
836/1, 836/2; 
-       
– k.o. Veliki Obrež: 
1316/1, 1331.
III. FUNKCIJA OBMOČJA S POGOJI UREJANJA
5. člen
(funkcija območja)
Ureditveno območje iz prejšnjega člena obsega: 
-       
območje potrebnih ureditev na MMP Dobova z vsemi spremljajočimi objekti
in ureditvami, 
-       
območje ureditev cestnega prostora, vključno z rekultivacijo zemljišč, 
-       
območje ureditev in prestavitev infrastrukturnih objektov in naprav, 
-       
območje ukrepov za preprečitev prekomernih vplivov na okolje.
6. člen
(splošen opis območja in ureditev)
Dolžina območja, v katerem so predvidene nove ureditve na MMP
Dobova, je 1,5 km. Območje MMP Dobova leži na železniški progi Ljubljana –
Zagreb 1300 m pred državno mejo z Republiko Hrvaško. Zaradi vzpostavitve mejne
kontrolne točke (v nadaljnjem besedilu: BIP) na železniški postaji Dobova je
potrebno v prvi fazi prenoviti in dograditi obstoječe naprave in objekte, v
drugi fazi pa posodobiti obstoječe omrežje javne železniške infrastrukture (v
nadaljnjem besedilu: JŽI).
7. člen
(faza BIP)
V sklopu ureditve BIP so predvidene prestavitve tirnih
naprav, rekonstrukcija in dograditev postajne zgradbe, rekonstrukcija in
dograditev perona ob postajnem objektu in perona v medtirju (tir št. 3 in tir
št. 4), izgradnja pregledne klančine z objektom inšpekcijskih služb, izvedba
podhoda pod železniškimi tiri, vzpostavitev dostopne ceste do pregledne
klančine in objekta inšpekcijskih služb s parkirišči ter deviacija in
rekonstrukcija dela Selske ceste z vzpostavitvijo parkirišč.
8. člen
(faza JŽI)
V okviru programa posodobitve JŽI, katerega izvedba je
predvidena v drugi fazi, so predvidene naslednje postavitve tirnih naprav ter
spremljajoče ureditve: 
-       
gradnja tira št. 21 in prestavitev protihrupne ograje na oporni zid med
tirom št. 21 in prestavljeno Selsko cesto, 
-       
prestavitev Selske ceste vzdolž tira št. 21 s prestavitvijo obstoječih
ograj objektov št. 17, 19, 21, 22, 23, 24, 25 in 26 na Selski cesti, 
-       
podaljšanje mostu preko potoka Negot gorvodno za 27 m s prestavitvijo
zahodnega uvoza na področje Centralnih delavnic Dobova, 
-       
rekonstrukcija uvozne in izvozne harfe s fazno dograditvijo posameznih
dodatnih tirov (tir št. 16, 114, 12, 113, 214, 18, 19, 20 in 118) na postaji
Dobova, 
-       
prestavitev kretnice za tire Centralnih delavnic s tira št. 11 v tir št.
214, 
-       
rekonstrukcija vozne mreže in signalno varnostnih ter
telekomunikacijskih naprav je pogojena z dograditvijo novih tirov in kretnic, 
-       
ukinitev nivojskega prehoda v km 452+902 po izgradnji novega
izvennivojskega prehoda, 
-       
odstranitev objektov.
9. člen
(BIP – tirne naprave)
(1) Za potrebe inšpekcijskih služb v inšpekcijskem objektu ob
pregledni klančini na severnem delu MMP Dobova sta načrtovana nova tira št. 13
in 14, zaradi katerih se bo proti severu prestavil obstoječi tir št. 30 v
Centralne delavnice. 
(2) Za potrebe potniškega prometa na postaji Dobova v fazi
BIP se na postaji Dobova vzdolž tira št. 1 (ob postajnem objektu Dobova) zgradi
nov peron dolžine 400 m za sprejem mednarodnih potniških vlakov in lokalnih
vlakov na relaciji Ljubljana–Dobova in Dobova–Zagreb. Obstoječi tir št. 1a
(101) se podaljša in niveletno prilagodi. Niveletno se prilagodijo tudi tiri
št. 2, 3 in 4. Zaradi delno spremenjenih tirnih povezav bo potrebno odstraniti
tire št. POP1, POP2, 1d, 10, 12, 12a in delno tir št. 13a. Novim rešitvam se
prilagodijo obstoječe kretnice.
10. člen
(objekti)
(1) Nov peron ob postajnem objektu je širine 10,86 m, dolžine
421,5 m in je v celoti pokrit z nadstrešnico, ki sega do roba perona. 
(2) Obstoječi peron v medtirju 3 – 4 se podaljša na skupno
dolžino 400 m, širine 6,45 m in je delno pokrit z nadstrešnico. Prekritje se
izvede preko celotne širine potniškega perona. 
(3) Pregledna klančina se nahaja na severni strani MMP
Dobova. Na njej je lociran objekt inšpekcijskih služb. Celotna širina pregledne
klančine skupaj z objektom inšpekcijskih služb je 13 m, dolžine 156 m. Na
klančini si vzdolž daljše stranice sledijo severozahodni odsek nadstrešnice,
objekt inšpekcijskih služb in jugovzhodni odsek nadstrešnice. Predvideno je
prekrivanje celotne širine klančine. Objekt je širine 7 m in lociran osno glede
na vzdolžno os klančine. Prekrivanje prostih površin klančine ob objektu se
izvede z nadstrešnico v sklopu objekta. Severozahodni odsek nadstrešnice je
dolžine 20,85 m, jugovzhodni del dolžine 53,10 m. Kot podaljšek nadstrešnice se
previsno izvede tudi prekritje zgornjega dela obeh naklonskih ramp v dolžini
3,50 m. 
(4) Postajna zgradba Dobova predstavlja železniško mejno
postajo za potrebe železniških dejavnosti ter za promet potnikov in pošiljk v
notranjem in mednarodnem prometu. Železniške dejavnosti se bodo odvijale v
adaptirani obstoječi zgradbi, ki bo delno dograjena, skupne dolžine 109,34 m in
širine od 9 do 12 m, z ravno streho. 
(5) Rekonstruiran del obstoječega postajnega poslopja je
namenjen železniškim tehnološkim dejavnostim, ki so razvrščene v kleti,
pritličju in v nadstropju objekta (K + P + I). Novozgrajeni objekt zahodno od
postajnega poslopja je pravokotne oblike gabaritne zasnove (P + I) z ravno
streho. Funkcionalno je objekt namenjen železniškemu operativnemu osebju in
Hrvaškim železnicam. Povezovalni del predstavlja glavno vhodno dvorano,
namenjeno potniku, ki vstopa in izstopa na postaji Dobova, in predstavlja
vmesni objekt med obstoječo postajno zgradbo in prizidkoma za potrebe carine in
policije. Načrtovan nov objekt carine je namenjen poslovnim prostorom carinske
dejavnosti in je na zahodni strani navezan na glavno povezovalno dvorano in na
vzhodni na policijski trakt. Objekt je klasično grajena zgradba pravokotne
oblike in gabaritne zasnove P + I. Načrtovan nov objekt policije je klasično
grajena zgradba pravokotne oblike in gabaritne zasnove (P + I). Objekt je na
eni zahodni strani navezan na carinski trakt, na vzhodni se končuje s
pritličnim traktom, namenjenim za potrebe kotlarne. 
(6) V objektu inšpekcijskih služb so načrtovane veterinarska,
fitosanitarna in zdravstvena inšpekcija. Objekt se nahaja na pregledni rampi
ter je podolgovate, linearne oblike. Objekt je delno pritličen, delno dvoetažen
(P+1). Gabariti objekta so dolžine 82,80 m, širine 7 m in višine 7,80 m. Streha
objekta je dvokapnica, obrnjena navznoter, naklona 10 stopinj. Po celotni
dolžini objekta se obojestransko, od objekta do roba rampe, nahaja nadstrešek,
enakega naklona kot streha. 
(7) Prostori veterinarske inšpekcije obsegajo celotno
pritličje ter del nadstropja. Fitosanitarna in zdravstvena inšpekcija se v
celoti nahajata v nadstropju.
11. člen
(prometne površine)
(1) Podhod pod železniškimi tiri v km 453+291 je namenjen
prehodu ljudi pod železniško postajo v Dobovi iz glavnega perona do perona v
medtirju in objekta inšpekcijskih služb preko načrtovanih stopnišč. Nivojski
dostop na peron med tiroma št. 3 in 4 je omogočen preko tirov v km 453+262 v
širini 1,8 m. 
(2) Na severni strani mejnega prehoda se zgradi enosmerna
asfaltna dostopna cesta širine 3 m, ki poteka ob pregledni klančini dolžine 156
m vzporedno s tirom št. 14. Višinsko je ureditev ceste pogojena z ureditvijo
tira št. 14. Poteka v istem podolžnem sklonu kot tir, prečni sklon je enoten
2,5%. Dovoz v širini 5 m je iz Ulice Marka Šavriča ter izvoz v širini 7,50 m na
Ulico 15. aprila. Širina ceste znaša 3 m na dolžini 360 m, prečni skloni ceste
2,5%, radiji horizontalnih krivin od 200 do 250 m. 
(3) Na območju postajnega poslopja se preuredi Selsko cesto
na južni strani – izvedba v širini 5,50 m z dvosmernim peš hodnikom širine 1,60
m. Rekonstrukcija in deviacija ceste se izvede na dolžini 222 m. Peš hodnik
poteka od postajnega poslopja do uvoza na načrtovano parkirišče za osebna
vozila. Rekonstrukcija Selske ceste je na dolžini 458 m zato, da se zagotovi
kontinuiran potek, s tem pa je definirana tudi lokacija hodnika za pešce.
Širina ceste je 5,5 m na dolžini 222,24 m, podolžni skloni ceste znašajo od 0,4
do 0,7%, prečni skloni ceste 2,5%, radiji horizontalnih krivin od 25 do 200 m,
radiji vertikalnih zaokrožitev 2000 m. 
(4) Vzhodno od postajnega objekta se zgradi parkirni prostor
za 133 osebnih vozil. Vzhodni del parkirišča je zaprt z rampo in namenjen
zaposlenim (70 parkirnih mest), zahodni del je namenjen uporabnikom (63
parkirnih mest). Dovoz na parkirišče se izvede v stacionaži 0,3+32,88 Selške
ceste v podolžnem sklonu 2,5 in 6,7%, širina dovoza je 5,50 m. Radija
zaokrožitve sta 5,0 m. Za potrebe zaposlenih v objektu inšpekcijskih služb je
ob dostopni cesti načrtovano 10 parkirnih mest. 
(5) Iz območja južnega parkirišča se izvede urgentni dovoz do
perona širine 3,0 m v vzponu 6,0%. Podolžni padec parkirišča je 0,5%, prečni
sklon je od 2,5 do 1,5% v padcu proti jugu. Na zahodni strani postajnega
poslopja se uredi asfaltirano rampo do perona v podolžnem sklonu 7%.
IV. POGOJI ZA URBANISTIČNO, ARHITEKTURNO IN KRAJINSKO
OBLIKOVANJE
12. člen
(ureditev objektov in zelenih površin)
Projekt za pridobitev gradbenega dovoljenja mora vsebovati
tudi načrt krajinske ureditve in mora upoštevati naslednje pogoje za
urbanistično, arhitekturno in krajinsko oblikovanje: 
-       
vse travne površine se zatravi in zasadi z grmovnicami in višjo drevnino
na način, ki poudari ambient in obenem pripomore k ustvarjanju ugodnejših
mikroklimatskih razmer; 
-       
varovalna ograja je postavljena glede na terenske razmere tako, da je
oddaljena 3 m od osi tira. Na severni strani postaje je ograja postavljena na
razdalji 3 m od osi skrajnega tira. V nadaljevanju je navezana na protihrupno
ograjo višine 2 m in proti zahodu na obstoječo ograjo; 
-       
projekt za pridobitev gradbenega dovoljenja mora upoštevati naslednja
izhodišča in pogoje glede protihrupne zaščite: protihrupne zaščite so lahko iz
različnega materiala (les, beton ipd.), obsajene protihrupne ograje,
zazelenjene protihrupne ograje, tip protihrupnih ograj se mora prilagoditi
urbani in krajinski podobi prostora; 
-       
vsi posegi v relief, predvsem pa na delu prestavitve ceste in postavitve
parkirišč, se morajo čim bolj prilagajati obstoječemu reliefu. Brežine morajo
biti ustrezno biotehnično utrjene, zavarovane in obsajene z vegetacijo, v
skladu s pogoji lokacijskega načrta, in morajo upoštevati krajinske značilnosti
prostora; 
-       
med obratovanjem je potrebno izvajati hortikulturno vzdrževanje; 
-       
med gradnjo se vegetacija odstrani samo tam, kjer je to nujno potrebno.
Nove zasaditve se morajo navezati na obstoječo vegetacijo (živice, posamezne
skupine dreves ali grmovnic, obvodna vegetacija); 
-       
vsi odseki obstoječih cest, ki po dograditvi MMP Dobova izgubijo
funkcijo, morajo biti rekultivirani; 
-       
ob poseganju v strugo potoka Negot, ki zahteva čiščenje profila
(odstranitev mulja in grmičevja) in vzpostavitev hidravlično čim bolj gladkih
brežin in dna potoka, je treba odstranitve zarasti odstraniti le tam, kjer je
to zaradi pretočnosti potrebno; 
-       
oblikovanje objektov mora slediti čim boljši vpetosti nove arhitekture v
obstoječe okolje.
V. POGOJI ZA KOMUNALNO UREJANJE OBMOČJA
13. člen
(kanalizacija)
(1) Obstoječega sistemskega omrežja za odvajanje odpadnih vod
na obravnavanem območju ni, obstoječi so le krajši odseki, zato je načrtovano
novo omrežje na območju MMP Dobova. 
(2) Potencialno onesnažena meteorna voda z betonskih
pretakališč, manipulativnih površin (nakladanje in razkladanje pri pregledni
rampi) in parkirišč je speljana preko lovilcev olj (predvidenih 5 lovilcev olj)
preko primarnih vej za odvodnjavanje padavinske vode v predvidene
ponikovalnice. 
(3) Potencialno onesnažene padavinske vode s severnega dela –
manipulacijska površina na zahodni strani pregledne klančine, kjer je prostor
za natovarjanje oziroma parkiranje tovornjakov, se odvodnjava preko lovilca
olj. Kanalizacija je priključena na primarni kanalizacijski vod pod cesto in se
pri križanju s tiri obbetonira. 
(4) Padavinske vode s ceste, streh in strešin in nadstrešnice
inšpekcijskega objekta – primarni kanalizacijski vod – poteka pod cesto. Nanj
so priključeni vtočni jaški, dežna kanaleta ceste in meteorni kanal pregledne
klančine sanitarnega objekta. Kanal se steka v ponikovalnico z oznako Po1. Na
zgornjem nivoju oziroma pregledni klančini poteka vzporedni kanalizacijski vod,
ki zbira padavinske vode s strešin nadstrešnice in inšpekcijskega objekta.
Kanal se v jašku z oznako JM6 priključi na kolektor pod cesto. 
(5) Padavinske vode s ceste, strehe in nadstrešnice
postajnega objekta – strešine postajnega objekta in nadstrešnice ob peronu,
utrjene površine ob objektu (južna stran objekta) in del Selške ceste s
pločnikom – se odvajajo v ponikovalnici na jugovzhodni in jugozahodni strani
postajnega objekta. Glavni kanalizacijski veji potekata v predvidenem pločniku.
Nanju so priključeni vtočni jaški s peskolovi s ceste in utrjenih površin ob
objektu. Prav tako so na obe ponikovalnici priključeni sekundarni kanali, ki
odvajajo padavinske vode s strešin objekta. 
(6) Potencialno onesnažena padavinska voda s pretakališč
cistern za kurilno olje je preko lovilcev olj speljana v meteorni kanal.
Predvideni sta dve pretakališči, in sicer na jugovzhodni strani predvidenega
postajnega objekta in na južni strani objekta (zahodna stran tlakovane površine
pri vhodu). Predvidena sta lovica olj z integriranim usedalnikom pretoka 2 l/s.
(7) Za odvodnjo komunalne odpadne vode postajne zgradbe je
načrtovana izgradnja lastne čistilne naprave velikosti 50 – 60 PE z iztokom v
ponikovalnico in ob eventualnih pogojih kasnejša navezava na predvideni fekalni
kolektor in skupno čistilno napravo. 
(8) Komunalna odpadna voda inšpekcijskega objekta na severnem
platoju je po projektu speljana v nepretočno greznico. Fekalna kanalizacija je
vodena v neprepustno greznico na severozahodni strani pregledne rampe s
prostornino 20 m³. Za varno obratovanje sistema odvajanja tehnoloških odvodnih
vod inšpekcijskega objekta je potrebno izdelati natančna navodila o postopkih
in ukrepih za delovanje, samem obratovanju in vzdrževanju sistema. 
(9) Odpadna tehnološka voda inšpekcijskega objekta, ki
nastaja ob pranju notranjih prostorov in nekaterih zunanjih površin
inšpekcijskega objekta, se vodi v nepretočno tehnološko greznico oziroma
zbiralnik prostornine 12 m³ z odvozom odpadnih (nevarnih) snovi. 
(10) Odvodnjavanje novih tirov bo rešeno preko drenažnih cevi
in drenažno kanalizacijskih cevi, ki bodo priključene v ustrezno ponikovalnico
na severnem platoju. Zato je odvodnjavanje vzdolž podhoda načrtovano v kanalu,
ki bo v nadaljevanju pod pregledno klančino priključen na drenažo tira št. 14.
Preko tega kanala so speljane tudi obstoječe drenaže vzdolž tira št. 1 in v
medtirju 2 – 3. Na drenažah bodo izvedeni tipski revizijski jaški z betonskimi
pokrovi na pohodnih površinah in povoznimi litoželeznimi pokrovi na površinah,
ki bodo povozne s cestnimi vozili. Na ostalem delu, kjer bodo terenske razmere
dopuščale, bo odvodnjavanje novih tirov rešeno z odprtimi jarki, ki bodo
priključeni na ponikovalnice (100, višine od 2 do 3 m glede na višino podtalnice.
(11) Obstoječi prepust se na območju novega urejanja
rekonstruira, deloma se odprti jarek, ki se steka vanj, zacevi. 
(12) Predvideno je ponikanje vseh očiščenih vod (vse novo
urejene površine in predvideni objekti) v novih ponikovalnicah (štiri
ponikovalnice). V fazi izdelave projekta za pridobitev gradbenega dovoljenja
mora na podlagi pregleda stanja izkopa vse štiri lokacije obvezno potrditi
geolog oziroma geomehanik. 
(13) Pred pričetkom del je potrebno identificirati in
zakoličiti (situativno in višinsko) obstoječe komunalne vode na območju servisa
v sodelovanju z upravljalci posameznih komunalnih vodov. 
(14) Na predvidenem ureditvenem območju je zasnovan montažni
vodotesni kanalizacijski sistem. Jaški se izvedejo kot betonski v montažni izvedbi
z bazo in ustreznimi nastavki cevi na projektiranih višinah, konusnim
reducirnim delom, betonskim nastavkom okvirja in kanalskim pokrovom iz duktilne
litine s tesnilom na zaklop. Nosilnost kanalskih pokrovov je izbrana glede na
lokacijo jaška. 
(15) Za kanale primarne kanalizacijske veje padavinske in
komunalne odpadne vode se predvidi plastične cevi za ulično kanalizacijo.
Kanalizacijske veje potencialno onesnažene padavinske vode pred lovilci olj se
izvede iz polietilenske cevi. Vse betonske površine onesnažene meteorne
kanalizacije (betonski jaški) je potrebno z notranje strani premazati z epoksi
premazi, odpornimi na naftne derivate. 
(16) Lovilci olj z usedalniki so izbrani na podlagi in v
skladu z zakonsko predpisanimi mejnimi vrednostmi vsebnosti celotnih
oglikovodikov in ostalih mejnih vrednosti parametrov v očiščeni odpadni vodi v
skladu s predpisi, ki urejajo emisije snovi in toplote pri odvajanju odpadnih
voda iz virov onesnaževanja. 
(17) Kanalizacijski vodi tehnološke kanalizacije iz sanitarnega
objekta se izvedejo iz polipropilenskih cevi. Vse betonske površine onesnažene
meteorne kanalizacije (betonski jaški) je potrebno z notranje strani premazati
z epoksi premazi, odpornimi na naftne derivate. 
(18) Izkopi za kanalizacijo se izvajajo pod kotom 60 stopinj
oziroma z upoštevanjem pogojev geomehanskih lastnosti zemljine pod nadzorom in
navodilih geomehanika. 
(19) Vse cevi se polagajo na peščeno (gramozno) posteljico.
Cevi se nato zasuje s finejšim kamnitim materialom v debelini 30 cm nad temenom
cevi, komprimiranim po 20 cm z lahkimi komprimacijskimi sredstvi. Polno
obbetoniranje cevi se predvidi pri križanjih kanalizacijskih vej z ostalimi
komunalnimi vodi ter tirnimi napravami.
14. člen
(vodovod)
(1) Vodovodno omrežje Dobove in okoliških naselij je
oskrbovano iz centralnega brežiškega vodovoda, ki je napajan iz črpališča
Glogov Brod. Kompleks MMP Dobova se priključi na vodovodni sistem Brežice,
predvidoma na obstoječo salonitno cev 150, ki poteka iz smeri Mostec, od 80 do
100 m južno od ceste Mostec–Dobova. Priključni cevovod DN 125 poteka od mesta
priključitve na salonitno cev 150 ob cesti za Mihalovec, nato s podvrtavanjem
cestišča prečka cesto Mostec–Dobova in po ulici Ob njivah poteka ob predvideni
električni kabelski kanalizaciji do kompleksa MMP Dobova. 
(2) Obstoječi vodovod PE 63 mm, ki poteka ob Selski cesti
vzporedno z novo predvidenim priključkom, ostane v uporabi, s tem, da se
obstoječi vodovodni odcepi, ki prečkajo novi priključek, nanj prespojijo. Na
teh odcepih so predvideni zaporni organi oziroma zasuni z nadzemno garnituro in
uličnim pokrovom. Izvede se rekonstrukcija dela vodovoda, ki poteka ob ulici Ob
njivah. Skupna potrošnja za sanitarne in druge namene ter požarno varstvo znaša
Qsk = 16,4 l/s. 
(3) Potrebna dimenzija glavnega priključnega voda za navedeno
potrošnjo znaša DN 125. Do skupnega vodomernega jaška je predviden razvod iz
duktilne nodularne litine NL DN 125. V nadaljevanju se vodovodni razvod za MMP
Dobova izvede iz polietilenskih vodovodnih cevi, z glavnim povezovalnim
razvodom DN 125 (PE 140) in DN 100 (PE 125), od katerega se na južnem in
severnem delu platoja izvedejo odcepi s hidranti in priključki za objekte. 
(4) Požarno varovanje se izvaja s hidranti DN 80 (trije hidranti
na severnem in trije na južnem delu platoja). 
(5) Meritev potrošnje vode je zasnovana tako, da je za vse
objekte na južnem in severnem platoju predvidena skupna meritev, za posamezne
objekte oziroma službe pa so predvideni še štirje priključni jaški z
odštevalnimi vodomernimi mesti. 
(6) Cevovod, ki poteka pod železniškimi tiri in pod postajnim
objektom, je v zaščitni cevi. Predvidene so betonske, dodatno obbetonirane,
cevi ustreznih dimenzij. 
(7) Investitor je dolžan pridobiti hidravlični izračun s
presojo vpliva na obstoječe razmere v vodooskrbnem sistemu v skladu z odlokom o
oskrbi s pitno vodo (Uradni list RS, št. 50/98). Konkretnejša izhodišča in
pogoji za priključitev kompleksa na javni vodovod bodo opredeljeni z zgoraj
omenjeno presojo in hidravličnim izračunom v fazi izdelave projekta za
pridobitev gradbenega dovoljenja. 
(8) Oskrba s pitno vodo in zaloge podtalnice se zaradi
gradnje MMP Dobova in drugih predvidenih posegov ne sme poslabšati ali celo
ogroziti.
15. člen
(elektrika)
(1) Pred pričetkom izvajanja gradbenih del za elektro
instalacije je potrebno z upravljavcem in izvajalcem določiti traso obstoječega
in novo projektiranega elektro omrežja ter ostalih komunalnih instalacij. 
(2) Za bodoče delovanje objektov novega MMP Dobova je potrebno:
-       
zgraditi transformatorsko postajo (v nadaljnjem besedilu: TP), 
-       
položiti novi srednjenapetostni kablovod med novo TP ZMP in TP Dobova, 
-       
začasno zaščititi obstoječe električne kable nizkonapetostnega omrežja, 
-       
zgraditi novo energetsko kabelsko kanalizacijo, 
-       
v novozgrajeno kabelsko kanalizacijo položiti kable nizkonapetostnega
omrežja, 
-       
izvesti ozemljitve kovinskih mas. 
(3) Srednjenapetostni kablovod za napajanje TP poteka od TP
Dobova ob lokalni cesti v kabelski kanalizaciji do kabelske kanalizacije,
obdelane v sklopu objektov MMP Dobova. Od tu poteka v ceveh do nove TP ZMP.
Srednjenapetostni kablovod je predviden s kabli 3×1×XHE 49A–70 mm². 
(4) Nizkonapetostni kabli se polagajo v novozgrajeno kabelsko
kanalizacijo, obdelano v sklopu objektov MMP Dobova. 
(5) Dokumentacija obravnava TP ZMP 1×630 kVA, 20/0,4 kV.
Predvidena je tipska montažna betonska TP dimenzije 300×225 cm. V ohišje TP se
v transformatorski boks vgradi transformator moči 630 kVA. 
(6) Za položitev energetskih kablov bo potrebno zgraditi
ustrezno kabelsko kanalizacijo s plastičnimi cevmi: 
-       
večcevno “kanalizacijo“ iz plastičnih cevi premera 110 mm, 
-       
kabelske jaške z lahkim in težkim pokrovom, 
-       
izgradnjo priključnih kabelskih jaškov na mestih, kjer je potrebna
zaključitev cevi. 
(7) Kabelska kanalizacija se izvede iz plastičnih cevi za
delovni tlak p = 6 bar rdeče barve. V primeru križanja z glavno cesto in
površinami, kjer je možen tovorni promet, se cevi obvezno obbetonirajo.
16. člen
(javna razsvetljava)
Predvidena je javna razsvetljava pokritega in nepokritega
perona št. 1 in 2, podhoda, javna razsvetljava ceste in parkirišča na južni
strani ter pokrite rampe inšpekcijskega objekta ter razsvetljava dovozne ceste
in parkirišča na severni strani MMP Dobova. Za napeljavo kablov do svetilk se
izdela ustrezna kabelska kanalizacija z armirano betonskimi jaški ter ustreznim
številom gibljivih plastičnih cevi premera 110 mm. Električno napajanje bo
izvedeno v razdelilniku v postajnem poslopju.
17. člen
(omrežje zvez)
(1) Obstoječi telekomunikacijski kabel TK59 15×4×0,6 GM se
mora med gradnjo objekta varovati do priklopa na novi telekomunikacijski kabel.
(2) Predviden je telekomunikacijski kabel TK59 50×4×0,6 GM s
potekom iz končne avtomatske telefonske centrale Dobova. Kabel se delno uvleče
v obstoječe zaščitne cevi in delno v novo položene cevi do novega kabelskega
jaška, ki se zgradi na trasi obstoječih tk kablov. Potek kabla je vzporeden z
obstoječimi kabli. 
(3) Od novega jaška je predvideno uvlačenje kablov v
novozgrajeno kabelsko kanalizacijo. Telekomunikacijski kabel TK59 50×4×0,6 GM
se položi do jaška za potrebe železnice, kjer se izvede odcep za železnico s
telekomunikacijskim kablom TK59 10×4×0,6 GM. 
(4) Nadalje se položi kabel TK59 35×4×0,6 GM do kabelske
kanalizacije, ki je predvidena v sklopu železnice. Od tu dalje se uvleče kabel
v prosto cev do odcepa za policijo in carino, kjer se predvidita dva odcepa
TK59 10×4×0,6 GM. 
(5) Tretja veja poteka dalje proti objektom na severni
strani, in sicer s telekomunikacijskim kablom TK59 10×4×0,6 GM. 
(6) Vsi odcepi so izvedeni s spojkami. Na zahtevo policije in
carine je predvidena možnost izvedbe priključkov z optičnim kablom, in sicer z
izgradnjo kabelske kanalizacije. Le-ta se naveže na obstoječi optični kabel z
izgradnjo kabelskega jaška.
18. člen
(signalno varnostne in telekomunikacijske naprave)
Vse tangirane kable in vode se ustrezno prestavi oziroma
zaščiti. Novi kabli in vodi morajo biti položeni v zaščitne cevi. Za vse vode
in kable, ki so v funkciji signalno varnostnih in telekomunikacijskih naprav
ter zunanje razsvetljave, bo potrebno pridobiti soglasja Slovenskih železnic,
d.d., in nadzor Službe za signalno varnostne in tekelomunikacijske naprave
Ljubljana.
19. člen
(strelovod)
Vsi objekti in nadstrešnice bodo ustrezno zavarovani s
strelovodi.
VI. OKOLJEVARSTVENI IN DRUGI POGOJI ZA IZVEDBO POSEGOV V
PROSTOR
20. člen
(vodnogospodarske ureditve in varovanje vodnih virov)
(1) Pri načrtovanju, izvajanju in vzdrževanju sistema
odvodnje voda je treba upoštevati hidrološke podatke in dinamične značilnosti
vodotokov. 
(2) Vse vodnogospodarske ureditve se načrtujejo in izvajajo
tako, da se ne poslabšajo življenjske razmere živih bitij v in ob vodotokih.
Pri projektiranju regulacij in prečkanj vodotokov se predvidene rešitve
uskladijo z Zavodom za ribištvo.
21. člen
(varovanje objektov in območij kulturne dediščine)
(1) Objekte in območja kulturne dediščine je treba varovati
pred poškodbami in uničenjem v času gradnje. 
(2) Spominsko ploščo Dobova – Spominska plošča zborovanju
ljudske fronte z oznako EŠD 10491 se bo shranilo in se jo dokončno namestilo na
primerno mesto, ki se bo določilo v sodelovanju s službo za varstvo kulturne
dediščine. 
(3) Za območje Dobova – Arheološko območje z oznako EŠD 9804
je treba zagotoviti stalen arheološki nadzor nad vsemi zemeljskimi deli v
sklopu izvedbe lokacijskega načrta. V primeru najdb so lahko zahtevane posebne
tehnične rešitve ali po potrebi spremembe rešitev. 
(4) Za območje kulturnih žarnih grobišč (znotraj arheološkega
območja Dobova) je potrebno zagotoviti izvedbo predhodnih arheoloških raziskav
(intenzivni površinski in podpovršinski pregled, geofizikalne meritve in
analize aeroposnetkov), izvedbo zaščitnih izkopavanj potencialno odkritih
najdišč, vključno z vsemi poizkopavalnimi postopki po metodologiji Skupine za
arheologijo na avtocestah Slovenije (SAAS) pri Zavodu Republike Slovenije za
varstvo kulturne dediščine. Čez območje ne sme potekati gradbiščna pot in čez
njih ne smejo biti premaknjeni vodotoki, komunalna, energetska ali
telekomunikacijska infrastruktura in se izkoriščati za deponije viškov. 
(5) Dokumentirati je treba stanje pred gradnjo, in sicer foto
in video posnetek prostora z dediščino. Dokumentiranje mora biti zaključeno
pred pričetkom zemeljskih del. Dokumentirati je treba tudi stanje po končanih
delih. Dokumentacija mora biti izdelana v skladu z navodili Zavoda Republike
Slovenije za kulturno dediščino, OE Novo Mesto.
22. člen
(ukrepi za varovanje favne)
Za varovanje flore in favne se pri načrtovanju in gradnji MMP
Dobova upošteva naslednje ukrepe: 
-       
za nove zasaditve se uporabljajo avtohtone rastlinske vrste, 
-       
posebno pozornost je potrebno posvetiti organizaciji gradbišča, da ne bi
po nepotrebnem dela potekala na okoliških območjih, 
-       
prepovedano je odlaganje materiala na površinah, ki niso bila predhodno
potrjene in dogovorjene z ustreznimi službami, 
-       
čim manj odstranjevati obstoječe drevje, 
-       
v kanal reguliranega potoka Negot naj se posega v smislu tudi možne
renaturacije, da se lahko pridobi nekaj nadomestnih habitatov, izgubljenih pri
preteklih in nameravanih gradbenih delih, 
-       
v največji možni meri naj se ohranja naravno stanje vodotokov, 
-       
v primeru načrtovanja nove premostitve potoka Negot zahodno od
železniške postaje je potrebno omogočiti selitvene poti živalim v smeri med
zgornjim in spodnjim delom potoka z 1 m širokim pohodnim pasom vzdolž vodotoka.
23. člen
(varstvo pred hrupom)
(1) Načrtovani protihrupni ukrepi so opredeljeni za planirani
promet do leta 2010. Po končani gradnji so določeni ukrepi za varovanje
objektov in območij pred čezmernim hrupom. 
(2) Zgraditi je treba naslednje protihrupne ograje – aktivno
zaščito: 
-       
protihrupno ograjo (oznaka PO1) na južni strani MMP Dobova, od profila
P2+25 do P9+35, višine 2 m in dolžine 303 m; 
-       
protihrupno ograjo (oznaka PO2) na južni strani MMP Dobova, od profila
P9+33 do P10+19, višine 2 m in dolžine 46 m; 
-       
protihrupno ograjo (oznaka PO3) na južni strani MMP Dobova, od profila
P12+33 do P17+25, višine 2 m in dolžine 230 m; 
-       
protihrupno ograjo (oznaka PO4) na severni strani MMP Dobova, od profila
P2+35 do P7+25, višine 2 m in dolžine 211 m; 
-       
pasivno protihrupno zaščito za stanovanjski objekt Selska ulica 48. 
(3) Investitor mora ob gradnji zaščititi ljudi, objekte in
območja pred čezmernim hrupom v obsegu, ki je določen na osnovi prognoze
prometa za leto 2010. V skladu s predpisi, ki urejajo hrup zaradi cestnega in
železniškega prometa, ter v skladu z monitoringom, ki je določen v 28. členu te
uredbe, je treba aktivno ukrepati v primeru ugotovljenih prekoračitev dopustnih
ravni hrupa.
24. člen
(varstvo zraka)
(1) Vleka na železniški postaji Dobova se v celoti
elektrificira. V času obratovanja MMP Dobova vplivov na onesnaženost zraka ne
bo. Predvideno je centralno ogrevanje poslopja na lahko kurilno olje. Dimni
plini iz kotlovnice bodo izhajali v zrak skozi visok dimnik v osrednjem delu
zgradbe. 
(2) V osrednjem delu MMP Dobova se zgradi objekt za
fitosanitarni pregled živali. Pričakovane imisije neprijetnih vonjav na območju
so majhne. 
(3) Za zmanjšanje onesnaževanja zraka v času gradnje so
predvideni naslednji ukrepi: 
-       
preprečevanje nekontroliranega raznosa gradbenega materiala z območja
postaje in objektov s transportnimi sredstvi; ukrep zahteva čiščenje vozil pri
vožnji z gradbišč na javne prometne površine, prekrivanje sipkih tovorov pri
transportu po javnih prometnih površinah in vlaženje odkritih površin gradbišč
in gradbiščnih platojev; 
-       
upoštevanje emisijskih norm pri uporabljeni gradbeni mehanizaciji in
transportnih sredstvih; ukrep zahteva uporabo tehnično brezhibne gradbene
mehanizacije in transportnih sredstev. 
(4) Posebni aktivni ukrepi v času obratovanja niso potrebni.
25. člen
(varstvo pred požarom)
(1) Požarna varnost objektov na MMP Dobova je zagotovljena z
dovozi za interventna vozila po obstoječem omrežju cest, izgradnja vodovoda in
hidrantnega omrežja pa zagotavlja preskrbo s požarno vodo. V primeru požara in
drugih nesreč so zagotovljene površine za varen umik ljudi in živali na utrjene
površine ter na površine v okolici. 
(2) Prestavitve vodovodov se morajo izvajati tako, da ne bo
ogrožena požarna zaščita.
26. člen
(odpadki)
Komunalni odpadki se zbirajo v tipskih zabojnikih, ki se
redno praznijo, odpadki pa organizirano odvažajo na za to določeno deponijo
komunalnih odpadkov. Blato iz čistilne naprave je potrebno odvažati na ustrezno
čistilno napravo oziroma deponijo.
VII. ETAPNOST IZVEDBE LOKACIJSKEGA NAČRTA
27. člen
(etape izvajanja lokacijskega načrta)
(1) Etape izvajanja lokacijskega načrta so načrtovane v fazi
BIP in v fazi JŽI, ter obsegajo: 
-       
prestavitve, razširitve, rušitve in druge prilagoditve obstoječih
infrastrukturnih in drugih objektov in naprav, ki so potrebne za uresničitev
predvidenih posegov, 
-       
posamezni deli prestavitev tirnih naprav, ki omogočajo funkcionalno
celoto, 
-       
deviacije cest s parkirišč, 
-       
posamezni objekti, peroni, klančine, podhod, nadstrešnice. 
(2) Etape se lahko izvajajo posamezno ali skupaj,
predstavljati pa morajo posamezne zaključene funkcionalne celote.
VIII. OBVEZNOSTI INVESTITORJA IN IZVAJALCEV
28. člen
(monitoring)
Investitor gradnje mora zagotoviti posnetek ničelnega stanja,
podrobnejši načrt izvajanja monitoringa in izvajati monitoring z namenom
nadzorovanja vplivov, ki bi v času gradnje ali obratovanja v posebnih pogojih
lahko presegli pragove sprejemljivosti, najmanj v naslednjem obsegu: 
-       
Vode – v času po izgradnji je treba izvesti enoletni monitoring v skladu
s predpisi, ki urejajo izpuste iz čistilne naprave in ostale izpuste. Na
podlagi tako izvedenega monitoringa odpadnih vod se po potrebi določi novi
program monitoringa. Med gradnjo je potrebno izvajati nadzor nad uporabo
nevarnih snovi. Nadzor mora biti opredeljen v elaboratu skupaj z navodili o
postopkih v primeru razlitij ali razsutij nevarnih snovi. V času gradnje se
predvidi enkratno vzorčevanje po programu za čas pred gradnjo. Program za
monitoring mora biti obnovljen na podlagi posnetkov ničelnega stanja in meritev
gladin podzemne vode še v času pred gradnjo. Monitoring je potrebno opravljati
na izpustih in v podzemni vodi na emisijski in imisijski strani; na podlagi
monitoringa pred gradnjo in med gradnjo se določi ali po potrebi na novo izdela
reprezentativna vodnjaka ali vrtini na imisijski in emisijski strani MMP
Dobova. Tako določena vodnjaka ali vrtini se opremi za stalno vzorčevanje in
določi vrsto ciljanih parametrov; vodnjaka morata zagotavljati
reprezentativnost imisije in emisije za MMP Dobova. Predvidoma so pomembni
naslednji parametri kakovosti: prevodnost, pH, Eh, kisik, nitrati, nitriti,
mineralna olja, pesticidi skupno. Meritve obremenitev odpadne vode iz čistilne
naprave in meritve obremenitev tehnološke odpadne vode iz čistilne naprave se
izvajajo v skladu s predpisi; 
-       
Zrak – monitoring onesnaženosti zraka v času gradnje je predviden na
štirih lokacijah. Območje meritev je treba povzeti iz poročila o vplivih na okolje.
Zavezanec za izvedbo monitoringa v času gradnje je izvajalec gradbenih del, ki
je dolžan zagotoviti, da se meritve onesnaženosti zraka izvajajo v času
največje intenzivnosti gradbenih del. Na vsakem merilnem mestu sta potrebni
najmanj dve enomesečni meritvi koncentracije prašnih usedlin, v primeru visokih
koncentracij prašnih usedlin je potrebno povečati pogostost meritev. Prve
meritve morajo biti izvedene v času pripravljalnih zemeljskih del. V prašnih
usedlinah je potrebno določiti vsebnost cinka, kadmija in svinca. Monitoring
onesnaženosti zraka izvaja pooblaščena organizacija. Spremljanje onesnaženosti
zraka zaradi obratovanja železniške proge ni potrebno. 
-       
Hrup – v času gradnje spremljati imisijske ravni hrupa in v primeru
prekoračenih dopustnih vrednosti izvesti ustrezne ukrepe, ki so: ustrezna
organizacija gradbišča, uporaba strojev z ustreznimi protihrupnimi pokrovi,
montaža začasnih protihrupnih zaslonov. Takoj po začetku obratovanja začeti z
izvajanjem monitoringa hrupa in preverjanja ustreznosti ter zadostnosti
izvedenih protihrupnih ukrepov. 
-       
Tla – obratovalni monitoring je predviden za čas gradnje in je omejen na
spremljanje razmer na gradbišču, predvsem z vidika ravnanja z gradbenimi in
drugimi materiali, odpadno embalažo in vključuje nadzor tehnične
usposobljenosti vozil, nad uporabo goriv ter motornih in strojnih olj,
ukrepanjem ob emisiji prahu z gradbenih površin, nadzor nad ravnanjem z odpadno
embalažo. 
-       
Varstvo pred sevanjem – načrtovana transformatorska postaja predstavlja
vir elektromagnetnega sevanja, zato mora biti izvedena v skladu z uredbo, ki
ureja elektromagnetno sevanje v naravnem in življenjskem okolju, kjer so
določene mejne efektivne vrednosti električne poljske jakosti kot posledice
obratovanja ali uporabe nizkofrekvenčnih in visokofrekvenčnih virov sevanja za
I. in II. območje stopnje varstva pred sevanjem. Po začetku obratovanja
transformatorske postaje je potrebno opraviti prve meritve elektromagnetnega
sevanja, skladno s pravilnikom, ki ureja prve meritve in obratovalni monitoring
za vire elektromagnetnega sevanja ter pogoje za njegovo izvajanje. V primeru
prekoračitve dopustnih vrednosti je treba izvesti dodatne zaščitne ukrepe:
dodatne tehnične in prostorske rešitve, dodatne zasaditve in vegetacijske
zgostitve, sanacijo, povečanje ali izgradnjo novih omrežij, objektov in naprav,
spremembo rabe prostora ali objekta, omejevanje prometa in druge ustrezne
ukrepe.
29. člen
(dodatne obveznosti)
Poleg vseh obveznosti, navedenih v tej uredbi, so obveznosti
investitorja in izvajalcev med gradnjo in po njej tudi: 
-       
promet med gradnjo je treba organizirati tako, da ne bo večjih zastojev
na obstoječem prometnem omrežju; 
-       
pred pričetkom gradnje izdelati načrt organizacije gradbišča in prometa
v času gradnje in ga uskladiti z lokalnimi skupnostmi; 
-       
zagotoviti ukrepe na glavnih in regionalnih cestah, na katerih se bo
povečal promet med gradnjo, da se prometna varnost zaradi gradnje ne bo
poslabšala; 
-       
med gradnjo zagotoviti vse potrebne varnostne ukrepe in organizacijo na
gradbišču, da bo preprečeno onesnaženje okolja in voda, ki bi nastalo zaradi
prevoza, skladiščenja in uporabe goriv in drugih škodljivih snovi. Ob morebitni
nezgodi zagotoviti takojšnje ukrepanje za to usposobljenih delavcev; 
-       
pred začetkom del urediti in protiprašno zaščititi vse lokalne ceste v
naseljih, skozi katera bo potekal gradbiščni promet; 
-       
pred začetkom gradnje evidentirati stanje obstoječe infrastrukture
skupaj z upravljavci; 
-       
omogočiti dostop do vseh objektov in zemljišč med gradnjo in po njej; 
-       
med gradnjo zagotoviti nemoteno komunalno in energetsko oskrbo objektov
preko vseh obstoječih infrastrukturnih objektov in naprav; 
-       
zavarovati gradbišča tako, da bodo zagotovljeni varnost in nemotena
uporaba sosednjih objektov in zemljišč ter nemoten odtok vode; 
-       
v najkrajšem možnem času odpraviti morebitne negativne posledice, ki bi
nastale zaradi gradnje in obratovanja MMP Dobova; 
-       
izdelati načrt aktivnosti za primer nesreče z razlitjem ali razsutjem
nevarne tekočine ali drugega materiala; 
-       
izdelati načrt aktivnosti za primer izrednega zadrževanja tovornih
vagonov in vlakov za primere izvajanja fitofarmacevtskih, zdravstvenih ali
veterinarskih pregledov in ukrepov; 
-       
na območju ni dovoljeno skladiščenje goriv in maziv za delovne stroje.
Pri gradnji je dovoljeno uporabljati takšen material, ki kasneje ne more
ogroziti podtalnice.
IX. TOLERANCE
30. člen
(1) Vse stacionaže in dimenzije, navedene v tej uredbi, se
morajo natančneje določiti v projektni dokumentaciji za pridobitev gradbenega
dovoljenja. 
(2) Pri realizaciji lokacijskega načrta so dopustna
odstopanja od tehničnih rešitev, določenih s tem lokacijskim načrtom, če se pri
nadaljnjem podrobnejšem proučevanju prometnih, geoloških, hidroloških,
geomehanskih in drugih razmer poiščejo tehnične rešitve, ki so primernejše s
prometno-tehničnega, okoljevarstvenega in oblikovalskega vidika, s katerimi pa
se ne smejo poslabšati prostorske in okoljske razmere. 
(3) Odstopanja iz prejšnejga odstavka ne smejo biti v
nasprotju z javnimi interesi in morajo z njimi soglašati organi in
organizacije, v katerih delovna področja spadajo ta odstopanja.
X. NADZOR
31. člen
Nadzor nad izvajanjem te uredbe opravlja Inšpektorat
Republike Slovenije za okolje in prostor.
XI. PREHODNE IN KONČNE DOLOČBE
32. člen
Z dnem uveljavitve te uredbe se za ureditveno območje
lokacijskega načrta, določenega v 4. členu te uredbe šteje, da so spremenjeni
in dopolnjeni naslednji prostorski akti: 
-       
prostorske sestavine dolgoročnega plana Občine Brežice za obdobje od
leta 1986 do leta 2000 (Uradni list SRS, št. 41/87 in Uradni list RS, št.
13/91, 37/94, 29/96, 77/97, 79/97, 47/98, 61/98, 10/99, 59/00, 27/01, 50/01 in
4/02); 
-       
prostorske sestavine srednjeročnega plana Občine Brežice za obdobje 1986
– 1990 (Uradni list SRS, št. 41/87, 8/88 in 13/91 ter Uradni list RS, št.
37/94, 29/96, 77/97, 79/97, 47/98, 61/98, 10/99, 59/00, 27/01, 50/01 in 4/02); 
-       
odlok o prostorskih ureditvenih pogojih za območje Občine Brežice
(Uradni list SRS, št. 38/87 in 25/88 in Uradni list RS, št. 29/96, 50/98 in
4/02).
33. člen
Lokacijski načrt je na vpogled na Ministrstvu za okolje,
prostor in energijo – Uradu Republike Slovenije za prostorsko planiranje in na
Občini Brežice.
34. člen
Ta uredba začne veljati naslednji dan po objavi v Uradnem
listu Republike Slovenije.
Št. 350-29/2001-10
Ljubljana, dne 24. julija 2003.
EVA 2003-2511-0132
Vlada Republike Slovenije
mag. Anton Rop l. r. 
Predsednik