1. člen
(vsebina pravilnika)
(1) Ta pravilnik v skladu z Direktivo 2006/23/ES Evropskega
parlamenta in Sveta z dne 5. aprila 2006 o licenci kontrolorja zračnega prometa
Skupnosti (UL L št. 114 z dne 27. 4. 2006, str. 22) določa načela licenciranja
kontrolorjev zračnega prometa, pogoje za pridobitev licence, ratinge
kontrolorjev zračnega prometa, rating pooblastila, jezikovna pooblastila,
pooblastila inštruktorja in pooblastila lokacije, pogoje za vzdrževanje ratingov
in ohranjanje veljavnosti pooblastil, zdravniška spričevala, certifikacijo
izvajalcev usposabljanja, zagotavljanje skladnosti s standardi usposobljenosti
ter vzajemno priznavanje licenc. 
(2) Ta pravilnik se uporablja za: 
-       
učence kontrolorje zračnega prometa in 
-       
kontrolorje zračnega prometa, 
ki opravljajo svoje naloge v okviru
izvajalcev navigacijskih služb zračnega prometa, ki zagotavljajo svoje storitve
predvsem za premike zrakoplovov v splošnem zračnem prometu. 
(3) (prenehal
veljati).
(4) V primerih opravljanja rednih in načrtovanih storitev
kontrole zračnega prometa za splošni zračni promet, ki so v pristojnosti
izvajalcev navigacijskih služb zračnega prometa, ki nudijo svoje storitve
predvsem za premike zrakoplovov, ki niso vključeni v splošni zračni promet,
mora oseba, ki te storitve izvaja, izpolnjevati iste pogoje kot kontrolor
zračnega prometa iz drugega odstavka tega člena. Pri tem morata biti varnost in
kakovost storitev za splošni zračni promet vsaj na enakovredni ravni, ki jo
zagotavlja izvajanje določb tega pravilnika.
2. člen
(opredelitev pojmov)
(1) Izrazi, uporabljeni v tem pravilniku, imajo naslednji
pomen: 
1.     
»storitev kontrole zračnega prometa« pomeni storitev, zagotovljeno z
namenom preprečiti trčenja med zrakoplovi in na manevrskem prostoru med
zrakoplovi ter ovirami in z namenom pospeševanja ter vzdrževanja urejenega
pretoka zračnega prometa; 
2.     
»izvajalci navigacijskih služb zračnega prometa« pomeni katerikoli
subjekt javnega ali zasebnega prava, ki zagotavlja navigacijske službe zračnega
prometa za splošni zračni promet; 
3.     
»splošni zračni promet« pomeni premike civilnih zrakoplovov in tudi
premike državnih zrakoplovov (vključno z vojaškimi, carinskimi in policijskimi
zrakoplovi), ki se izvajajo v skladu s postopki ICAO; 
4.     
»licenca« pomeni certifikat, ki je ne glede na naziv, po katerem je
znan, izdan in potrjen v skladu s tem pravilnikom ter dovoljuje zakonitemu
imetniku licence zagotavljanje storitev kontrole zračnega prometa v skladu z
ratingi in pooblastili, navedenimi na tem certifikatu; 
5.     
»rating« pomeni pooblastilo, navedeno v licenci ali v povezavi z
licenco, ki je njen sestavni del, ki navaja posebne pogoje, pravice ali
omejitve, ki se nanašajo na takšno licenco; na licenci morajo biti navedeni
vsaj naslednji ratingi: 
a)   
rating vizualne letališke kontrole, 
b)   
rating instrumentalne letališke kontrole, 
c)   
rating proceduralne priletne kontrole, 
d)   
rating nadzorne priletne kontrole, 
e)   
rating proceduralne območne kontrole, 
f)    
rating nadzorne območne kontrole; 
6.     
»rating pooblastilo« pomeni pooblastilo, navedeno v licenci, ki je njen
sestavni del, ki navaja posebne pogoje, pravice ali omejitve, ki se nanašajo na
ustrezen rating (v nadaljnjem besedilu: pooblastilo); 
7.     
»pooblastilo lokacije« pomeni pooblastilo, navedeno v licenci in tako
sestavni del le-te, ki navaja ICAO indikator lokacijo in sektorje in/ali
delovne pozicije, na katerih lahko imetnik licence izvaja svoje delo; 
8.     
»jezikovno pooblastilo« pomeni pooblastilo, navedeno v licenci in tako
sestavni del le-te, ki navaja jezikovno usposobljenost imetnika; 
9.     
»pooblastilo inštruktorja« pomeni pooblastilo, navedeno v licenci in
tako sestavni del le-te, ki navaja, da lahko imetnik izvaja usposabljanje na
delovnem mestu; 
10.  
»ICAO indikator lokacije« pomeni štirimestno kodno skupino, oblikovano v
skladu s pravili, ki jih je predpisal ICAO v svojem priročniku DOC 7910 in
dodeljeno lokaciji stacionarne letalske postaje; 
11.  
»sektor« predstavlja del kontroliranega območja in/ali del letalskega
informativnega področja/področja zgornjega zračnega prostora; 
12.  
»usposabljanje« je celota teoretičnih tečajev, praktičnih vaj, skupaj z
usposabljanjem na simulatorjih in usposabljanjem na delovnem mestu, katerih
namen je pridobiti in vzdrževati znanja in spretnosti, s pomočjo katerih bo
lahko kontrolor zračnega prometa varno in visokokakovostno izvajal storitve
kontrole zračnega prometa; sestavljajo ga: 
a)   
začetno usposabljanje, ki zagotavlja temeljno usposabljanje in
usposabljanje za pridobitev ratinga, s katerim bo udeleženec pridobil licenco
učenca, 
b)   
usposabljanje v enoti, vključno s prehodnim usposabljanjem pred
usposabljanjem na delovnem mestu in usposabljanjem na delovnem mestu, s katerim
bo udeleženec pridobil licenco kontrolorja zračnega prometa, 
c)   
nadaljevalno usposabljanje, s katerim se podaljšuje veljavnost
pooblastil v licenci, 
d)   
usposabljanje inštruktorjev za usposabljanje na delovnem mestu, s
katerim udeleženci pridobijo pooblastilo za inštruktorja, 
e)   
usposabljanje izpraševalcev in/ali ocenjevalcev; 
13.  
»izvajalec usposabljanja« je organizacija, ki jo je za izvajanje ene ali
več vrst usposabljanj certificiral ustrezni nacionalni nadzorni organ; 
14.  
»shema usposobljenosti v enoti« je veljavna shema, ki predstavlja
postopek, s katerim enote vzdržujejo usposobljenost imetnikov licenc; 
15.  
»načrt usposabljanja v enoti« pomeni odobren načrt, ki natančneje
opredeljuje zahtevane procese in čas, po katerem se lahko postopki enote
izvajajo na krajevnem območju pod nadzorom inštruktorja za usposabljanje na
delovnem mestu. 
(2) Ostali izrazi, uporabljeni v tem pravilniku, imajo enak
pomen, kot ga določa Zakon o letalstvu (Uradni list RS, št. 113/06 – uradno
prečiščeno besedilo), Zakon o zagotavljanju navigacijskih služb zračnega
prometa (Uradni list RS, št. 30/06 – uradno prečiščeno besedilo) in Uredba (ES)
št. 549/2004 Evropskega parlamenta in Sveta z dne 10. marca 2004 o določitvi
okvira za oblikovanje enotnega evropskega neba (okvirna uredba) (UL L št. 96 z
dne 31. 3. 2004, str. 1).
3. člen
(pristojnosti)
(1) V skladu s 5. in 166. členom Zakona o letalstvu (Uradni
list RS, št. 113/06 – uradno prečiščeno besedilo) je pristojni organ za nadzor
po tem pravilniku ministrstvo, pristojno za promet (v nadaljnjem besedilu:
organ). 
(2) Ne glede na druge določbe tega pravilnika, ki se nanašajo
na zagotavljanje podatkov, si uradna oseba, ki vodi postopek, priskrbi po
uradni dolžnosti podatke o dejstvih, o katerih vodi uradno evidenco slovenski
organ ali nosilec javnega pooblastila, ki mu je pooblastilo izdal slovenski
organ.
4. člen
(načela licenciranja)
(1) Storitve kontrole zračnega prometa smejo izvajati le
kontrolorji zračnega prometa z licencami, ki so izdane v skladu s tem
pravilnikom. 
(2) Prosilci za licenco morajo dokazati, da so usposobljeni
za delo kontrolorja zračnega prometa ali za učenca kontrolorja zračnega
prometa. Ta dokazila, ki izkazujejo njihove sposobnosti, se nanašajo na znanje,
izkušnje, spretnosti in na jezikovna znanja. 
(3) Licenca je izključna last osebe, kateri je bila dodeljena
in ki jo je podpisala. 
(4) V skladu s prvim odstavkom 14. člena tega pravilnika je: 
a)    
licenco, rating ali pooblastilo mogoče začasno preklicati, če obstaja
utemeljen sum glede usposobljenosti kontrolorja zračnega prometa ali v primeru
kršenja delovnih obveznosti, ki jih opravlja na podlagi licence; 
b)    
licenco mogoče razveljaviti v primeru hude malomarnosti ali zlorabe. 
(5) Licenca učenca kontrolorja zračnega prometa pooblašča
imetnika za zagotavljanje storitev kontrole zračnega prometa pod nadzorom
inštruktorja za usposabljanje na delovnem mestu. 
(6) Licenca vključuje postavke iz priloge I, ki je sestavni
del tega pravilnika. Licenca se izda v slovenskem in angleškem jeziku. 
(7) Izvajalec navigacijskih služb mora zagotoviti, da so
kontrolorji zračnega prometa zadostno usposobljeni glede varnosti, varovanja in
obvladovanja kriznih situacij, ki so povezane z izvajanjem njihovih nalog na
delovnem mestu. 
(8) Ne glede na prejšnje določbe tega člena sme storitve
službe informacij za letenje (FIS) izvajati oseba, ki izpolnjuje pogoje iz točk
a), c) in d) prvega odstavka 5. člena tega pravilnika in ki ima certifikat o
opravljenem usposabljanju za FIS. (delno
prenehal veljati)
(9) Ne glede na prejšnje določbe tega člena sme storitve
letališke službe informacij za letenje (AFIS) izvajati oseba, ki izpolnjuje
pogoje iz točk a), c) in d) prvega odstavka 5. člena tega pravilnika in ki ima
certifikat o opravljenem usposabljanju za AFIS. (delno
prenehal veljati)
5. člen
(pogoji za pridobitev licence)
(1) Licence učenca kontrolorja zračnega prometa se smejo
dodeliti kandidatom, ki: 
a)    
so stari vsaj 18 let in imajo dokazilo o končani vsaj srednješolski
izobrazbi ali izobrazbi, s katero se lahko vpišejo na univerzo ali enakovredno
ustanovo; pri tem se lahko upoštevajo tudi podobne stopnje izobrazbe, če se z
oceno izobrazbene stopnje prosilca, ki ne izpolnjuje tega pogoja izobrazbe,
ugotovi, da ima kandidat izkušnje in izobrazbo, ki mu dajejo upravičene
možnosti za uspešno usposabljanje za kontrolorja zračnega prometa; 
b)    
so uspešno končali odobreno začetno usposabljanje, ustrezno ratingu in
pooblastilu, če je ustrezno, kot je to določeno v delu A priloge II, ki je
sestavni del tega pravilnika; 
c)    
imajo veljavno zdravniško spričevalo; 
d)    
so dokazali zadostno stopnjo jezikovnega znanja v skladu z zahtevami,
navedenimi v prilogi III, ki je sestavni del tega pravilnika. 
Licenca učenca kontrolorja zračnega prometa
mora vsebovati najmanj en rating in eno pooblastilo, če je to primerno. 
(2) Licence kontrolorja zračnega prometa se sme dodeliti
kandidatom, ki: 
a)    
so stari vsaj 21 let; 
b)    
so imetniki licence učenca kontrolorja zračnega prometa in so končali
odobren načrt usposabljanja v enoti ter uspešno opravili ustrezno preverjanje
znanja ali ocenjevanje v skladu z zahtevami iz dela B priloge II tega
pravilnika; 
c)    
imajo veljavno zdravniško spričevalo; 
d)    
so dokazali zadostno stopnjo jezikovnega znanja v skladu z zahtevami iz
priloge III tega pravilnika. 
(3) Licenca se potrdi na podlagi enega ali več ratingov in
ustreznih pooblastil, pooblastil lokacije in jezikovnih pooblastil, za katera
je bilo usposabljanje uspešno opravljeno. 
(4) Pooblastilo inštruktorja se sme dodeliti imetnikom
licence kontrolorja zračnega prometa, ki: 
a)    
so v neposrednem predhodnem obdobju najmanj enega leta izvajali naloge
služb zračnega prometa v skladu z ratingom in pooblastili, za katera se izvaja
usposabljanje, in so imetniki licence kontrolorja zračnega prometa najmanj dve
leti; 
b)    
so uspešno končali odobren tečaj za inštruktorja usposabljanja na
delovnem mestu in pri tem na podlagi ustreznega preverjanja znanja dokazali
zahtevano znanje in pedagoške sposobnosti. 
(5) Licenci iz prvega in drugega odstavka tega člena se
izdata na obrazcih, katerih vzorca sta prikazana v prilogi I tega pravilnika.
6. člen
(ratingi kontrolorjev zračnega prometa)
Licence morajo vsebovati enega ali več naslednjih ratingov,
ki opredeljujejo vrsto storitve, ki jo imetnik licence lahko zagotavlja: 
a)    
rating vizualne letališke kontrole (ADV) dokazuje, da je imetnik licence
usposobljen za zagotavljanje storitve kontrole zračnega prometa za letališki
promet na letališčih, ki nimajo objavljenih instrumentalnih priletnih in
vzletnih postopkov; 
b)    
rating instrumentalne letališke kontrole (ADI) dokazuje, da je imetnik
licence usposobljen za zagotavljanje storitve kontrole zračnega prometa za
letališki promet na letališčih, ki imajo objavljene instrumentalne priletne in
vzletne postopke, ta licenca pa vsebuje najmanj eno izmed pooblastil, opisanih
v prvem odstavku 7. člena tega pravilnika; 
c)    
rating proceduralne priletne kontrole (APP) dokazuje, da je imetnik
licence usposobljen za zagotavljanje storitve kontrole zračnega prometa za
zrakoplove v prihodu, odhodu ali v preletu brez uporabe opreme za nadzor
zračnega prometa; 
d)    
rating nadzorne priletne kontrole (APS) dokazuje, da je imetnik licence
usposobljen za zagotavljanje storitve kontrole zračnega prometa za zrakoplove v
prihodu, odhodu ali v preletu z uporabo opreme za nadzor zračnega prometa, ta
rating pa vsebuje vsaj eno izmed pooblastil, opisanih v drugem odstavku 7.
člena tega pravilnika; 
e)    
rating proceduralne območne kontrole (ACP) dokazuje, da je imetnik licence
usposobljen za zagotavljanje storitve kontrole zračnega prometa zrakoplovom
brez uporabe opreme za nadzor zračnega prometa; 
f)     
rating nadzorne območne kontrole (ACS) dokazuje, da je imetnik licence
usposobljen za zagotavljanje storitve kontrole zračnega prometa za zrakoplove z
uporabo opreme za nadzor zračnega prometa, in vsebuje vsaj eno izmed
pooblastil, opisanih v tretjem odstavku 7. člena tega pravilnika.
7. člen
(pooblastila)
(1) Rating instrumentalne letališke kontrole (ADI) mora
vsebovati najmanj enega izmed naslednjih pooblastil: 
a)    
pooblastilo stolpne kontrole (TWR), ki dokazuje, da je imetnik
usposobljen za zagotavljanje kontrole, kjer se letališka kontrola izvaja z ene
delovne pozicije; 
b)    
pooblastilo kontrole gibanja po tleh (GMC), ki dokazuje, da je imetnik
licence usposobljen za zagotavljanje kontrole gibanja na tleh; 
c)    
pooblastilo nadzora gibanja po tleh (GMS), dodeljeno kot dopolnilo
pooblastilu kontrole gibanja po tleh in pooblastilu stolpne kontrole, ki
dokazuje, da je imetnik licence usposobljen za zagotavljanje kontrole gibanja
po tleh s pomočjo sistemov za nadzor gibanja po površini letališča; 
d)    
pooblastilo kontrole v zraku (AIR), ki dokazuje, da je imetnik licence
usposobljen za zagotavljanje kontrole v zraku; 
e)    
pooblastilo letališke radarske kontrole (RAD), dodeljeno kot dopolnilo
pooblastilu kontrole v zraku in pooblastilu stolpne kontrole, ki dokazuje, da
je imetnik licence usposobljen za zagotavljanje letališke kontrole s pomočjo
radarske opreme za nadzor. 
(2) Rating nadzorne priletne kontrole (APS) mora vsebovati
najmanj enega izmed naslednjih pooblastil: 
a)    
pooblastilo radar (RAD), ki dokazuje, da je imetnik licence usposobljen
za zagotavljanje storitve priletne kontrole z uporabo primarnega ali
sekundarnega radarja; 
b)    
pooblastilo precizni priletni radar (PAR), dodeljeno kot dopolnilo
pooblastilu radar, ki dokazuje, da je imetnik licence usposobljen za
zagotavljanje preciznih priletov, kontroliranih s tal, z uporabo preciznega
priletnega radarja, zrakoplovom v končnem priletu na vzletno-pristajalno stezo;
c)    
pooblastilo nadzorni priletni radar (SRA), dodeljeno kot dopolnilo
pooblastilu radar, ki dokazuje, da je imetnik licence usposobljen za
zagotavljanje nepreciznih priletov, kontroliranih s tal, z uporabo opreme za
nadzor, zrakoplovom v končnem priletu na vzletno-pristajalno stezo; 
d)    
pooblastilo avtomatski odvisni nadzor (ADS), ki dokazuje, da je imetnik
licence usposobljen za zagotavljanje storitve priletne kontrole z uporabo
opreme za avtomatski odvisni nadzor; 
e)    
pooblastilo terminalna kontrola (TCL), dodeljeno kot dopolnilo
pooblastilu radar ali avtomatski odvisni nadzor, ki dokazuje, da je imetnik
usposobljen za zagotavljanje storitve kontrole zračnega prometa z uporabo
katerekoli opreme za nadzor zračnega prometa, zrakoplovom, ki se nahajajo v
določenem terminalnem območju in/ali sosednjih območjih. 
(3) Rating nadzorne območne kontrole (ACS) mora vsebovati
najmanj enega izmed naslednjih pooblastil: 
a)    
pooblastilo radar (RAD), ki dokazuje, da je imetnik licence usposobljen
za zagotavljanje storitev območne kontrole z uporabo radarske opreme za nadzor
zračnega prometa; 
b)    
pooblastilo avtomatski odvisni nadzor (ADS), ki dokazuje, da je imetnik
licence usposobljen za zagotavljanje storitev območne kontrole z uporabo opreme
za avtomatski odvisni nadzor; 
c)    
pooblastilo terminalna kontrola (TCL), dodeljeno kot dopolnilo
pooblastilu radar ali avtomatski odvisni nadzor, ki dokazuje, da je imetnik
usposobljen za zagotavljanje storitev kontrole zračnega prometa z uporabo
katerekoli opreme za nadzor, zrakoplovom, ki se nahajajo v določenem
terminalnem območju in/ali sosednjih območjih; 
d)    
pooblastilo oceanska kontrola (OCL), ki dokazuje, da je imetnik
usposobljen za zagotavljanje storitev kontrole zračnega prometa zrakoplovom, ki
se nahajajo na območju oceanske kontrole.
8. člen
(jezikovna pooblastila)
(1) Za pridobitev licence kontrolorja zračnega prometa mora
kandidat dokazati sposobnost govora in razumevanja angleškega jezika na
zadovoljivi ravni. Potrebno znanje angleškega jezika se določi v skladu z
ocenjevalno lestvico znanja jezika iz priloge III tega pravilnika. 
(2) Kontrolorji zračnega prometa, ki v zračnem prostoru
Republike Slovenije opravljajo naloge iz četrtega odstavka 1. člena tega
pravilnika, morajo poleg znanja angleškega jezika in angleške letalske
frazeologije znati slovenski jezik na zahtevani stopnji in slovensko letalsko
frazeologijo. 
(3) Kontrolorji zračnega prometa, ki v zračnem prostoru
Republike Slovenije opravljajo storitve kontrole zračnega prometa za splošni
zračni promet v zračnem prostoru razredov E, G in F ter v CTR, morajo poleg
znanja angleškega jezika in angleške letalske frazeologije znati tudi slovensko
letalsko frazeologijo. 
(4) Zahtevana stopnja znanja angleškega jezika iz prvega do
tretjega odstavka tega člena in slovenskega jezika iz drugega odstavka tega
člena je 4. stopnja na lestvici za ocenjevanje znanja jezika iz priloge III
tega pravilnika. 
(5) Ne glede na določbe prejšnjega odstavka se zahteva 5.
stopnja na lestvici za ocenjevanje znanja jezika iz priloge III tega
pravilnika, če operativne okoliščine določenega ratinga ali pooblastila
narekujejo višjo stopnjo zaradi nujnih varnostnih razlogov. Ta zahteva se sme
uveljavljati na podlagi varnostne ocene, če je objektivno upravičena,
nediskriminatorna, sorazmerna in pregledna. 
(6) Jezikovno znanje iz prvega, drugega in tretjega odstavka
tega člena se izkazuje s spričevalom, izdanim na podlagi preglednega in
objektivnega postopka presoje. Če postopka presoje ne določi Evropska unija ali
Združeni letalski organi, se uporabijo postopki, ki so določeni v priročniku
ICAO DOC 9835. 
(7) Ne glede na določbo prejšnjega odstavka se znanje
slovenskega jezika kontrolorja zračnega prometa, katerega osnovni (materni)
jezik je slovenski jezik, izkazuje z ustreznim šolskim spričevalom.
9. člen
(pooblastili inštruktorja in izpraševalca ter pooblastila z
omejitvami)
(1) Rating lahko vsebuje tudi eno izmed naslednjih
pooblastil: 
a)    
pooblastilo inštruktorja (INS), ki dokazuje, da je imetnik licence
usposobljen za izvajanje usposabljanja in nadzora na delovnih pozicijah za
območja, ki jih pokriva veljaven rating; 
b)    
pooblastilo izpraševalca (EXM), ki dokazuje, da je imetnik licence
usposobljen za izvajanje preverjanja usposobljenosti, ki jo pokriva veljaven
rating kontrolorja zračnega prometa. 
(2) Rating lahko vsebuje tudi eno ali obe naslednji, na
ozemlje Republike Slovenije omejeni pooblastili: 
a)    
pooblastilo vodje izmene (SUP), ki dokazuje, da je imetnik usposobljen
za vodjo izmene v okviru ratinga, pooblastila in pooblastila lokacije ter za
določeno enoto kontrole zračnega prometa; 
b)    
pooblastilo letališke kontrole (AEO), ki dokazuje, da je imetnik
usposobljen za dajanje nasvetov in informacij, koristnih za varno in učinkovito
izvajanje letov na letališču, na katerem ni zagotovljenega izvajanja služb
zračnega prometa.
10. člen
(pooblastila lokacije)
Pooblastila lokacije dokazujejo, da je imetnik licence
usposobljen za zagotavljanje storitev kontrole zračnega prometa v posebnem
sektorju, skupini sektorjev ali na delovnih pozicijah pod odgovornostjo enote
služb zračnega prometa.
11. člen
(pogoji za vzdrževanje ratingov in ohranjanje veljavnosti
pooblastil)
(1) Pooblastila lokacije so veljavna za začetno obdobje 12
mesecev. Veljavnost tovrstnih pooblastil se podaljša za naslednjih 12 mesecev,
če izvajalec navigacijskih služb zračnega prometa dokaže, da: 
a)    
je kandidat v zadnjih 12 mesecih v okviru pravic iz licence opravil
minimalno število ur, kot je navedeno v odobreni shemi usposobljenosti v enoti;
b)    
je bila kandidatova usposobljenost ocenjena v skladu z delom C priloge
II tega pravilnika; 
c)    
ima kandidat veljavno zdravniško spričevalo. 
Najmanjše število delovnih ur, v katerih se
ne opravljajo inštruktorske naloge, ki so zahtevane za vzdrževanje veljavnosti
pooblastila lokacije, se inštruktorjem za usposabljanje na delovnem mestu
zmanjša za čas, v katerem poučujejo kandidate na delovnih pozicijah, na katere
se nanaša podaljšanje. Smiselno enako velja za pooblastilo izpraševalca. 
(2) Po prenehanju veljavnosti pooblastila lokacije je za
ponovno potrditev veljavnosti pooblastila potreben uspešno končan načrt
usposabljanja v enoti. 
(3) Imetnik ratinga ali pooblastila, ki v obdobju štirih
zaporednih let ni opravljal storitev kontrole zračnega prometa, povezanih z
omenjenim ratingom ali s pooblastilom, lahko začne usposabljanje v enoti za
rating ali pooblastilo, potem, ko je bilo primerno ocenjeno, ali še nadalje
izpolnjuje pogoje za omenjeni rating ali za pooblastilo, in potem, ko je
izpolnil kakršnekoli zahteve po usposabljanju, ki izhajajo iz takšne ocene. 
(4) Jezikovna usposobljenost kandidata se formalno ocenjuje v
rednih časovnih presledkih, razen pri kandidatih, ki so dokazali, da je njihovo
znanje jezika na 6. stopnji na lestvici za ocenjevanje znanja jezika iz priloge
III tega pravilnika. Ti časovni presledki ne smejo biti daljši od treh let za
kandidate, ki dokazujejo znanje jezika na 4. stopnji, in ne daljši od šestih
let za kandidate, ki dokazujejo znanje jezika na 5. stopnji na lestvici za
ocenjevanje znanja jezika iz priloge III tega pravilnika. 
(5) Pooblastilo inštruktorja in pooblastilo izpraševalca sta
veljavni za obdobje 36 mesecev in se lahko podaljšata.
12. člen
(zdravniška spričevala)
(1) Osnovno izdajo zdravniškega spričevala opravi center za
letalsko medicino (v nadaljnjem besedilu: AMC), ki je pooblaščen za izdajo
zdravniških spričeval v skladu s Pravilnikom o zdravstvenih zahtevah, ki jih
mora izpolnjevati letalsko osebje in drugo strokovno osebje, ter o preverjanju
zdravstvene sposobnosti in vodenju evidenc o zdravstveni sposobnosti (Uradni
list RS, št. 72/02 in 62/08). Podaljšanje in obnovo zdravniškega spričevala
lahko opravi AMC ali pooblaščeni zdravnik (v nadaljnjem besedilu: AME). 
(2) Zdravniška spričevala se izdajo skladno z določbami iz
priloge 1 Konvencije o mednarodnem civilnem letalstvu (Licenciranje osebja) in
zahtevami za zdravniška spričevala evropskega razreda 3 kontrolorjev zračnega
prometa, ki jih je določil EUROCONTROL, ki so kot priloga V sestavni del tega
pravilnika. 
(3) Zdravniško spričevalo je veljavno od dneva zdravniškega
pregleda, in sicer za obdobje 24 mesecev do starosti 40 let in za obdobje 12
mesecev nad to starostjo. Zdravniško spričevalo se lahko kadarkoli prekliče, če
to zahteva zdravstveno stanje imetnika. 
(4) Ob poslabšanju zdravstvenega stanja mora imetnik licence
učenca kontrolorja zračnega prometa in imetnik licence kontrolorja zračnega
prometa svoje delodajalce obvestiti o ugotovljenem poslabšanju zdravstvenega
stanja ali vplivu kakršnihkoli psihoaktivnih snovi ali zdravil, zaradi česar bi
bil lahko nezmožen varno in pravilno opravljati naloge v okviru licence.
Izvajalec navigacijskih služb zračnega prometa mora vzpostaviti postopke
obveščanja in ukrepe za spremljanje poslabšanja zdravstvenega stanja ter vpliva
uporabe psihoaktivnih snovi in zdravil na izvajanje kontrole zračnega prometa.
Medicinske varnostne zahteve za izvajanje privilegijev kontrolorja zračnega
prometa so določene v prilogi VI, ki je sestavni del tega pravilnika. 
(5) Oseba, ki se ne strinja z rezultatom zdravstvenega
pregleda, se lahko pritoži in zahteva, da zdravstveni pregled opravi komisija.
Glede pritožb in zahtev za komisijski zdravstveni pregled se uporabljajo
določbe četrtega in petega odstavka 51. člena Zakona o letalstvu (Uradni list
RS, št. 113/06 – uradno prečiščeno besedilo). 
(6) (prenehal
veljati).
13. člen
(certifikacija izvajalcev usposabljanja)
(1) Zagotavljanje usposabljanja kontrolorjev zračnega
prometa, vključno s tem povezanim postopkom ocenjevanja, je predmet
certifikacije. 
(2) Zahteve za certifikacijo so povezane s strokovno in z
operativno usposobljenostjo ter s primernostjo za organizacijo usposabljanja,
kot je določeno v 1. točki priloge IV, ki je sestavni del tega pravilnika. 
(3) Prošnje za certifikacijo se predložijo organu države
članice, v kateri je glavni kraj delovanja kandidata za izdajo certifikata
izvajalca usposabljanja in, če obstaja, tudi sedež podjetja tega kandidata.
Certifikat se izda, če izvajalec usposabljanja, ki vloži prošnjo, izpolnjuje
zahteve, navedene v 1. točki priloge IV tega pravilnika. Certifikati se lahko
izdajo za vsako vrsto usposabljanja ali v kombinaciji z drugimi storitvami
navigacijskih služb zračnega prometa, pri čemer se določena vrsta usposabljanja
in določena storitev navigacijskih služb zračnega prometa certificira kot sklop
storitev. 
(4) V certifikatih se navedejo podatki iz 2. točke priloge IV
tega pravilnika. 
(5) Skladnost z zahtevami in s pogoji, navedenimi v
certifikatu, se redno preverja v okviru upravno-strokovnega nadzora. Če se
ugotovi, da imetnik certifikata teh zahtev ali pogojev ne izpolnjuje več, se
odredi odprava ugotovljenih neskladij, kar lahko vključuje tudi odvzem
certifikata. 
(6) V Republiki Sloveniji se priznajo vsi certifikati, izdani
v drugi državi članici Skupnosti. 
(7) Certifikat velja ob pogoju stalnega nadzora največ tri
leta, če ni prej preklican. Če se je v tem obdobju zgodila enoletna prekinitev
usposabljanja, se z iztekom enoletnega obdobja certifikat po uradni dolžnosti
prekliče. Preklic se objavi na spletni strani ministrstva, pristojnega za
promet.
14. člen
(zagotavljanje skladnosti s standardi usposobljenosti)
(1) Zahtevana raven usposobljenosti, ki je za kontrolorje
zračnega prometa nujno potrebna pri opravljanju dela v skladu z zahtevanimi
varnostnimi standardi, se zagotavlja s spremljanjem in z nadziranjem
usposabljanja kontrolorjev zračnega prometa v okviru upravno-strokovnega
nadzora. Pristojnosti organa so: 
a)    
izdajanje in preklic licenc, ratingov in pooblastil, za katere je bilo
opravljeno ustrezno usposabljanje in ocenjevanje; 
b)    
vzdrževanje in začasen odvzem ratingov in pooblastil ter s tem pravic,
ki izhajajo iz njih; 
c)    
certificiranje izvajalcev usposabljanja; 
d)    
odobritev tečajev usposabljanja, načrtov usposabljanja v enoti in shem
usposobljenosti v enoti; 
e)    
potrditev izpraševalcev ali ocenjevalcev usposobljenosti; 
f)     
spremljanje in pregled sistemov usposabljanja; 
g)    
vzpostavitev ustreznih mehanizmov za obveščanje, pritožbe in zahteve. 
(2) Na zahtevo imetnika licence kontrolorja zračnega prometa
ali pristojnega nadzornega organa druge države članice Skupnosti se podatki
ministrstva, pristojnega za promet, ki so povezani z nalogami iz prejšnjega
odstavka, posredujejo tudi pristojnemu nadzornemu organu druge države članice
Skupnosti, če je to potrebno za učinkovito uporabo tega pravilnika, zlasti v
primerih, ki se nanašajo na svobodo gibanja kontrolorjev zračnega prometa
znotraj Skupnosti. 
(3) Podatkovne baze, kjer se hranijo podatki o
usposobljenosti vseh imetnikov slovenskih licenc in veljavnosti njihovih
pooblastil, se vodijo v registru letalskega osebja ministrstva, pristojnega za
promet. Kot dopolnitev teh podatkov morajo operativne enote izvajalcev
navigacijskih služb zračnega prometa voditi podatke o efektivnih urah,
opravljenih v sektorju, skupini sektorjev ali na delovnih pozicijah, za vsakega
imetnika licence, ki dela v enoti, in te podatke na zahtevo predložiti
pooblaščenim uradnim osebam. 
(4) Imetniku licence, ki je pooblaščen za izvajanje nalog
izpraševalca ali ocenjevalca usposobljenosti za usposabljanje v enoti in
nadaljevalno usposabljanje, se izda potrdilo. Potrdilo je ob pogoju stalnega
nadzora veljavno za obdobje treh let in se lahko podaljša. 
(5) Upravno-strokovni nadzor izvajalcev usposabljanja se
opravlja z rednimi pregledi in s pregledi na kraju samem. Upravno-strokovni
nadzor izvajalcev usposabljanja se nanaša zlasti na zagotavljanje dejanske
usklajenosti usposabljanja s standardi, določenimi v tem pravilniku.
15. člen
(vzajemno priznavanje licenc kontrolorjev zračnega prometa)
(1) Ob upoštevanju pogojev iz 8. člena tega pravilnika se
priznajo licence in z njimi povezani ratingi, pooblastila in jezikovna
pooblastila, ki so jih izdali nacionalni nadzorni organi druge države članice
Skupnosti v skladu z določbami tega pravilnika, kot tudi spremna zdravniška
spričevala, če je imetnik licence star najmanj 21 let. 
(2) Če imetnik licence kontrolorja zračnega prometa, ki jo je
izdal pristojni organ druge države članice Skupnosti, uporablja pravice iz
licence v Republiki Sloveniji, ima pravico, da jo zamenja za slovensko licenco
brez dodatnih pogojev. 
(3) Za odobritev pooblastila lokacije, za katerega je vložil
prošnjo, mora kandidat izpolniti pogoje, povezane s tem pooblastilom, in sicer
glede enote, sektorja ali delovne pozicije. Izvajalec usposabljanja upošteva
pri pripravi načrta usposabljanja v enoti pridobljena znanja in izkušnje
kandidata. 
(4) Odločba o načrtu usposabljanja v enoti iz prejšnjega
odstavka se izda najpozneje v šestih tednih po predložitvi dokazil, in to ne
glede na odloge zaradi kakršnihkoli pritožb. Pri tem se upoštevajo načela
nediskriminatornosti in sorazmernosti.

Priloga
I: Specifikacije za licence
Priloga
II: Zahteve za usposabljanje
Priloga
III: Zahteve za znanje jezikov
Priloga
IV: Zahteve in pogoji, ki jih je treba priložiti certifikatom, dodeljenim
izvajalcem usposabljanja
Priloga
V: Zahteve za zdravniška spričevala evropskega razreda 3 kontrolorjev zračnega
prometa (EMC 3)
Priloga
VI: Medicinske varnostne zahteve za izvajanje privilegijev kontrolorja zračnega
prometa

Pravilnik o licenci kontrolorja zračnega
prometa (Uradni list RS, št. 7/09) vsebuje naslednje prehodne in
končno določbo:
»16. člen
(prehodne določbe)
(1) Določbe točk a) in b) drugega odstavka 5. člena tega
pravilnika se ne uporabljajo za imetnike licenc kontrolorja zračnega prometa,
ki jim je bila izdana licenca pred 17. majem 2008. 
(2) Usposabljanja za učenca kontrolorja zračnega prometa in
kontrolorja zračnega prometa, ki so se začela v skladu z določbami Pravilnika o
licencah, ratingih, pooblastilih, usposabljanju in izpitih kontrolorjev
zračnega prometa (Uradni list RS, št. 79/05 in 66/06) in ki do uveljavitve tega
pravilnika niso bila zaključena z izdajo predpisane licence, se končajo v
skladu s tem pravilnikom.
17. člen
(prenehanje veljavnosti)
(1) Z dnem uveljavitve tega pravilnika preneha veljati
Pravilnik o licencah, ratingih, pooblastilih, usposabljanju in izpitih
kontrolorjev zračnega prometa (Uradni list RS, št. 79/05 in 66/06). 
(2) Z dnem uveljavitve tega pravilnika prenehajo veljati
določbe Pravilnika o zdravstvenih zahtevah, ki jih mora izpolnjevati letalsko
osebje in drugo strokovno osebje ter o preverjanju zdravstvene sposobnosti in
vodenju evidenc o zdravstveni sposobnosti (Uradni list RS, št. 72/02 in 62/08)
glede zdravstvenih zahtev za osebje iz drugega in tretjega odstavka 1. člena
tega pravilnika.
18. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije.«.

Uredba o izvajanju izvedbene uredbe (EU) o
skupnih zahtevah za izvajalce storitev upravljanja zračnega prometa/izvajanja
navigacijskih služb in drugih funkcij omrežja za upravljanje zračnega prometa
ter njihov nadzor (Uradni list RS, št. 67/19) v zvezi z delnim prenehanjem veljavnosti
določb osmega in devetega odstavka 4. člena pravilnika določa:
»7. člen
(prenehanje veljavnosti)
Z dnem uveljavitve te uredbe prenehata veljati določbi osmega
in devetega odstavka 4. člena Pravilnika o licenci kontrolorja zračnega prometa
(Uradni list RS, št. 7/09) v delih, ki se nanašata na certifikat o opravljenem
usposabljanju za FIS in certifikat o opravljenem usposabljanju za AFIS, ki pa
se uporabljata do 2. januarja 2020.«;
ter vsebuje naslednjo končno določbo:
»9. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Pravilnik o zdravstveni sposobnosti letalskega
in drugega strokovnega osebja (Uradni list RS, št. 4/20) v zvezi s prenehanjem veljavnosti
tretjega odstavka 1. člena in šestega odstavka 12. člena pravilnika določa:
»6. člen
Z dnem uveljavitve tega pravilnika prenehata veljati: 
-       
[…] 
-       
tretji odstavek 1. člena in šesti odstavek 12. člena Pravilnika o licenci
kontrolorja zračnega prometa (Uradni list RS, št. 7/09).«;
ter vsebuje naslednjo končno določbo:
»7. člen
Ta pravilnik začne veljati petnajsti dan po objavi v Uradnem
listu Republike Slovenije.«.