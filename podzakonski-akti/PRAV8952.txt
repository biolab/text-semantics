1. člen
S tem pravilnikom se določajo pogoji, pod katerimi
organizacijam iz prvega odstavka 4. člena Zakona o preprečevanju pranja denarja
in financiranja terorizma (Uradni list RS, št. 60/07; v nadaljnjem besedilu:
zakon) za nekatere stranke ni treba sporočiti podatkov o gotovinskih
transakcijah na podlagi prvega odstavka 38. člena zakona.
2. člen
Obveznost sporočanja gotovinskih transakcij iz prvega
odstavka 38. člena zakona ne velja za revizijske družbe, samostojne revizorje
ter pravne in fizične osebe, ki opravljajo računovodske storitve ali storitve
davčnega svetovanja.
3. člen
(1) Organizaciji iz prvega odstavka 4. člena zakona ni treba
sporočiti podatkov o določenih gotovinskih transakcijah, če so hkrati
izpolnjeni naslednji pogoji: 
1.     
stranka ima status pravne osebe; 
2.     
stranka je registrirana za opravljanje vsaj ene izmed dejavnosti, ki je
po predpisih, ki urejajo standardno klasifikacijo dejavnosti, uvrščena v: 
- 
področje »G« Trgovina, popravila motornih vozil in izdelkov široke
porabe, 
- 
področje »I« Gostinstvo; 
3.     
stranka opravlja kot glavno vsaj eno izmed dejavnosti iz 2. točke tega
odstavka; 
4.     
če se gotovinska transakcija nanaša na strankino polaganje dnevnih
iztržkov iz naslova prodaje blaga ali storitev v dobro računa, ki ga ima ta
stranka odprtega pri katerikoli organizaciji iz 1. in 2. točke prvega odstavka
4. člena zakona. 
(2) Organizaciji iz prvega odstavka 4. člena zakona prav tako
ni treba sporočiti podatkov o določeni gotovinski transakciji, če to gotovinsko
transakcijo opravlja stranka, za katero se v skladu s prvim odstavkom 33. člena
zakona lahko opravi poenostavljen pregled stranke. 
(3) Organizaciji iz 1., 2., 4. in 10. točke prvega odstavka
4. člena zakona pa ni potrebno sporočiti tudi podatkov o gotovinski
transakciji, ki poteka med organizacijo iz 1., 2. ali 4. točke prvega odstavka
4. člena zakona in organizacijo iz 10. točke prvega odstavka 4. člena zakona in
se hkrati nanaša na odkup ali prodajo tuje gotovine.
4. člen
Z dnem uveljavitve tega pravilnika se preneha uporabljati
Pravilnik o določitvi pogojev, pod katerimi organizacije iz 2. člena zakona o
preprečevanju pranja denarja za določene stranke niso dolžne sporočiti podatkov
o gotovinskih transakcijah (Uradni list RS, št. 1/04).
5. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-16/2008/2
Ljubljana, dne 16. januarja 2008
EVA 2008-1611-0026
dr. Andrej Bajuk l.r. 
Minister za finance