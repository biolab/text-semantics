I. SPLOŠNE DOLOČBE
1. člen
(vsebina)
Ta pravilnik podrobneje določa naloge
strokovnih institucij in upravnih organov pri delovanju mreže za zbiranje
računovodskih podatkov o dohodkih in poslovanju kmetijskih gospodarstev in
predpisuje podrobnejše pogoje, ki jih mora izpolnjevati računovodska pisarna,
vrste in obseg računovodskih podatkov ter način njihove obdelave za izvajanje:
-       
Uredbe Komisije (ES) št. 1242/2008 z dne 8. decembra 2008 o
določitvi tipologije Skupnosti za kmetijska gospodarstva (UL L 335 z dne
13. 12. 2008, str. 3), zadnjič spremenjene z Uredbo Komisije (ES) št.
867/2009 z dne 21. septembra 2009 o spremembi in popravku Uredbe (ES) št.
1242/2008 o določitvi tipologije Skupnosti za kmetijska gospodarstva (UL L št.
248 z dne 22. 9. 2009, str. 17), (v nadaljnjem besedilu: Uredba
1242/2008/ES);
-       
Uredbe Sveta (ES) št. 1217/2009 z dne 30. novembra 2009 o
vzpostavitvi mreže za zbiranje računovodskih podatkov o dohodkih in poslovanju
kmetijskih gospodarstev v Evropski uniji (UL L št. 328 z dne 15. 12. 2009,
str. 27), zadnjič spremenjene z Uredbo (EU) št. 1318/2013 Evropskega parlamenta
in Sveta z dne 22. oktobra 2013 (UL L št. 340 z dne 17. 12. 2013,
str. 1), (v nadaljnjem besedilu: Uredba 1217/2009/ES);
-       
Uredbe Komisije (EU) št. 1291/2009 z dne 18. decembra 2009 o izboru
poročevalskih kmetijskih gospodarstev za določitev dohodkov kmetijskih
gospodarstev (UL L 347, 24. 12. 2009, str. 14), zadnjič spremenjene z
Izvedbeno uredbo Komisije (EU) št. 959/2013 z dne 7. oktobra 2013 o
spremembi Uredbe (EU) št. 1291/2009 o izboru poročevalskih kmetijskih
gospodarstev za določitev dohodkov kmetijskih gospodarstev (UL L št. 265 z dne
8. 10. 2013, str. 3), (v nadaljnjem besedilu: Uredba 1291/2009/EU) in
-       
Izvedbene uredbe Komisije (EU) št. 385/2012 z dne 30. aprila 2012 o
obliki poročila s kmetijskega gospodarstva, ki se uporablja za določanje
dohodkov in analizo gospodarskega delovanja kmetijskih gospodarstev (UL L 127,
15. 5. 2012, str. 1), zadnjič spremenjene z Izvedbeno uredbo Komisije (EU)
št. 1320/2013 z dne 3. decembra 2013 o popravku Izvedbene uredbe Komisije
(EU) št. 385/2012 o obliki poročila s kmetijskega gospodarstva, ki se uporablja
za določanje dohodkov in analizo gospodarskega delovanja kmetijskih
gospodarstev (UL L št. 333 z dne 12. 12. 2013, str. 1), (v nadaljnjem
besedilu: Uredba 385/2012/EU).
2. člen
(pomen izrazov)
V tem pravilniku uporabljeni izrazi imajo
naslednji pomen:
1.     
kmetijsko knjigovodstvo je zbiranje in obdelava računovodskih podatkov s
kmetijskih gospodarstev v skladu z Uredbo 1217/2009/ES;
2.     
FADN je mreža računovodskih podatkov v skladu s prvim odstavkom 1. člena
Uredbe 1217/2009/ES;
3.     
metodologija FADN je v skladu z Uredbo 385/2012/EU opredeljen način in
oblika zapisovanja računovodskih podatkov;
4.     
načrt za izbor poročevalskih kmetij je načrt, izdelan na osnovi
predpisanega števila kmetijskih gospodarstev od celotnega števila kmetijskih
gospodarstev, določenih tipov kmetovanja, ekonomske velikosti in določenih
območij v skladu z Uredbo 1242/2008/ES in Uredbo 1291/2009/ES;
5.     
poročevalska kmetija je kmetijsko gospodarstvo, ki je sklenilo pogodbo z
ministrstvom pristojnim za kmetijstvo (v nadaljnjem besedilu: ministrstvo) za
vodenje kmetijskega knjigovodstva;
6.     
državni odbor za FADN za Republiko Slovenijo iz 6. člena Uredbe
1217/2009/ES je komisija iz petega odstavka 171. člena Zakona o kmetijstvu
(Uradni list RS, št. 45/08, 57/12, 90/12 – ZdZPVHVVR in 26/14), (v nadaljnjem
besedilu komisija FADN);
7.     
zbirno poročilo je poročilo, ki ga pripravi računovodska pisarna za
informacijski sistem Evropske komisije.
II. MREŽA RAČUNOVODSKIH PODATKOV
3. člen
(delovanje mreže)
V mrežo računovodskih podatkov, za namen iz
drugega odstavka 1. člena Uredbe 1217/2009/ES, so vključeni:
-       
komisija FADN,
-       
notranja organizacijska enota FADN (v nadaljnjem besedilu: NOE FADN),
-       
Statistični urad Republike Slovenije (v nadaljnjem besedilu: SURS),
-       
poročevalske kmetije,
-       
računovodska pisarna,
-       
izvajalec javne službe kmetijskega svetovanja (v nadaljnjem besedilu:
JSKS).
4. člen
(Komisija FADN)
(1) Komisija FADN ima naslednji
pristojnosti:
-       
potrdi načrt za izbor poročevalskih kmetij;
-       
potrdi letno poročilo o delovanju mreže računovodskih podatkov, ki
vsebuje tudi poročilo o izvajanju načrta za izbor poročevalskih kmetij in ga
posreduje ministru v vednost.
(2) Komisija FADN sprejema odločitve
soglasno. V primeru, da soglasja ni, sprejme odločitev generalni direktor
direktorata, pristojnega za kmetijstvo.
5. člen
(NOE FADN)
(1) Za izvajanje nalog organa za zvezo
iz 7. člena Uredbe 1217/2009/ES je pristojen NOE FADN ministrstva.
(2) NOE FADN skrbi za delovanje mreže
računovodskih podatkov. Pri tem zlasti:
1.     
spremlja predpise in spremembe predpisov s svojega delovnega področja in
o njih obvešča komisijo FADN ter računovodsko pisarno;
2.     
vodi seznam poročevalskih kmetij, ki vodijo računovodstvo po
metodologiji FADN;
3.     
pripravlja pogodbe za poročevalske kmetije in računovodsko pisarno;
4.     
pripravlja navodila za računovodsko pisarno;
5.     
nadzira usklajenost obrazcev s predpisano metodologijo in izdelavo
poročil poročevalskih kmetij;
6.     
pripravlja gradiva za komisijo FADN;
7.     
pripravlja letno poročilo o delovanju mreže računovodskih podatkov, ki
ga posreduje komisiji FADN;
8.     
je skrbnik proračunske postavke za sredstva, ki jih prejme iz
proračunskih sredstev Evropske unije za pravilna poročila poročevalskih kmetij
in skrbnik proračunske postavke za sredstva, ki jih Republika Slovenija namenja
za izvajanje mreže računovodskih podatkov;
9.     
za Evropsko komisijo, Odbor iz 19.b člena Uredbe 1217/2009/ES ali
komisijo FADN pravočasno:
- 
pripravi seznam poročevalskih kmetij, ki vodijo kmetijsko knjigovodstvo
po metodologiji FADN,
- 
zbere izpolnjena poročila poročevalskih kmetij in preveri njihovo
pravilnost,
- 
na podlagi predloga načrta iz prvega odstavka 6. člena tega pravilnika
pripravi načrt za izbor poročevalskih kmetij za posamezno obračunsko obdobje in
usklajen načrt pošlje v potrditev komisiji FADN,
- 
usklajuje delovanje vseh sodelujočih v mreži računovodskih podatkov;
10.  
pripravi in javno objavi analize o vodenju kmetijskega knjigovodstva po
metodologiji FADN;
11.  
pripravi anonimizirane podatke za namene iz 11. člena tega
pravilnika.
6. člen
(SURS)
(1) SURS pripravi predlog načrta za
izbor poročevalskih kmetij.
(2) SURS izračuna standardne prihodke
in jih v elektronski obliki s podatki za njihovo določitev, v skladu s prvim
odstavkom 6. člena Uredbe 1242/2008/ES in šestim odstavkom 5.b člena Uredbe
1217/2009/ES, posreduje Evropski komisiji (Eurostatu).
7. člen
(poročevalska kmetija)
(1) Nosilec kmetijskega gospodarstva,
ki vodi kmetijsko knjigovodstvo, v skladu s sklenjeno pogodbo z ministrstvom,
vzpostavi in vodi kmetijsko knjigovodstvo ter posreduje računovodske podatke
poročevalske kmetije računovodski pisarni.
(2) Nosilec kmetijskega gospodarstva
posreduje računovodski pisarni računovodske podatke na obrazcih, ki so
objavljeni na spletni strani ministrstva.
(3) Ne glede na prejšnji odstavek
lahko nosilec kmetijskega gospodarstva, v dogovoru z računovodsko pisarno, vodi
kmetijsko knjigovodstvo v elektronski obliki z uporabo računalniškega programa.
8. člen
(računovodska pisarna)
Naloge in obveznosti računovodske pisarne
so zlasti:
-       
preveriti računovodske podatke, ki jih vodijo poročevalske kmetije v
skladu z navodili NOE FADN drugimi viri podatkov;
-       
na podlagi preverjenih računovodskih podatkov poročevalskih kmetij pripraviti
poročila poročevalskih kmetij;
-       
posredovati NOE FADN ustrezno izpolnjeno zbirno poročilo poročevalskih
kmetij v predpisani obliki in predpisanem roku;
-       
posredovati ustrezne odgovore na vprašanja Evropske komisije, komisije
FADN ali NOE FADN
-       
enkrat letno posredovati ministrstvu analize podatkov o poslovanju
kmetijskih gospodarstev.
9. člen
(podrobnejši pogoji za izbor računovodske
pisarne)
Podrobnejši pogoji, ki jih mora
izpolnjevati računovodska pisarna, so:
-       
registracija za opravljanje dejavnosti vodenja kmetijskega knjigovodstva
(SKD M69.200 – Računovodske, knjigovodske in revizijske dejavnosti: davčno
svetovanje);
-       
število in izobrazba zaposlenih: računovodska pisarna mora imeti najmanj
tri zaposlene, od katerih mora imeti vsaj en izobrazbo, pridobljeno po
študijskih programih prve stopnje v skladu z zakonom, ki ureja visoko šolstvo,
oziroma raven izobrazbe, pridobljeno po študijskih programih, ki v skladu z
zakonom ustreza izobrazbi najmanj prve stopnje. Skupna vsota tedenskih ur
zaposlenih mora znašati vsaj 90 ur tedensko. Vsaj en izmed zaposlenih mora
imeti izobrazbo kmetijske, agronomske, zootehniške ali hortikulturne smeri;
-       
reference na področju vodenja računovodstva za kmetijsko dejavnost ali
kmetijskega knjigovodstva: vsaj en izmed zaposlenih v računovodski pisarni ali
nosilec dejavnosti mora imeti vsaj tri letne izkušnje s področja vodenja
računovodstva za kmetijsko dejavnost ali kmetijskega knjigovodstva pri čemer
mora opravljati delo polni delovni čas. Za izkušnje s področja računovodstva za
kmetijsko dejavnost se štejejo izkušnje pri računovodstvu za kmetijska
gospodarstva v skladu s Slovenskimi računovodskimi standardi;
-       
ustrezna tehnična opremljenost: računovodska pisarna mora zagotoviti
obdelavo zbranih podatkov po metodologiji FADN za posamezno kmetijsko
gospodarstvo. Za izpolnjevanje pogoja mora predložiti pogodbo o razvoju
računalniškega programa, ki je namenjen zbiranju in obdelavi podatkov. Iz
pogodbe, ki ni starejša od petih let od dneva objave javnega razpisa, mora
izhajati, da je računovodska pisarna aktivno sodelovala pri razvoju računalniškega
programa in mora biti lastnik ali solastnik programa z avtorsko pravico.
10. člen
(JSKS)
(1) Nosilec kmetijskega gospodarstva,
katerega kmetijsko gospodarstvo je izbrano kot poročevalska kmetija, lahko
pripravlja računovodske podatke sam ali skupaj s kmetijskim svetovalcem JSKS.
(2) Svetovalci JSKS opravljajo
naslednje naloge:
-       
usposabljajo nosilce kmetijskega gospodarstva za vodenje kmetijskega
knjigovodstva;
-       
svetujejo in nudijo pomoč pri vodenju kmetijskega knjigovodstva;
-       
pojasnjujejo rezultate poročil in
-       
obveščajo nosilce kmetijskega gospodarstva o novostih v sistemu FADN.
11. člen
(uporaba podatkov)
Anonimizirani podatki, pridobljeni v skladu
s tem pravilnikom, se uporabljajo tudi za analiziranje učinkov in načrtovanje
ciljev in ukrepov kmetijske politike ter za raziskovalne in svetovalne namene.
III. POROČILA
12. člen
(poročilo o delovanju mreže podatkov)
(1) Poročilo o delovanju mreže
računovodskih podatkov pripravi NOE FADN vsaj enkrat letno in ga posreduje
komisiji FADN in ministru.
(2) Sestavni del poročila iz
prejšnjega odstavka je poročilo o izvajanju načrta za izbor poročevalskih
kmetij, ki vsebuje:
-       
pregled izbranih poročevalskih kmetij glede na tipe kmetovanja in
razrede ekonomske velikosti, določene v skladu z Uredbo 1242/2008/ES in
-       
analizo zabeleženih odstopanj med načrtom za izbor in izbranimi
poročevalskimi kmetijami, o smernicah, ki se jih uporabi za izboljšanje izbora
za naslednje obračunsko leto in o natančnosti pri ocenjevanju računovodskih
podatkov.
13. člen
(opredelitev obračunskega leta)
Podatki poročevalske kmetije se vodijo za
obračunsko leto, ki je enako koledarskemu letu.
14. člen
(poročilo poročevalske kmetije)
Poročilo poročevalske kmetije, ki ga
pripravi računovodska pisarna, mora biti izpolnjeno tako, da so računovodski
podatki zabeleženi in predloženi v skladu z Uredbo 385/2012/ES.

Pravilnik o delovanju mreže za zbiranje
računovodskih podatkov o dohodkih in poslovanju kmetijskih gospodarstev, ki
vodijo kmetijsko knjigovodstvo po metodologiji FADN (Uradni list RS, št. 76/14) vsebuje naslednjo prehodno in
končni določbi:
»IV. PREHODNA IN KONČNI DOLOČBI
15. člen
(dokončanje
postopkov)
Postopki, začeti na podlagi Pravilnika o
delovanju mreže za zbiranje računovodskih podatkov o dohodkih in poslovanju
kmetijskih gospodarstev (Uradni list RS, št. 11/10, 90/10 in 26/14 – ZKme-1B),
se dokončajo v skladu Pravilnikom o delovanju mreže za zbiranje računovodskih
podatkov o dohodkih in poslovanju kmetijskih gospodarstev (Uradni list RS, št.
11/10, 90/10 in 26/14 – ZKme-1B).
16. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o delovanju mreže za zbiranje računovodskih podatkov o
dohodkih in poslovanju kmetijskih gospodarstev (Uradni list RS, št. 11/10,
90/10 in 26/14 – ZKme-1B).
17. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o delovanju
mreže za zbiranje računovodskih podatkov o dohodkih in poslovanju kmetijskih
gospodarstev, ki vodijo kmetijsko knjigovodstvo po metodologiji FADN (Uradni
list RS, št. 43/19) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.