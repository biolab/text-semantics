SPLOŠNE DOLOČBE
1. člen
Ta pravilnik določa kriterije za odpis, delni odpis, odlog in
obročno plačilo dospelih neplačanih prispevkov za programe RTV Slovenija,
zamudnih obresti in stroškov izdaje sklepa o davčni izvršbi (v nadaljevanju:
prispevek) iz razlogov ogroženosti preživljanja v primeru zavezanca – fizične
osebe oziroma iz razlogov preprečitve hujše gospodarske škode v primeru
zavezanca – pravne osebe.
2. člen
Po tem pravilniku se lahko obravnavajo le dospeli neplačani
prispevki. Določbe tega pravilnika se uporabljajo v celoti za zavezance, ki so
fizične osebe oziroma fizične osebe, ki opravljajo dejavnost. Za zavezance, ki
so pravne osebe, se uporabljajo vse določbe tega pravilnika razen tistih, ki se
nanašajo na odpis v celoti in delni odpis.
3. člen
Za člana družine zavezanca – fizične osebe se po tem
pravilniku šteje: 
-       
zakonec ali zunajzakonski partner; 
-       
otrok, pastorek, otrok zakonca ali zunajzakonskega partnerja ali
posvojenec, ki živi z dolžnikom v skupnem gospodinjstvu in ga je ta, njegov
zakonec ali zunajzakonski partner dolžan preživljati; 
-       
mladoletni vnuki, nečaki in bratje oziroma sestre dolžnika, njegovega
zakonca ali zunajzakonskega partnerja, če ta oseba preživlja svoje mladoletne
vnuke, nečake ali brate oziroma sestre, ki so brez staršev; 
-       
odrasla oseba, ki jo je na podlagi zakona ali drugega pravnega naslova
dolžan preživljati kdo od članov družine dolžnika.
ODPIS V CELOTI
4. člen
Dolg se odpiše v celoti, če je bil zavezanec oziroma član njegove
družine prejemnik denarne socialne pomoči po predpisih socialnega varstva v
zadnjih šestih mesecih pred vložitvijo vloge za odpis dolga v celoti, oziroma
če zavezanec in njegovi družinski člani v navedenem obdobju niso imeli nobenih
drugih prihodkov razen denarnih prejemkov, ki so izvzeti iz davčne izvršbe po
zakonu, ki ureja davčni postopek. 
Izpolnitev pogojev iz prejšnjega odstavka se dokazuje s
pravnomočno odločbo pristojnega organa o priznani denarni socialni pomoči
oziroma z dokazili o vrstah prejemkov.
5. člen
Dolg se lahko odpiše v celoti tudi v primeru, da mesečni
dohodki na družino v zadnjih šestih mesecih pred vložitvijo vloge ne presegajo
minimalnega dohodka po predpisih socialnega varstva. 
Izpolnitev pogoja iz prejšnjega odstavka se dokazuje z
dokazili, ki dokazujejo resničnost navedb v vlogi in iz katerih je mogoče
odločiti o vprašanjih, ki jih ureja ta pravilnik, zlasti pa s: 
a)    
potrdili o dohodkih zavezanca in njegovih družinskih članov v obdobju
šestih mesecev pred vložitvijo vloge, 
b)    
potrdilom upravne enote o osebah, ki skupaj z zavezancem (na naslovu
njegovega prebivališča) tvorijo skupno gospodinjstvo s pripisanimi
sorodstvenimi razmerji do zavezanca.
6. člen
V primeru, da bi plačilo obveznosti ogrozilo preživljanje
zavezanca in njegovih družinskih članov, zavod na zahtevo zavezanca pri
odločanju o vlogah upošteva tudi posebne socialne razmere, zdravstveno stanje
in druge posebne okoliščine zavezanca in njegovih družinskih članov. 
Posebne okoliščine zavezanec dokazuje z dokazili, ki dokazujejo
resničnost navedb v vlogi in iz katerih je mogoče odločiti o vprašanjih, ki jih
ureja ta pravilnik. 
Zavod se pri odločanju o vlogah posvetuje tudi s pristojnimi
Centri za socialno delo in po potrebi ugotovi dejansko stanje tudi z ogledom na
terenu.
7. člen
Ne glede na kriterije iz določb, ki se nanašajo na odpis v
celoti, se zavezancu odpisa ne odobri, če zavezanec in člani njegove družine
razpolagajo s prihranki oziroma premoženjem, ki presega vrednost za dodelitev
denarne socialne pomoči po predpisih socialnega varstva.
DELNI ODPIS
8. člen
V primeru okoliščin iz 6. člena tega pravilnika se dolg lahko
odpiše tudi delno, vendar največ do višine 75% dolga, če mesečni dohodki na
družino zavezanca v zadnjih šestih mesecih pred vložitvijo vloge ne presegajo
minimalnega dohodka po predpisih socialnega varstva za več kot 50%. 
Izpolnitev pogoja iz prejšnjega odstavka se dokazuje na
način, predpisan v drugem odstavku 5. člena tega pravilnika.
9. člen
Ne glede na kriterije iz 8. člena tega pravilnika, se
zavezancu delnega odpisa ne odobri, če zavezanec in člani njegove družine
razpolagajo s prihranki oziroma premoženjem, ki presega vrednost za dodelitev
denarne socialne pomoči po predpisih socialnega varstva.
OBROČNO PLAČILO
10. člen
Zavod lahko ugodi vlogi za obročno plačilo zapadlih
obveznosti zavezanca – fizične osebe in samostojnega podjetnika posameznika v
kolikor ugotovi, da bi takojšnje plačilo prispevka ogrozilo preživljanje
zavezanca in njegove družine. 
Zavod lahko ugodi vlogi za obročno plačilo prispevka
zavezanca – pravne osebe, pri katerem je prišlo do začasne plačilne nezmožnosti
iz razlogov, na nastanek katerih ni mogel vplivati, takojšnje plačilo prispevka
pa bi zavezancu povzročilo hujšo gospodarsko škodo. 
Število mesečnih obrokov se določi glede na navedbe zavezanca
o socialnem stanju njegove družine oziroma glede na navedbe o finančnem stanju
zavezanca – pravne osebe, pri čemer slabše stanje predstavlja možnost večjega
števila obrokov. Število obrokov je omejeno na največ dvanajst. 
V primeru nastopa pogojev za odpis oziroma delni odpis lahko
zavezanec, dedič ali pravni naslednik zavezanca poda vlogo za odpis oziroma
delni odpis dolga ne glede na predhodno podano vlogo za obročno plačilo.
ODLOG PLAČILA
11. člen
Zavod lahko ugodi vlogi za odlog plačila zapadlih obveznosti
zavezanca – fizične osebe in samostojnega podjetnika posameznika v kolikor
ugotovi, da bi takojšnje plačilo prispevka ogrozilo preživljanje dolžnika in
njegove družine. 
Zavod lahko ugodi vlogi za odlog plačila prispevka zavezanca
– pravne osebe, pri katerem je prišlo do začasne plačilne nezmožnosti iz
razlogov, na nastanek katerih ni mogel vplivati, takojšnje plačilo prispevka pa
bi zavezancu povzročilo hujšo gospodarsko škodo. 
Rok, za katerega je lahko odobren odlog plačila prispevka je
največ šest mesecev in začne teči od vročitve odločbe, s katero se dovoli odlog
plačila. 
V primeru nastopa pogojev za odpis oziroma delni odpis lahko
zavezanec, dedič ali pravni naslednik zavezanca poda vlogo za odpis oziroma
delni odpis dolga ne glede na predhodno podano vlogo za odlog.
POSTOPEK
12. člen
Vloga za odpis, delni odpis, odlog in obročno plačilo
prispevka se vloži pri Radioteleviziji Slovenija, na naslov: Radiotelevizija
Slovenija, Služba za obračun RTV prispevka, Čufarjeva ulica 2, 1000 Ljubljana.
13. člen
Vlogi za odpis, delni odpis, odlog in obročno plačilo
prispevka je potrebno priložiti vsa dokazila, ki dokazujejo resničnost navedb v
njej in iz katerih je mogoče odločiti o vprašanjih, ki jih ureja ta pravilnik.
14. člen
Kolikor zavod na podlagi podane vloge za odpis oziroma delni
odpis in predloženih dokazov odloči, da dolžnik ne izpolnjuje pogojev za odpis
oziroma delni odpis, pri tem pa ugotovi, da bi bilo dolžniku možno odobriti
obročno plačilo oziroma odlog plačila, ga s tem pisno seznani.
15. člen
O vlogah za odpis, delni odpis, odlog in obročno plačilo se
odloči z odločbo. Odločbo izda generalni direktor zavoda. Zoper odločbo je
dopustna pritožba na ministrstvo, pristojno za kulturo, v petnajstih dneh od
vročitve odločbe. Pritožba zoper odločbo ne zadrži njene izvršitve.
PREHODNE IN KONČNE DOLOČBE
16. člen
Z dnem uveljavitve tega pravilnika prenehata veljati Sklep o
kriterijih za odpis, delni odpis, odlog in obročno odplačevanje prispevka za
opravljanje radijske in televizijske dejavnosti za zavezance – fizične osebe
(Uradni list RS, št. 5/01) in Sklep o kriterijih za odpis, delni odpis, odlog
in obročno odplačevanje prispevka za opravljanje radijske in televizijske dejavnosti
za zavezance – pravne osebe in samostojne podjetnike posameznike (Uradni list
RS, št. 5/01).
17. člen
O vlogah, ki jih je RTV Slovenija prejela pred uveljavitvijo
tega pravilnika in o njih še ni bilo odločeno, se odloči na podlagi kriterijev,
ki jih vsebuje ta pravilnik.
18. člen
Ta pravilnik začne veljati naslednji dan po objavi v Uradnem
listu Republike Slovenije.
Namestnik predsednika
Nadzornega sveta RTV Slovenija
Tomaž Glažar l.r.