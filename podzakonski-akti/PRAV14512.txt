1. člen
(vsebina pravilnika)
Ta pravilnik določa kriterije za izkazovanje pomembnejših
dosežkov delovanja nevladnih organizacij za podelitev statusa nevladne
organizacije v javnem interesu na področjih obrambe, vojnih veteranov, vojnih
invalidov, žrtev vojnega nasilja in vojnih grobišč.
2. člen
(kriteriji za izkazovanje pomembnejših dosežkov na področju
obrambe)
Šteje se, da nevladna organizacija izkazuje pomembnejše
dosežke delovanja na področju obrambe, če izpolnjuje vsaj polovico od
naslednjih kriterijev:
1.     
ohranjanje spomina na dejanja, povezana z nacionalno samobitnostjo,
obrambo državnega ozemlja ali samostojnosti;
2.     
spodbujanje in razvijanje domoljubja, domovinske zavesti, vojaške
tradicije in drugih vrednot, ki so povezane z nacionalno varnostnimi interesi
in poslanstvom Slovenske vojske;
3.     
sodelovanje pri uresničevanju vojaških, obrambnih in nacionalnih
interesov;
4.     
sodelovanje pri usposabljanju mladih in dejavnostih, ki so pomembne za
zagotavljanje vojaške strateške rezerve Slovenske vojske;
5.     
organiziranje, izvajanje ali sodelovanje pri vzgojno-izobraževalnih ali
promocijskih dejavnostih, ki prispevajo k razvoju obrambnega področja;
6.     
organiziranje različnih oblik prostovoljskega dela zaposlenih in
nekdanjih zaposlenih ministrstva, pristojnega za obrambo, ki prispevajo k
povezovanju obrambnih struktur, medgeneracijskemu razumevanju in sožitju;
7.     
dajanje pobud in sodelovanje pri oblikovanju predpisov na področju
obrambe;
8.     
izdajanje strokovne literature, publikacij ter seznanjanje javnosti s
področji delovanja nevladne organizacije.
3. člen
(kriteriji za izkazovanje pomembnejših dosežkov na področju
vojnih veteranov)
Šteje se, da nevladna organizacija izkazuje pomembnejše
dosežke delovanja na področju vojnih veteranov, če izpolnjuje vsaj polovico od
naslednjih kriterijev:
1.     
spodbujanje in razvijanje domoljubja, ohranjanje spomina na dejanja,
povezana z nacionalno samobitnostjo, obrambo državnega ozemlja in
samostojnosti;
2.     
postavitev, obnova ali vzdrževanje spomenikov in spominskih obeležij iz
zgodovinskega obdobja delovanja nevladne organizacije;
3.     
organiziranje spominskih slovesnosti ob državnih praznikih in pomembnih
dogodkih iz slovenske zgodovine;
4.     
organiziranje izobraževanj, usposabljanj in športnih prireditev za mlade
ter izvajanje mirovnega poslanstva;
5.     
zagotavljanje prenosa pomena dogodkov iz slovenske zgodovine za
mednarodno skupnost in delovanje v mednarodnih veteranskih organizacijah;
6.     
dajanje pobud in sodelovanje pri oblikovanju predpisov, ki urejajo
pravice in obveznosti vojnih veteranov ter veteranskih organizacij;
7.     
izdajanje strokovne literature, publikacij ter seznanjanje javnosti s
področji delovanja nevladne organizacije.
4. člen
(kriteriji za izkazovanje pomembnejših dosežkov na področju
vojnih invalidov)
Šteje se, da nevladna organizacija izkazuje pomembnejše
dosežke delovanja na področju vojnih invalidov, če izpolnjuje vsaj polovico od
naslednjih kriterijev:
1.     
izvajanje dejavnosti vključevanja vojnih invalidov v okolje in delo
tako, da organizira, izvaja, ali kako drugače omogoča zlasti zdraviliško in
klimatsko zdravljenje, zdravstveno oskrbo, nego in terapije;
2.     
izvajanje socialnih in drugih programov ter storitev za vojne invalide z
namenom ohranjanja zdravja, socialnih stikov med vojnimi invalidi ter
psihofizične kondicije z rekreacijo;
3.     
organiziranje in izvajanje programov medsebojne pomoči, usposabljanje
vojnih invalidov za samopomoč ter usposabljanje svojcev in prostovoljcev za
življenje in delo z vojnimi invalidi;
4.     
nudenje pomoči pri zagotavljanju in uporabi invalidskih in drugih
tehničnih pripomočkov ter prilagoditvah teh pripomočkov potrebam vojnih
invalidov;
5.     
organiziranje in izvajanje seminarjev, predavanj ali delavnic za
ohranjanje zdravja ter različne oblike podpore v primeru finančne ogroženosti
ali pri izvedbi opravkov, ki omogočajo socialno vključenost;
6.     
dajanje pobud in sodelovanje pri oblikovanju predpisov na področju
vojnih invalidov;
7.     
izdajanje strokovne literature, publikacij ter seznanjanje javnosti s
področji delovanja nevladne organizacije.
5. člen
(kriteriji za izkazovanje pomembnejših dosežkov na področju
žrtev vojnega nasilja)
Šteje se, da nevladna organizacija izkazuje pomembnejše
dosežke delovanja na področju žrtev vojnega nasilja, če izpolnjuje vsaj
polovico od naslednjih kriterijev:
1.     
izvajanje dejavnosti za ohranjanje zgodovinskega izročila žrtev vojnega
nasilja;
2.     
organiziranje spominskih slovesnosti, razstav, predavanj, konferenc,
okroglih miz in drugih oblik organizacij v spomin na žrtve vojnega nasilja;
3.     
organiziranje in izvajanje seminarjev ali delavnic, namenjenih
ohranjanju zdravja;
4.     
nudenje različnih oblik podpore žrtvam vojnega nasilja ob finančni
ogroženosti ali pri izvedbi opravkov, ki omogočajo socialno vključenost;
5.     
skrb za spominska obeležja ter urejanje in upravljanje prostorov,
namenjenih ohranjanju spomina na žrtve vojnega nasilja;
6.     
dajanje pobud in sodelovanje pri oblikovanju predpisov na področju žrtev
vojnega nasilja;
7.     
izdajanje strokovne literature, publikacij ter seznanjanje javnosti s
področji delovanja nevladne organizacije.
6. člen
(kriteriji za izkazovanje pomembnejših dosežkov na področju
vojnih grobišč)
Šteje se, da nevladna organizacija izkazuje pomembnejše dosežke
delovanja na področju vojnih grobišč, če izpolnjuje vsaj polovico od naslednjih
kriterijev:
1.     
spodbujanje in ohranjanje spomina na vojaške osebe, padle v vojni ali
umrle med vojno, in civilne osebe, umrle ali usmrčene med vojno, zaradi vojnih
dogodkov na ozemlju Republike Slovenije ter žrtve vojne, ki so bile v zvezi z
drugo svetovno vojno po 15. 5. 1945 v nasprotju z načeli in pravili pravne
države, po obsodbi ali po izvensodnem postopku usmrčene od organov ali
predstavnikov takratne oblasti na ozemlju Republike Slovenije;
2.     
sodelovanje pri urejanju, varovanju in vzdrževanju vojnih grobišč;
3.     
organiziranje in izvajanje komemorativnih slovesnosti na vojnih
grobiščih;
4.     
izvajanje raziskovalne dejavnosti na področju dokumentarnega in
arhivskega gradiva, povezanega z vojnimi grobišči;
5.     
dajanje pobud in sodelovanje pri oblikovanju predpisov na področju
vojnih grobišč in prikritih vojnih grobišč;
6.     
izdajanje strokovne literature, publikacij ter seznanjanje javnosti s
področji delovanja nevladne organizacije.
7. člen
(izkazovanje izpolnjevanja kriterijev)
Nevladna organizacija izkaže izpolnjevanje kriterijev iz tega
pravilnika s programi delovanja in poročili o izvedenem delu v skladu z 8.
členom Zakona o nevladnih organizacijah (Uradni list RS, št. 21/18) ter z
morebitnimi drugimi dokazili in listinami, s katerimi lahko izkaže pomembnejše
dosežke in rezultate svojega delovanja v javnem interesu.
KONČNI DOLOČBI
8. člen
(prenehanje veljavnosti)
(1) Z dnem uveljavitve tega pravilnika preneha veljati
Pravilnik o določitvi kriterijev za izkazovanje pomembnejših dosežkov delovanja
nevladnih organizacij za podelitev statusa nevladne organizacije v javnem
interesu na področjih obrambe in vojnih veteranov (Uradni list RS, št. 67/18).
(2) Z dnem uveljavitve tega pravilnika se v Pravilniku o
določitvi kriterijev za izkazovanje pomembnejših dosežkov delovanja nevladne
organizacije za podelitev statusa nevladne organizacije v javnem interesu na
področju dela, družine, socialnih zadev in enakih možnosti (Uradni list RS, št.
59/19) v 1. členu za besedo »pravic« črtata vejica in besedilo »vojnih
invalidov, žrtev vojnega nasilja« ter prenehata veljati 8. in 9. člen.
9. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-480/2021-11
Ljubljana, dne 17. januarja 2022
EVA 2021-1911-0025
Mag. Matej Tonin
minister
za obrambo