1. člen
(vsebina)
(1) S to uredbo se sprejmeta:
-       
Načrt upravljanja voda na vodnem območju Donave za obdobje 2016–2021 (v
nadaljnjem besedilu: načrt na VO Donave) in
-       
Načrt upravljanja voda na vodnem območju Jadranskega morja za obdobje
2016–2021 (v nadaljnjem besedilu: načrt na VO Jadranskega morja).
(2) Ta uredba določa podrobnejšo vsebino opisnega dela
načrta na VO Donave in načrta na VO Jadranskega morja.
(3) Ta uredba določa tudi:
-       
vodna telesa površinskih in podzemnih voda, za katera se podaljšajo roki
za doseganje ciljev načrta na VO Donave in načrta na VO Jadranskega morja;
-       
odseke vodotokov in jezer, pomembne za določitev za tip površinske vode
značilnih referenčnih razmer (v nadaljnjem besedilu: referenčni odseki), in
-       
pogoje in omejitve posegov v vodno dobro zaradi zagotavljanja doseganja
ciljev ali ohranjanja ciljev načrta na VO Donave in načrta na VO Jadranskega
morja za referenčne odseke.
(4) Načrt na VO Donave in načrt na VO Jadranskega morja
se štejeta za okoljski izhodišči, ki se nanašata na vode, v skladu z zakonom,
ki ureja varstvo okolja.
2. člen
(vsebina in priloge načrtov upravljanja voda)
(1) Vsebina opisnih delov načrta na VO Donave in načrta
na VO Jadranskega morja je določena v prilogi 1, ki je sestavni del te uredbe.
(2) Načrt na VO Donave in načrt na VO Jadranskega morja
vsebujeta priloge, ki so določene v prilogi 2, ki je sestavni del te uredbe.
(3) Načrt na VO Donave in načrt na VO Jadranskega morja
sta objavljena na spletni strani ministrstva, pristojnega za vode (v nadaljnjem
besedilu: ministrstvo), ter sta dostopna pri ministrstvu.
3. člen
(vodna telesa s podaljšanimi roki za doseganje ciljev
načrtov upravljanja voda)
(1) Vodna telesa površinskih voda, za katera morajo biti
cilji načrta na VO Donave in načrta na VO Jadranskega morja na podlagi
podaljšanja rokov zaradi razlogov, povezanih s tehnično izvedljivostjo ukrepov
za doseganje teh ciljev ali z naravnimi pogoji, doseženi najpozneje do
22. decembra 2027, so:
1.     
VTJ Blejsko jezero (SI1128VT),
2.     
VT Rača z Radomljo (SI1324VT),
3.     
VT Pšata (SI1326VT),
4.     
VT Kamniška Bistrica Stahovica – Študa (SI132VT5),
5.     
VT Kamniška Bistrica Študa – Dol (SI132VT7),
6.     
VT Cerkniščica (SI14102VT),
7.     
VT Rak (SI143VT),
8.     
VT Pivka povirje – Prestranek (SI144VT1),
9.     
VT Pivka Prestranek – Postojnska jama (SI144VT2),
10.  
VT Logaščica (SI146VT),
11.  
VT Ljubljanica povirje – Ljubljana (SI14VT77),
12.  
MPVT Mestna Ljubljanica (SI14VT93),
13.  
UVT Velenjsko jezero (SI1624VT),
14.  
VT Paka Skorno – Šmartno (SI162VT9),
15.  
MPVT zadrževalnik Slivniško jezero (SI168VT3),
16.  
VT Temenica I (SI186VT3),
17.  
VT Krka povirje – Soteska (SI18VT31),
18.  
VT Mestinjščica (SI1922VT),
19.  
VT Sava HE Moste – Podbrezje (SI1VT137),
20.  
VT Sava Podgrad – Litija (SI1VT519),
21.  
VT Sava Boštanj – Krško (SI1VT739),
22.  
VT Rinža (SI21332VT),
23.  
VT Krupa (SI21602VT),
24.  
VT Mislinja Slovenj Gradec – Otiški vrh (SI322VT7),
25.  
VT Meža Črna na Koroškem – Dravograd (SI32VT30),
26.  
VT Ložnica Slovenska Bistrica – Pečke (SI364VT7),
27.  
VT Polskava Zgornja Polskava – Tržec (SI368VT9),
28.  
VT Dravinja Zreče – Videm (SI36VT90),
29.  
VT Pesnica državna meja – zadrževalnik Perniško jezero (SI38VT33),
30.  
VT Pesnica zadrževalnik Perniško jezero – Ormož (SI38VT90),
31.  
MPVT Drava mejni odsek z Avstrijo (SI3VT197),
32.  
MPVT Drava Dravograd – Maribor (SI3VT359),
33.  
MPVT zadrževalnik Ptujsko jezero (SI3VT5172),
34.  
VT Drava Ptuj – Ormož (SI3VT930),
35.  
MPVT zadrževalnik Ormoško jezero (SI3VT950),
36.  
VT Ščavnica povirje – zadrževalnik Gajševsko jezero (SI434VT51),
37.  
VT Ščavnica zadrževalnik Gajševsko jezero – Gibina (SI434VT9),
38.  
VT Ledava zadrževalnik Ledavsko jezero – sotočje z Veliko Krko
(SI442VT91),
39.  
VT Ledava mejni odsek (SI442VT92),
40.  
VT Dragonja Krkavče – Podkaštel (SI512VT51),
41.  
VT Koren (SI6354VT),
42.  
MPVT zadrževalnik Vogršček (SI64804VT) in
43.  
VT Vipava Brje – Miren (SI64VT90).
(2) Ne glede na prejšnji odstavek morajo biti cilji
načrta na VO Donave in načrta na VO Jadranskega morja, ki se nanašajo na
doseganje okoljskih standardov kakovosti za živo srebro v organizmih, na
podlagi podaljšanja rokov zaradi razlogov, povezanih s tehnično izvedljivostjo
ukrepov za doseganje teh ciljev ali z naravnimi pogoji, doseženi najpozneje do
22. decembra 2027 za vsa vodna telesa površinskih voda, razen za vodna
telesa površinskih voda, za katera so ti cilji že doseženi in so:
-       
VT Krupa (SI21602VT),
-       
VT Jadransko morje (SI5VT1),
-       
VT Morje Žusterna – Piran (SI5VT4),
-       
VT Morje – Piranski zaliv (SI5VT5) in
-       
MPVT Škocjanski zatok (SI5VT6).
4. člen
(referenčni odseki)
(1) Referenčni odseki so odseki vodotokov in obale
jezer, na katerih so referenčna mesta, ki so mesta z le zelo majhnimi
spremembami hidromorfoloških, fizikalno-kemijskih in bioloških elementov
kakovosti ekološkega stanja površinskih voda zaradi človekove dejavnosti ter
ustrezajo opredelitvam za zelo dobro ekološko stanje v skladu s predpisom, ki
ureja stanje površinskih voda.
(2) Referenčni odseki so določeni kot:
-       
odseki vodotokov v dolžini 400 m gorvodno in 100 m dolvodno od
referenčnega mesta ter
-       
odseki obale jezera, na katerih je več zaporednih 100-metrskih odsekov z
le zelo majhnimi spremembami hidromorfoloških, fizikalno-kemijskih in bioloških
elementov kakovosti ekološkega stanja površinskih voda zaradi človekove
dejavnosti, ki ustrezajo opredelitvam za zelo dobro ekološko stanje v skladu s
predpisom, ki ureja stanje površinskih voda.
(3) Referenčna mesta iz prvega odstavka tega člena so
določena na podlagi podatkov o:
-       
hidromorfoloških razmerah referenčnega mesta oziroma njegovih
morfoloških razmerah, če gre za jezero;
-       
odvzemih gorvodno od referenčnega mesta, če gre za vodotok;
-       
zadrževalnem času, če gre za jezero;
-       
značilnostih obrežne vegetacije, poplavnih ravnicah, razen če gre za
jezera, in rabi zemljišč na prispevnem območju referenčnega mesta;
-       
fizikalno-kemijskih razmerah referenčnega mesta;
-       
vrednosti saprobnega indeksa na referenčnem mestu oziroma trofičnosti,
če gre za jezero;
-       
bioloških in drugih obremenitvah na referenčnem mestu in
-       
ekološkem stanju površinske vode na referenčnem mestu.
(4) Referenčni odseki in njihove geografske meje so
določene na digitalnem podatkovnem sloju za raven merila 1 : 25.000 v državnem
koordinatnem sistemu. Podatki o referenčnih odsekih in njihovih geografskih
mejah so del informacijskega sistema okolja ter vključujejo zlasti:
-       
identifikacijsko številko referenčnega odseka;
-       
šifro in ime vodnega telesa površinskih voda, kjer je določen referenčni
odsek;
-       
tip površinskih voda za vrednotenje ekološkega stanja (v nadaljnjem
besedilu: ekološki tip), za katerega je določen referenčni odsek;
-       
dolžino referenčnega odseka;
-       
velikost prispevne površine referenčnega odseka in
-       
datum določitve referenčnega odseka.
(5) Na digitalnem podatkovnem sloju za raven merila 1 :
25.000 v državnem koordinatnem sistemu so določeni tudi vodotoki gorvodno od
referenčnih odsekov in odseki vodotokov dolvodno od referenčnih odsekov oziroma
dolvodno od jezera, na katerem so določeni referenčni odseki, do dolvodne meje
ribjega tipa, v katerega je razvrščen referenčni odsek oziroma vodotok na
iztoku iz jezera. Podatki o teh odsekih in njihovih geografskih mejah so del
informacijskega sistema okolja ter vključujejo zlasti:
-       
identifikacijsko številko odseka;
-       
šifro in ime vodnega telesa površinskih voda, kjer je odsek;
-       
ribji tip v skladu s predpisom, ki ureja monitoring stanja površinskih
voda (v nadaljnjem besedilu: ribji tip), v katerega je razvrščen referenčni
odsek;
-       
dolžino odseka vodotoka dolvodno od referenčnega odseka oziroma dolvodno
od jezera, na katerem so določeni referenčni odseki do dolvodne meje ribjega
tipa, v katerega je razvrščen referenčni odsek oziroma vodotok na iztoku iz
jezera, in
-       
datum določitve odseka.
(6) Referenčni odseki iz prvega odstavka tega člena ter
vodotoki in odseki vodotokov iz prejšnjega odstavka so prikazani na
publikacijski karti v približnem merilu 1 : 500.000, ki je sestavni del
opisnega dela načrta na VO Donave in načrta na VO Jadranskega morja.
5. člen
(pogoji in omejitve posegov v vodno dobro)
(1) Na referenčnih odsekih so prepovedani posegi, ki
lahko povzročijo spremembe morfoloških značilnosti.
(2) Na vodotokih gorvodno od referenčnih odsekov in na
njihovi prispevni površini so dovoljeni le posegi, ki ne povzročijo škodljivega
vpliva na referenčne odseke in se v postopku odločanja o izdaji vodnega
soglasja ugotovi, da se zaradi sprememb morfoloških značilnosti, povezanih s
temi posegi, stanje površinske vode na referenčnem odseku ne bo poslabšalo ter
so izpolnjeni drugi pogoji za izdajo vodnega soglasja.
(3) Na vodotokih dolvodno od referenčnih odsekov oziroma
od jezera, na katerem so določeni referenčni odseki, do dolvodne meje ribjega
tipa, v katerega je razvrščen referenčni odsek oziroma vodotok na iztoku iz
jezera, so dovoljeni le posegi, ki ne povzročijo škodljivega vpliva na
referenčne odseke in se v postopku odločanja o izdaji vodnega soglasja ugotovi,
da so izpolnjeni pogoji iz prejšnjega odstavka.
(4) Če gre pri posegu v vodotok iz drugega oziroma
tretjega odstavka tega člena za gradnjo prečnega objekta, mora biti tak objekt
izveden tako, da je zagotovljena prehodnost za vrste rib, značilne za ribji tip
na mestu posega.
6. člen
(obstoječi objekti na referenčnih odsekih)
Ne glede na prvi odstavek prejšnjega člena so na referenčnih
odsekih iz druge alineje drugega odstavka 4. člena te uredbe dovoljeni posegi
zaradi obnove obstoječih pomolov ali gradnje nadomestnih pomolov v skladu z
zakonom, ki ureja Triglavski narodni park, če se v postopku odločanja o izdaji
vodnega soglasja ugotovi, da se zaradi spremembe morfoloških značilnosti,
povezanih s temi posegi, stanje površinske vode na referenčnem odseku ne bo
poslabšalo in so izpolnjeni drugi pogoji za izdajo vodnega soglasja.
7. člen
(prenehanje veljavnosti)
Z dnem uveljavitve te uredbe preneha veljati Uredba o načrtu
upravljanja voda za vodni območji Donave in Jadranskega morja (Uradni list RS,
št. 61/11 in 49/12), drugi odstavek, prva do sedma, deveta, enajsta do dvajseta
in dvaindvajseta do šestindvajseta alineja tretjega odstavka ter četrti
odstavek 3. člena, 5. člen, prvi, tretji, četrti in peti odstavek
6. člena, 8. člen ter prvi odstavek 9. člena pa se uporabljajo še
naprej.
8. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00719-42/2016
Ljubljana, dne 27. oktobra 2016
EVA 2015-2550-0039
Vlada Republike Slovenije
dr. Miroslav Cerar l.r.
Predsednik

Priloga 1: Vsebina
opisanega dela načrta na VO Donava in načrta na VO Jadranskega morja
Priloga 2: Priloge
načrta na VO Donave in načrta na VO Jadranskega morja