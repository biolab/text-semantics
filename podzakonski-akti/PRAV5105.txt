I. SPLOŠNE DOLOČBE
1. člen
(vsebina pravilnika)
Ta pravilnik določa programe strokovnega izpita iz upravnega
postopka (v nadaljnjem besedilu: izpit), sestavo in oblikovanje izpitnih
komisij, način prijave k izpitu, trajanje in način opravljanja izpita, vodenje
evidence o izpitih, izdajanje potrdil o izpitu, plačilo izpitne komisije ter
druga vprašanja v zvezi z opravljanjem izpita.
2. člen
(obseg izpita)
Program izpita obsega določbe splošnega upravnega postopka
ali splošnega in posebnih upravnih postopkov ter drugih predpisov, ki jih
uradna oseba neposredno uporablja pri opravljanju dejanj v upravnem postopku.
3. člen
(program izpita)
(1) Temeljna vsebina izpita iz splošnega upravnega postopka
obsega: 
1.     
temeljna načela, 
2.     
pristojnost za odločanje, 
3.     
stranka in njeno zastopanje, 
4.     
jezik v postopku, 
5.     
občevanje organov in strank, 
6.     
vročanje spisov, 
7.     
roki in naroki ter vrnitev v prejšnje stanje, 
8.     
vzdrževanje reda, 
9.     
stroški postopka, 
10.  
začetek postopka in zahtevki strank, 
11.  
postopek do izdaje odločbe, 
12.  
odločba in sklep, 
13.  
pritožba, 
14.  
izredna pravna sredstva, 
15.  
izvršba, 
16.  
nadzor nad izvajanjem zakona o splošnem upravnem postopku, 
17.  
izvajanje zakona o splošnem upravnem postopku, 
18.  
upravni spor. 
(2) Program izpita je določen posebej za kandidate z
univerzitetno izobrazbo ter z visoko in višjo izobrazbo in posebej za kandidate
s srednjo splošno in srednjo strokovno izobrazbo in je sestavni del tega
pravilnika. 
(3) Kandidat lahko poleg programa iz prejšnjega odstavka
opravlja izpit tudi po posebnem programu za poseben upravni postopek. Poseben
program je lahko določen s strani pristojnega ministra.
4. člen
(podrobnejša vsebina programa)
Program je podlaga za izdelavo podrobnejših vsebin za izpit.
Podrobnejše vsebine vsebujejo pravne vire in literaturo, potrebno za pripravo
na izpit in morajo biti dostopne vsem kandidatom.
II. SESTAVA IN OBLIKOVANJE IZPITNE KOMISIJE
5. člen
(komisija za izpit)
(1) Izpit se opravlja pred komisijo, ki šteje tri člane. 
(2) Člane imenuje minister, pristojen za upravo (v nadaljnjem
besedilu: minister), iz vrst strokovnjakov za upravni postopek. 
(3) Član izpitne komisije mora imeti najmanj univerzitetno
ali visoko strokovno izobrazbo, če ni enakega univerzitetnega programa, in
najmanj pet let delovnih izkušenj.
6. člen
(predsednik izpitne komisije)
Predsednik, ki je določen izmed članov izpitne komisije, vodi
izpitni postopek, skrbi za izpitni red.
7. člen
(zapisnikar)
Zapisnikarja, ki vodi zapisnik o poteku izpita imenuje
minister izmed delavcev, zaposlenih v državnih organih. Imeti mora najmanj
srednjo splošno oziroma srednjo strokovno izobrazbo.
8. člen
(določitev razporeda in sestave komisije in zapisnikarja in
njihove naloge)
Ministrstvo, pristojno za upravo (v nadaljnjem besedilu:
ministrstvo), z mesečnim razporedom določi predsednika in člane izpitnih
komisij (v nadaljnjem besedilu: izpraševalec) za posamezne kandidate, datum in
kraj opravljanja izpita ter zapisnikarja. V razporedu se za vsakega člana
komisije določi, za katerega kandidata določi pisno nalogo. Razpored se pošlje
vsem članom izpitne komisije in zapisnikarjem.
9. člen
(dolžnosti članov izpitne komisije)
(1) Člani izpitne komisije in zapisnikar morajo vestno
opravljati dolžnosti v zvezi z delom v izpitni komisiji, v katero so določeni z
mesečnim razporedom. 
(2) Oseba iz prejšnjega odstavka mora takoj, ko izve za
razlog, zaradi katerega ne bi mogla opraviti svoje dolžnosti v izpitni
komisiji, v katero je določena z razporedom, obvestiti delavca, ki je pristojen
za organizacijo izpitov. 
(3) Minister razreši osebo iz prvega odstavka tega člena, če
ta večkrat krši obveznosti, določene s tem pravilnikom, ter o tem obvesti
predstojnika organa oziroma organizacije, kjer je oseba zaposlena.
III. PRIJAVA IN POSTOPEK OPRAVLJANJA IZPITA
10. člen
(prijava in postopek s prijavo)
(1) Kandidat za opravljanje izpita vloži prijavo na
predpisanem obrazcu pri ministrstvu. 
(2) Kandidat prijavi priloži potrdilo o izobrazbi. 
(3) Ministrstvo obvesti kandidata glede časa, kraja in
vsebine izpita. Obvestilo o datumu izpita se pošlje kandidatu najmanj petnajst
dni pred dnem, določenim za izpit.
11. člen
(opravljanje izpita iz upravnega postopka)
(1) Izpit obsega pisni in ustni del. 
(2) Izpraševalec je dolžan dostaviti nalogo za pisni del
izpita organizacijski enoti ministrstva, ki je pristojna za izpite in preizkuse
znanja, najmanj tri dni pred dnevom izvedbe pisnega dela izpita. 
(3) Ustni del izpita iz upravnega postopka obsega zagovor
pisne naloge in znanje določb splošnega upravnega postopka ali splošnega in
posebnih upravnih postopkov ter drugih predpisov, ki jih uradna oseba
neposredno uporablja pri vodenju ali odločanju v upravnem postopku. 
(4) Pisni del izpita opravlja kandidat pod nadzorstvom
delavca ministrstva oziroma pooblaščene organizacije, ustni del pa pred izpitno
komisijo.
12. člen
(ocena pisnega dela)
Uspeh kandidata pri pisnem delu izpita oceni komisija na
obrazložen predlog člana komisije, ki je predlagal in pregledal pisno nalogo.
13. člen
(ustni del izpita)
(1) Ustni del izpita opravlja kandidat praviloma naslednji
dan po pisnem delu izpita. 
(2) Vprašanja, ki jih postavijo izpraševalci kandidatu pri
ustnem delu izpita, morajo biti taka, da je mogoče iz odgovorov nanje oceniti
kandidatovo znanje iz upravnega postopka.
14. člen
(trajanje izpita)
Pisni del izpita traja največ štiri pedagoške ure, ustni pa
največ 45 minut.
15. člen
(ocena uspeha kandidata)
Uspeh kandidata oceni izpitna komisija z oceno “uspešno“ ali
“neuspešno“.
16. člen
(ugovor)
(1) Kandidat, ki se ne strinja z oceno izpitne komisije,
lahko takoj po razglasitvi ocene poda ugovor ustno na zapisnik. 
(2) V primeru ugovora kandidat ponovno opravlja izpit
najkasneje v treh dneh pred novo izpitno komisijo, ki je sestavljena iz
predsednika prejšnje izpitne komisije ter dveh novih izpraševalcev. Predsednika
nove komisije se določi izmed dveh novih izpraševalcev.
17. člen
(potrdilo o izpitu)
(1) Kandidatu, ki je izpit opravil, se izda potrdilo o
izpitu. Potrdilo podpiše predsednik komisije. 
(2) Potrdilo se vroči kandidatu najkasneje v osmih dneh od
dneva, ko je izpit opravil.
18. člen
(javnost izpita)
Izpit je javen.
IV. EVIDENCA O IZPITIH
19. člen
(zapisnik)
O poteku izpita se za vsakega kandidata vodi zapisnik. Pisna
naloga je priloga zapisnika. Zapisnik podpišejo predsednik, člani komisije in
zapisnikar.
20. člen
(zbirka dokumentov o kandidatu)
Za vsakega kandidata se vodi zbirka dokumentov, ki vsebuje
prijavo k izpitu, potrdilo o izobrazbi kandidata, obvestilo o dnevu opravljanja
izpita in zapisnik o poteku izpita.
21. člen
(evidenca izpitov)
(1) Ministrstvo vodi evidenco izpitov. 
(2) Evidenca iz prejšnjega odstavka vsebuje: 
-       
zaporedno številko, 
-       
priimek in ime kandidata, 
-       
datum in kraj rojstva, 
-       
številko zbirke dokumentov o kandidatu, 
-       
stopnjo in vrsto izobrazbe, 
-       
datum opravljanja izpita, 
-       
uspeh na izpitu. 
(3) Evidenca iz prejšnjega odstavka se hrani trajno, zbirka
dokumentov o kandidatu pa eno leto od dneva opravljanja izpita.
22. člen
(plačilo izpitne komisije)
(1) Predsedniku in članom izpitne komisije ter zapisnikarjem,
pripada plačilo za delo in povračilo stroškov v zvezi z delom v komisiji v
višini, ki jo določi minister. 
(2) Za kandidate, ki so zaposleni v državnih organih, se
zagotavljajo sredstva za delo izpitne komisije v državnem proračunu. 
(3) Za kandidate, ki niso zaposleni v državnih organih, plača
stroške opravljanja izpita delodajalec oziroma kandidat sam po ceniku, ki ga
določi minister.
V. POOBLASTILA ZA IZVAJANJE IZPITA
23. člen
(izdajanje pooblastil)
(1) Pooblastila za izvajanje izpita po tem pravilniku se
izdajajo na podlagi javnega razpisa. 
(2) Z javnim razpisom se določijo pogoji, ki ga mora
izpolnjevati izvajalec izpita po tem pravilniku. 
(3) Ministrstvo izvaja nadzor nad izvajanjem izpitov po tem
pravilniku.
VI. PREHODNA IN KONČNE DOLOČBE
24. člen
(prehodna določba)
Kandidati, ki so vložili vlogo za opravljanje izpita do
začetka veljavnosti tega pravilnika, opravljajo izpit v skladu s predpisi, ki
so veljali v času prijave.
25. člen
(priznavanje izpita)
(1) Kandidat, ki je opravil strokovni izpit v skladu z
drugimi predpisi, ne opravlja izpita po tem pravilniku, če je v programu
opravljenega strokovnega izpita tudi splošni upravni postopek, in je ta program
enake vsebine kot program po tem pravilniku. 
(2) Strokovni izpit iz upravnega postopka se ne prizna
kandidatu, ki je opravil strokovni izpit za imenovanje v naziv.
26. člen
(razveljavitvena določba)
Z dnem uveljavitve tega pravilnika preneha veljati pravilnik
o opravljanju strokovnega izpita iz upravnega postopka (Uradni list RS, št.
46/00).
27. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.
Št. 161-01-20/2003-2
Ljubljana, dne 28. maja 2003.
EVA 2003-1711-0065
dr. Rado Bohinc l. r. 
Minister 
za notranje zadeve

Program
strokovnega izpita iz upravnega postopka za kandidate z višjo in visoko
strokovno ter univerzitetno izobrazbo
Program
strokovnega izpita iz upravnega postopka za kandidate s srednjo in srednjo
strokovno izobrazbo