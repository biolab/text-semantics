I. SPLOŠNE DOLOČBE
1. člen
(1) Ta pravilnik določa pogoje, način in
postopek pri darovanju in pridobivanju človeških tkiv in celic (v nadaljnjem
besedilu: tkiva in celice), informacije o darovanju, merila za vrednotenje,
primernost in izbor darovalcev, odvzem in dokumentiranje postopkov ter vrsto in
obseg testiranja darovanih tkiv in celic z namenom zagotavljanja kakovosti in
varnosti tkiv in celic ter preglednosti na področju darovanja in pridobivanja
tkiv in celic za namen zdravljenja v skladu z Direktivo 2004/23/ES Evropskega
parlamenta in Sveta z dne 31. marca 2004 o določitvi standardov kakovosti in
varnosti, darovanja, pridobivanja, testiranja, predelave, konzerviranja,
shranjevanja in razdeljevanja človeških tkiv in celic (UL L št. 102 z dne 7. 4.
2004, str. 48), zadnjič spremenjena z Uredbo (ES) št. 596/2009 Evropskega
parlamenta in Sveta z dne 18. junija 2009 o prilagoditvi nekaterih aktov, za
katere se uporablja postopek iz člena 251 Pogodbe, Sklepu Sveta 1999/468/ES
glede regulativnega postopka s pregledom – prilagoditev regulativnemu postopku
s pregledom – Četrti del (UL L št. 108 z dne 18. 7. 2009, str. 14), (v
nadaljnjem besedilu: Direktiva 2004/23/ES), in Direktivo Komisije 2006/17/ES z
dne 8. februarja 2006 o izvajanju Direktive 2004/23/ES Evropskega parlamenta in
Sveta o nekaterih tehničnih zahtevah za darovanje, pridobivanje in testiranje
človeških tkiv in celic (UL L št. 38 z dne 9. 2. 2006, str. 40), zadnjič
spremenjeno z Direktivo Komisije 2012/39/EU z dne 26. novembra 2012 o spremembi
Direktive 2006/17/ES o nekaterih tehničnih zahtevah za testiranje človeških
tkiv in celic (UL L št. 327 z dne 27. 11. 2012, str. 24), (v nadaljnjem
besedilu: Direktiva 2006/17/ES). 
(2) Ta pravilnik se uporablja za tkiva in
celice za avtologno in alogensko uporabo, ki se uporabljajo za zdravljenje
ljudi in za izdelavo zdravil.
2. člen
Poleg izrazov, ki so opredeljeni v 4. členu
Zakona o kakovosti in varnosti človeških tkiv in celic, namenjenih za
zdravljenje (Uradni list RS, št. 61/07; v nadaljnjem besedilu: zakon), se v tem
pravilniku uporabljajo še naslednji izrazi, ki pomenijo: 
1.     
»odgovorna oseba« je oseba, imenovana s strani donorskega centra oziroma
ustanove za tkiva in celice, kot je določeno v 23. členu zakona; 
2.     
»možni darovalec« je oseba, ki je v postopku ocenjevanja sposobnosti za
darovanje; 
3.     
»neposredna uporaba« pomeni vsak postopek, kjer so tkiva in celice
darovane in uporabljene brez shranjevanja; 
4.     
»sistem kakovosti« pomeni organizacijsko strukturo, določene
odgovornosti, postopke, procese in sredstva za izvajanje upravljanja kakovosti
ter vključuje vse dejavnosti, ki neposredno in posredno prispevajo h kakovosti;
5.     
»sledljivost« pomeni zmožnost ugotavljanja položaja in identifikacije
tkiva in celice na vsakem koraku od pridobivanja, med predelavo, testiranjem in
shranjevanjem, do razdeljevanja prejemniku ali odstranitvijo, ki vključuje
zmožnost identifikacije darovalca in organizacije za pridobivanje, ki prejme,
predela ali shrani tkiva in celice, ter zmožnost identifikacije prejemnika pri
uporabnikih, kjer tkivo in celice presadijo prejemniku. Sledljivost pomeni tudi
zmožnost ugotavljanja položaja in identifikacije vseh ustreznih podatkov,
povezanih z izdelki in materiali, ki pridejo v stik s tkivi in celicami; 
6.     
»standardni operativni postopki« (v nadaljnjem besedilu: SOP) pomenijo
pisna navodila, ki opisujejo faze posebnega procesa, vključno z materiali in
metodami, ki se uporabljajo, ter pričakovanim končnim izdelkom; 
7.     
»validacija« (ali »kvalifikacija« v primeru opreme ali okolja) pomeni
pripravo dokumentiranega dokaza, ki z visoko stopnjo zagotavlja, da bodo
specifični proces, SOP, kos opreme ali okolje vedno proizvajali izdelek, ki
ustreza svojim vnaprej določenim specifikacijam in kakovostnim lastnostim;
postopek se validira z namenom ovrednotenja delovanja sistema glede njegove
učinkovitosti za predvideno uporabo;
8.     
»Razširjenost« pomeni delež prebivalstva, ki ga je v določenem trenutku
prizadela določena bolezen (prevalenca).
3. člen
Darovanje in pridobivanje človeških tkiv in
celic poteka pod pogoji in na način, da se zagotovi: 
-       
visoka raven kakovosti in varnosti tkiv in celic, 
-       
varovanje zdravja in pravic živih darovalcev, 
-       
varovanje pravic in spoštovanje mrtvih darovalcev, 
-       
varnost postopkov pri uporabi tkiv in celic.
4. člen
Prostovoljno in neplačano darovanje se spodbuja
z ukrepi v skladu s 5. in 13. členom zakona. O rezultatih izvajanja teh ukrepov
Slovenija-transplant poroča Ministrstvu za zdravje, ki o tem obvešča Evropsko
komisijo vsaka tri leta.
II. DAROVANJE TKIV IN CELIC
5. člen
Človeška tkiva in celice darujejo živi ali
mrtvi darovalci v skladu z zakonom ter pod pogoji in na način, kot to določa ta
pravilnik.
1. Živi darovalci
6. člen
Živi darovalci darujejo tkiva in celice v
okolju, ki zagotavlja njihovo zdravje, varnost in zasebnost v ustanovah za
tkiva in celice oziroma donorskih centrih, ki imajo dovoljenje za dejavnost
pridobivanja tkiv in celic.
7. člen
(1) Živi darovalci tkiv in celic pred
darovanjem podpišejo izjavo o poučenosti in soglasju za darovanje in
pridobivanje tkiv in celic, s katero pisno potrdijo, da so navedbe v izjavi
pravilne.
(2) Izjava o poučenosti in soglasju za
darovanje in pridobivanje tkiv in celic, ki jo podpišejo živi darovalci, mora
vsebovati najmanj naslednje navedbe: 
-       
da so prejeli, prebrali in razumeli posredovane pisne in ustne
informacije o namenu in značilnostih darovanja in pridobivanja tkiv in celic,
posledicah in tveganjih, povezanih z darovanjem, predvidenih preiskavah in
varovanju osebnih podatkov, 
-       
da tkiva in celice darujejo prostovoljno oziroma z darovanjem soglašajo,
-       
da so bili seznanjeni o možnosti zastaviti vprašanja v zvezi z
darovanjem in pridobivanjem tkiv in celic, 
-       
da so dobili zadovoljive odgovore na zastavljena vprašanja v zvezi z
darovanjem in pridobivanjem tkiv in celic, 
-       
da imajo pravico dobiti rezultate analitskih testiranj z razlago, 
-       
da so prejeli informacijo o varstvu in zaščiti osebnih podatkov, ki
preprečuje možnost nepooblaščenega razkritja identitete darovalca tkiv in
celic, razkritja podatkov o njegovem zdravju in o izsledkih opravljenega
testiranja odvzetih tkiv in celic, 
-       
da so prejeli pojasnilo o razlogih za pregled darovalca tkiv in celic,
za pridobivanje podatkov o njegovih preteklih boleznih in sedanjem zdravstvenem
stanju, o namenu podajanja izjave o poučenosti in pisnega soglasja za darovanje
in pridobivanje tkiv in celic pred odvzemom celic ali tkiva, 
-       
da so prejeli informacijo o možnosti zavrnitve darovalca tkiv in celic
in razlogih, da se odvzem tkiv in celic ne opravi, če je darovalčevo zdravje
ogroženo pri odvzemu oziroma če je možnost uspešne uporabe tkiv in celic
majhna, 
-       
da so prejeli informacijo o možnosti, da odvzeta tkiva in celice ne bodo
zadoščale zahtevam po kakovosti in varnosti in potrebam predvidene uporabe, 
-       
da so prejeli informacijo o razlogih, zakaj je pomembno, da darovalci
tkiv in celic obvestijo zdravnika, ki je odvzel tkiva in celice, o kateremkoli
dogodku po odvzemu tkiv in celic, 
-       
da se v primeru darovanja tkiv in celic za avtologno uporabo njegova
tkiva in celice lahko uporabijo za nadaljevanje zdravljenja z izdelki iz tkiv
in celic za avtologno uporabo oziroma v primeru darovanja tkiv in celic za
alogensko uporabo uporabijo za alogensko uporabo, 
-       
da so prejeli informacijo, da mora odgovorna oseba oziroma zdravnik
ustanove za tkiva in celice ali odgovorna oseba donorskega centra ravnati v
skladu z zakonodajo, ki ureja področje nalezljivih bolezni, 
-       
da so prejeli informacijo o tem, da je potrebna izrecna privolitev
darovalca, da se lahko tkiva in celice, ki jih ni bilo mogoče uporabiti za
zdravljenje, uporabijo za raziskave, 
-       
da so prejeli informacijo o možnosti, da si darovalci premislijo glede
odločitve o darovanju tkiv in celic, ali o možnosti, da se umaknejo oziroma se
samoizključijo kadarkoli med postopkom odvzema, brez zadrege ali neprijetnih
občutkov, 
-       
da so vsi podatki, ki so jih navedli, resnični, 
-       
datum podpisa izjave darovalca, 
-       
osebno ime osebe, ki je podala informacije o darovanju v pisni in ustni
obliki, z datumom in podpisom. 
(3) Določbe prejšnjega odstavka se
uporabljajo tudi v primeru darovanja delov telesa splavljenega zarodka, če
pisno soglasje da ženska, ki je zarodek nosila. 
(4) Poleg informacij iz drugega odstavka
tega člena morajo darovalci tkiv in celic za avtologno uporabo dobiti tudi
pisne informacije o zdravljenju s celicami in tkivi za avtologno uporabo, ki
jih pripravi ali potrdi odgovorna oseba uporabnika, in vsebujejo naslednje: 
-       
natančno, širši laični javnosti razumljivo izobraževalno gradivo o
bistvenih značilnostih tkiv in celic za avtologno uporabo, postopku njihovega
odvzema, o postopkih obdelave v laboratoriju, o postopkih za zagotavljanje
kakovosti in varnosti obdelovanja v laboratoriju ter o koristnosti obdelave in
uporabe tkiv in celic za zdravljenje; 
-       
podrobne informacije o postopkih in tveganjih pri uporabi tkiv in celic
za zdravljenje; 
-       
razloge, zakaj je pomembno, da prejemniki tkiv in celic obvestijo
zdravnika, ki vodi zdravljenje s tkivi in celicami, o kateremkoli dogodku po
prejemu tkiv in celic, obdelanih v laboratoriju; 
-       
informacijo o odgovornosti zdravnika, ki vodi zdravljenje s tkivi in
celicami za avtologno uporabo, da obvesti darovalca tkiv in celic za avtologno
uporabo, če izsledki testiranja v laboratoriju odstopajo od normalnih vrednosti
in so pomembni za zdravje darovalca tkiv in celic za avtologno uporabo. 
(5) Izjavo o poučenosti in pisnem soglasju
za darovanje in pridobivanje tkiv in celic pripravi ustanova za tkiva in celice oziroma donorski center. Izjava o
poučenosti in pisnem soglasju za darovanje in pridobivanje tkiv in celic za
alogensko uporabo mora vsebovati najmanj navedbe iz drugega odstavka tega
člena. Izjava o poučenosti in pisnem soglasju za darovanje in pridobivanje tkiv
in celic za avtologno uporabo mora vsebovati najmanj navedbe iz drugega
odstavka tega člena in informacijo, zakaj se neuporabljena tkiva in celice za
avtologno uporabo zavržejo in se ne uporabijo za druge bolnike. Za skladnost
izjave o poučenosti in soglasju za darovanje in pridobivanje tkiv in celic z
zahtevami iz tega pravilnika odgovarja odgovorna oseba ustanove za tkiva in
celice oziroma donorskega centra.
8. člen
Krvotvorne matične celice (v nadaljnjem
besedilu: KMC) iz popkovne krvi živorojenega otroka, tkiva
popkovnice in placente se
smejo zbirati in shraniti za presaditev le, če mati da pisno soglasje po
postopku, kot je določeno za vsa druga tkiva in celice. Namen in podrobnejše
pogoje pridobivanja KMC določata 9. člen Zakona o presaditvi delov človeškega
telesa za namen zdravljenja (Uradni list RS, št. 12/00, v nadaljnjem besedilu:
ZOPDCT) in Pravilnik o postopkih zbiranja, shranjevanja in uporabe KMC (Uradni
list RS, št. 45/03).
2. Umrli darovalci
9. člen
Umrli darovalci darujejo tkiva in celice po
pridobljenih soglasjih in odobritvah na način in pod pogoji kakor to določata
ZOPDCT in ta pravilnik.
III. PRIDOBIVANJE TKIV IN CELIC
10. člen
Pridobivanje tkiv in celic obsega: 
1.     
zagotavljanje pogojev za pridobivanje tkiv in celic, 
2.     
vrednotenje in izbor darovalcev, 
3.     
postopek pridobivanja, dokumentiranja, pakiranja in označevanja tkiv in
celic, 
4.     
laboratorijsko testiranje.
1. Zagotavljanje pogojev za pridobivanje
tkiv in celic
11. člen
(1) Pridobivanje tkiv in celic poteka v
skladu s 10., 14. in 20. členom zakona ter pod pogoji in na način kot to določa
ta pravilnik. 
(2) Pridobivanje oziroma odvzem tkiv in
celic poteka v ustanovah za tkiva in celice oziroma donorskih centrih, ki imajo
dovoljenje za opravljanje te dejavnosti.
12. člen
Odgovorna oseba ustanove za tkiva in celice
oziroma donorskega centra zagotovi, da: 
-       
vzpostavitev, vzdrževanje in dopolnjevanje sistema dela zagotavlja
kakovostno in varno darovanje in pridobivanje tkiv in celic ter varovanje
zasebnosti, 
-       
postopki odvzema tkiv in celic ustrezajo vrsti darovalca in vrsti
darovanega tkiva in celic, 
-       
odvzem tkiv in celic opravljajo le osebe, ki so uspešno zaključile
program usposabljanja, ki ga sprejme razširjeni strokovni kolegij (v nadaljnjem
besedilu: RSK), odgovoren za posamezno področje. RSK se lahko odloči, da pri
določenih odvzemih tkiv in celic za avtologno uporabo za zdravnike zadošča
posodobljeno znanje, pridobljeno z ustrezno zdravniško specializacijo, če je to
v skladu z doktrino in izhodišči na področju darovanja in pridobivanja tkiv in
celic, ki jo RSK sprejme, 
-       
je osebju, ki izvaja postopke v zvezi z darovanjem, odvzemom in izborom
darovalca, omogočeno pridobivanje dodatnih znanj s področja darovanja in
komunikacij (s sorodniki umrlega darovalca, z možnim darovalcem, z osebjem v
lastni in drugih organizacijah) in znanja o varovanju osebnih podatkov, 
-       
se uporabljajo oprema in materiali, ki lahko zaščitijo lastnosti tkiva in
celic, ki so potrebne za njihovo končno klinično rabo, in hkrati zmanjša
tveganje za mikrobiološko okužbo med postopkom, zlasti če tkiva in celice ne
morejo biti pozneje sterilizirani, 
-       
osebje upošteva pravila varstva pri delu in zaščite darovalcev (npr.
primerna obleka oziroma zaščita glede na vrsto pridobivanja, omejenost območja
dostopa do darovalca, sterilna oblačila, uporaba rokavic, ščitnikov za obraz,
itn), 
-       
postopki pridobivanja potekajo v skladu s prejšnjim in tem členom tega
pravilnika ter v skladu s standardnimi operativnimi postopki iz 13. člena tega
pravilnika, 
-       
se v primeru umrlega darovalca zabeleži kraj pridobivanja tkiv ali celic
in navede čas, ki je pretekel od smrti do pridobivanja, da se ohrani zahtevane
biološke in fizične lastnosti tkiv in celic, 
-       
se pri odvzemu tkiv in celic iz telesa umrlega darovalca telo
rekonstruira tako, da je čim bolj podobno svojemu anatomskemu videzu, 
-       
se vsak zaplet, ki se zgodi med pridobivanjem in škoduje ali bi lahko
škodoval živemu darovalcu, ter izsledki vsake preiskave za določitev vzroka
zapleta, evidentira, preuči in o tem poroča v skladu s pravilnikom, ki se
nanaša na histovigilanco, 
-       
so vzpostavljeni postopki za zmanjševanje tveganja za okužbo tkiv in
celic s strani osebja, ki je lahko okuženo z nalezljivimi bolezni, 
-       
se za pridobivanje tkiv in celic uporabijo sterilni instrumenti, oprema
in pripomočki, ki so dobre kakovosti, validirani ali certificirani ter redno
vzdrževani za pridobivanje tkiv in celic, 
-       
se za instrumente za večkratno uporabo uporablja validiran postopek
čiščenja in sterilizacije, 
-       
da je osebje ustrezno usposobljeno za delo z instrumenti, opremo in
pripomočki, 
-       
je pred odvzemom darovalec prejel pisne in ustne informacije v zvezi z
zadevnim darovanjem in podpisal izjavo o poučenosti in pisnem soglasju za
darovanje in pridobivanje tkiv in celic, 
-       
da so vzpostavljeni postopki za prenos informacij glede rezultatov
bioloških testiranj med ustanovo za tkiva in celice, ki je odgovorna za
testiranje darovalcev, in ustanovo za tkiva in celice oziroma donorskim
centrom, v katerem je bilo izvedeno pridobivanje tkiv in celic, ter postopki
obravnave osebja, ki je bilo v stiku z okuženim darovalcem, 
-       
da se rezultati bioloških testiranj darovalcev iz 33. člena tega
pravilnika obravnavajo v skladu z zakonom, ki ureja nalezlive bolezni.
13. člen
Donorski center zagotovi posodabljanje SOP,
med katerimi so za vsak donorski center obvezni naslednji postopki, s katerimi
uredi: 
-       
preverjanje identitete darovalca, 
-       
podrobnosti o privolitvi ali odobritvi darovalca ali darovalčeve
družine, 
-       
ocenjevanje meril za izbor darovalcev, 
-       
ocenjevanje potrebnega laboratorijskega testiranja darovalcev, 
-       
postopke za pridobivanje, pakiranje, označevanje ter prevoz tkiv in
celic do točke prihoda v tkivno banko ali, v primeru neposrednega razdeljevanja
tkiv in celic, do klinične skupine, odgovorne za njihovo uporabo ali, v primeru
vzorcev tkiv in celic, do laboratorija za testiranje, 
-       
postopke odvzema, čiščenja in sterilizacije za odstranitev infektivnih
snovi, 
-       
postopke zmanjšanja tveganja za okužbo tkiv in celic s strani osebja, ki
je lahko okuženo z nalezljivimi boleznimi, 
-       
postopke, ki zagotavljajo spoštovanje in dostojanstvo umrlega ter
ohranitev izvirne anatomske oblike trupla v največji možni meri, 
-       
postopke, ki zagotavljajo evidentiranje kraja odvzema in navedbo časa,
ki je pretekel od smrti do odvzema za zagotovitev ohranitve zahtevanih
bioloških oziroma fizičnih lastnosti tkiv in celic, 
-       
postopke, ki zagotavljajo sledljivost tkiv in celic.
2. Vrednotenje in izbor darovalcev
14. člen
Merila za izbor darovalcev temeljijo na
analizi tveganj, povezanih z uporabo posebnih tkiv in celic. Tveganja pri
izboru darovalcev opredeljuje darovalčevo zdravstveno stanje, zdravstvena
anamneza, vedenje v preteklosti, rezultati kliničnih preiskav in
laboratorijskih testov, ki določajo darovalčevo zdravstveno stanje ter v
primeru umrlih darovalcev, izvidi obdukcije.
15. člen
(1) Za oceno primernosti darovalca,
vrednotenje in izbor darovalca je odgovoren zdravnik, specialist za področje
medicine, v katerega sodi darovanje in uporaba tkiv in celic. 
(2) Postopek izbora darovalca je v celoti
dokumentiran. Odgovorna oseba po pridobitvi vseh izvidov sestavi poročilo, ki
ga podpiše odgovorna oseba in zdravnik iz prejšnjega odstavka. To poročilo se lahko
združi s poročilom iz 26. člena tega pravilnika. 
(3) Če donorski center nima zdravnika
ustrezne specialnosti, za vrednotenje in izbor darovalca, sklene sporazum s
tretjo osebo, v katerem so določeni: 
-       
postopki, ki jih je treba upoštevati za zagotovitev skladnosti z merili
za vrednotenje in izbor darovalca, 
-       
vrsta tkiva ali celice oziroma vzorcev tkiv ali celic za testiranje, ki
jih je treba priskrbeti, ter predpisi in SOP, ki jih je treba pri tem
upoštevati. 
(4) Oseba, ki opravi odvzem, je oseba iz tretje
alinee 12. člena tega pravilnika.
2.1. Merila za vrednotenje in izbor
umrlih darovalcev
16. člen
(1) Donorski center ne sme odvzeti tkiv in
celic od mrtvih darovalcev, pri katerih zabeleži ali pri pregledu dokumentacije
ugotovi: 
-       
neznan čas smrti; 
-       
neznan vzrok smrti, razen če vzrok smrti odkrije obdukcija in ni eden od
izključitvenih meril; 
-       
preteklo bolezen neznanega izvora; 
-       
tveganja za prenos bolezni na podlagi izvidov ali pridobljenih podatkov
o rizičnih dejavnikih: 
·     
Za prenos virusnih okužb, infekcij (HIV, akutni
ali kronični hepatitis B, hepatitis C in HTLV I/II, nenadzorovane sistemske
bakterijske, glivične, virusne ali parazitske okužbe), 
·     
Za prenos malignih obolenj, razen če gre za
primarni karcinom bazalnih celic, karcinom in situ na materničnem vratu in
nekatere primarne tumorje na centralnem živčnem sistemu, ki jih je treba
oceniti v skladu s strokovnimi merili. Darovalci z malignimi boleznimi se lahko
ocenijo in upoštevajo za darovanje roženice, razen če imajo retinoblastom,
hematološko neoplazmo in maligne tumorje na notranjem delu očesa, 
·     
Za prenos bolezni, ki jih povzročijo prioni. To
tveganje vključuje: 
a)  posebno izključitev oseb,
pri katerih je bila ugotovljena Creutzfeldt-Jakobova bolezen, ali varianta
Creutzfeldt-Jakobove bolezni ali imajo v družinski anamnezi neiatrogeno
Creutzfeldt-Jakobovo bolezen; 
b)  osebe, ki so v preteklosti
imele hitro napredujočo demenco ali degenerativno nevrološko bolezen, vključno
z boleznimi neznanega izvora; 
c)  prejemnike hormonov,
pridobljenih iz hipofize (npr.: rastni hormon), in prejemnike presadkov
roženice, beločnice in trde možganske ovojnice ter osebe, pri katerih je bila
opravljena nedokumentirana nevrološka operacija (kjer se lahko uporabi trda
možganska ovojnica). Za varianto Creutzfeldt-Jakobove bolezni se lahko
priporočijo nadaljnji previdnostni ukrep; 
·     
Za prenos določenih avtoimunskih in
degenerativnih obolenj; 
-       
tveganja zaradi izpostavljenosti določenim postopkom oziroma dejavnikom:
·     
posebne vakcinacije, zdravljenja z določenimi
hormoni, imunosupresivi, 
·     
potovanja v rizična področja (eksotična
obolenja), 
·     
dializa, 
·     
presaditev s ksenotransplantati, 
·     
izpostavljenost ali uživanje strupenih
substanc, ki se lahko s presadkom prenesejo na prejemnika (npr. cianid, svinec,
baker ...); 
-       
tveganja zaradi katerihkoli drugih dejavnikov tveganja za prisotnost
nalezljive bolezni, imunosupresivne bolezni itn., 
-       
dodatna merila za izključitev so, kadar so darovalci umrli otroci:
okuženost matere z virusom HIV ali pri dojenih otrocih okuženost s katerimkoli
drugim v tem členu naštetim povzročiteljem okužb. 
(2) Ne glede na določbe prvega odstavka
lahko odgovorna oseba donorskega centra na podlagi dokumentirane ocene tveganja
odobri neupoštevanje kateregakoli od meril za izključitev iz tega člena.
2.2. Merila za vrednotenje in izbor živih
darovalcev tkiv in celic za alogensko uporabo
17. člen
(1) Živi darovalci tkiv in celic za
alogensko uporabo so izbrani na podlagi njihovega zdravstvenega stanja in
zdravstvene anamneze, zbrane z vprašalnikom in v osebnem razgovoru, ki ga
opravi oseba, ki opravi odvzem tkiv in celic. Vrednotenje vključuje ustrezne
dejavnike, ki lahko pomagajo pri odkrivanju in presejanju oseb, katerih
darovanje bi lahko ogrozilo zdravje drugih, kot je možnost za prenos bolezni
ali ogroženost lastnega zdravja. Postopek zbiranja ne sme pri nobenem darovanju
vplivati na zdravje ali oskrbo darovalca ali ju ogroziti. V primeru darovanja
krvi iz popkovnice ali amnijske membrane to velja za mater in dojenčka. 
(2) Za izbor živega darovalca tkiv in celic
za alogensko uporabo veljajo vsi izključitveni kriteriji, našteti v prejšnjem
členu, razen prve in druge alinee prvega odstavka prejšnjega člena. Dodatna
izključitvena merila za darovanje tkiv in celic za alogensko uporabo so
nosečnost (razen za darovalce krvnih celic iz popkovine, amnijske membrane in
če je darovalec hematopoetskih progenitornih celic sorojenec) in dojenje ter v
primeru krvotvornih matičnih celic možnost za prenos dednih stanj.
2.3. Merila za vrednotenje in izbor živih
darovalcev tkiv in celic za avtologno uporabo
18. člen
(1) Oseba, ki opravi odvzem, pred odvzemom
opravi fizikalni pregled, pregled zdravstvene anamneze in osebni pogovor (npr.
možnost alergij na zdravila, kot so antibiotiki), opravi ali naroči biološke
teste in katere koli druge ustrezne preglede oziroma testiranja, ki so potrebni
za oceno zdravstvenega stanja darovalca tkiv in celic za avtologno uporabo. 
(2) Če so odstranjeno tkivo in celice
darovalca tkiv in celic za avtologno uporabo namenjeni za shranjevanje ali
gojenje, je treba uporabiti enake minimalne zahteve za biološko testiranje kot
pri živem darovalcu tkiv in celic za alogensko uporabo. 
(3) Pozitivni rezultati testiranja
darovalca tkiv in celic za avtologno uporabo niso nujno ovira, da so tkiva ali
celice ali kateri koli drugi izdelki, pridobljeni iz njih, shranjeni, predelani
in ponovno vsajeni, če so na voljo ustrezni pogoji ali razmere skladiščenja za
preprečitev tveganja za navzkrižno kontaminacijo drugih presadkov oziroma če ni
nobenega tveganja za okužbo z naključnimi dejavniki oziroma za zamenjavo tkiv
ali celic.
2.4 Merila za vrednotenje darovalcev
reproduktivnih celic
19. člen
Merila za vrednotenje darovalcev
reproduktivnih celic so opisana v 4.2 točki tega poglavja.
3. Postopek pridobivanja tkiv in celic
20. člen
Pred začetkom pridobivanja tkiv in celic
mora oseba, ki izvaja odvzem, potrditi in evidentirati: 
-       
da je bila pridobljena izjava iz 7. člena tega pravilnika oziroma
soglasja in odobritve iz 9. člena tega pravilnika, 
-       
na kakšen način je bil darovalec zanesljivo identificiran in kdo ga je
identificiral.
21. člen
Pred začetkom pridobivanja tkiv in celic
mora oseba, ki izvaja odvzem, potrditi, da je živi darovalec: 
-       
razumel zagotovljene informacije iz 7. člena tega pravilnika, 
-       
imel možnost, da zastavi vprašanja in dobi ustrezne odgovore, 
-       
potrdil, da so vse informacije, kolikor mu je znano resnične.
22. člen
Pred začetkom pridobivanja tkiv in celic
mora oseba, ki izvaja odvzem, oceniti darovalca na podlagi meril za vrednotenje
in izbor darovalca tkiv in celic za alogensko ali avtologno uporabo in
darovalca reproduktivnih celic.
3.1 Ocena darovalca tkiv in celic za
avtologno uporabo
23. člen
(1) Oseba, ki izvaja odvzem, pridobi in
evidentira ustrezne podatke o zdravstvenem stanju in vedenju darovalca v skladu
z zahtevami iz 22. člena zakona. 
(2) Oseba, ki izvaja odvzem, podatke iz
prejšnjega odstavka pridobi z vpogledom v zdravstveno dokumentacijo darovalca
in razgovorom z darovalcem. Če je potrebno, podatke pridobi tudi z razgovorom z
darovalčevim lečečim oziroma osebnim zdravnikom. 
(3) Kadar je to potrebno za varnost
darovalca kot tudi za varnost in kakovost darovanih tkiv in celic, možni živi
darovalec opravi laboratorijske in druge medicinske preiskave ter klinični
pregled najmanj v obsegu kot ga določajo merila za izbor darovalca in nalaga
doktrina, kot jo sprejme RSK, odgovoren za posamezno področje. 
(4) Če je to upravičeno, oseba, ki izvaja
odvzem, opravi fizikalni pregled telesa z namenom odkritja znakov, ki sami po
sebi zadoščajo za izključitev darovalca ali ki so lahko ocenjeni glede na
zdravstveno anamnezo in osebno preteklost. 
(5) Oseba, ki izvaja odvzem, pregleda
dokumentacijo o darovalcu in pisno oceni primernost dokumentacije ter
primernost darovalca.
3.2 Ocena darovalca tkiv in celic za
alogensko uporabo
24. člen
(1) Oseba, ki izvaja odvzem, pridobi in
evidentira ustrezne podatke o zdravstvenem stanju in vedenju darovalca v skladu
z zahtevami od prve do vključno šeste alinee 22. člena zakona. 
(2) Oseba, ki izvaja odvzem, pridobi in
evidentira ustrezne podatke o zdravstvenem stanju in vedenju darovalca, ki jih
pridobi s fizikalnim pregledom, z zdravstveno anamnezo, z vpogledom v
zdravstveno dokumentacijo darovalca in razgovorom z darovalcem, po potrebi tudi
z darovalčevim lečečim oziroma osebnim zdravnikom, z opravljenimi biološkimi
testi in drugimi ustreznimi pregledi. 
(3) Kadar je to potrebno za varnost
darovalca kot tudi za varnost in kakovost darovanih tkiv in celic, možni živi
darovalec opravi laboratorijske in druge medicinske preiskave in klinični
pregled najmanj v obsegu kot ga določajo merila za izbor darovalca in nalaga
doktrina, kot jo sprejme RSK, odgovoren za posamezno področje. 
(4) Oseba, ki izvaja odvzem, pregleda
zdravstveno dokumentacijo darovalcu in pisno oceni primernost dokumentacije ter
primernost darovalca, ki temelji na analizi tveganj, povezanih s pripravo in
uporabo zadevnih tkiv in celic za alogensko uporabo.
3.3 Ocena darovalca reproduktivnih celic
25. člen
Ocena darovalca reproduktivnih celic se
izvaja v skladu s 4.2 točko tega poglavja.
3.4 Splošne zahteve, ki jih je treba
upoštevati pri darovanju tkiv in celic
26. člen
(1) Odgovorna oseba zagotovi, da delo
poteka v skladu s 12. členom tega pravilnika. 
(2) Donorski center mora voditi
dokumentacijo o darovalcih, ki obsega podatke iz 22. člena zakona. 
(3) Odgovorna oseba napiše poročilo o
odvzemu tkiv in celic, ki ga predloži ustanovi za tkiva in celice oziroma v
primeru neposredne uporabe, uporabniku tkiv in celic. To poročilo vsebuje
najmanj: 
-       
ime in naslov ustanove za tkiva in celice, v kateri so bile tkiva in
celice pridobljene, 
-       
podatke o darovalcu, načinu identifikacije in o tem kdo ga je identificiral,
-       
opis in identifikacijo pridobljenih tkiv in celic, vključno z vzorci za
testiranje, 
-       
identifikacijo osebe, ki je odgovorna za postopek pridobivanja, vključno
z njenim podpisom, 
-       
datum, čas (po potrebi začetek in konec), lokacija pridobivanja, 
-       
uporabljeni SOP, vključno z vsemi vmesnimi zapleti, ki so se zgodili, 
-       
po potrebi okoljske pogoje objekta za pridobivanje (opis fizičnega
območja, kjer je potekalo pridobivanje), 
-       
za umrle darovalce pogoje, pod katerimi je shranjeno truplo: v
hladilnici (ali ne), čas začetka in konca shranjevanja v hladilnici ter datum
in uro smrti, kjer je to mogoče, identifikacijo ali serijsko številko
uporabljanih reagentov in prevoznih tekočin. 
(4) Ne glede na določbe prejšnjega
odstavka, v primeru pridobivanja sperme, ki se pridobi doma, je to navedeno v
poročilu o pridobivanju, ki vsebuje samo: 
-       
ime in naslov ustanove za tkiva in celice, ki prejme celice, 
-       
identifikacija darovalca, 
-       
datum in čas pridobitve, če je to mogoče. 
(5) Vsi zapisi morajo biti jasni in razločni,
zaščiteni pred nepooblaščenimi spremembami ter shranjeni in nespremenjeni,
takoj na voljo za celotno obdobje, določeno za njihovo shranjevanje v skladu z
zakonodajo s področja evidenc in varstva podatkov v zdravstvu. 
(6) Dokumentacija o darovalcih in poročilo
o odvzemu se hrani najmanj 30 let po klinični uporabi ali do izteka roka
uporabnosti zadevnih tkiv in celic, v ustreznem arhivu.
27. člen
Donorski centri in uporabniki tkiv in celic
Slovenija-transplantu sproti poročajo o vseh pridobljenih, uporabljenih in
neuporabljenih tkivih in celicah.
28. člen
(1) Donorski center vsa pridobljena tkiva
in celice po odvzemu zapakira tako, da se zmanjša tveganje za okužbo.
Zagotoviti mora, da so shranjene pri temperaturah, pri katerih se ohranijo
zahtevane lastnosti in biološko delovanje tkiv in celic. Embalaža mora
preprečiti tudi okužbo oseb, odgovornih za pakiranje ter prevoz tkiv in celic. 
(2) Zapakirane tkiva in celice so
odpremljeni v embalaži, ki je ustrezna za prevoz bioloških materialov in ki
ohranja varnost ter kakovost tkiv in celic v njej. 
(3) Morebitni spremljevalni vzorci tkiv ali
celic za testiranje morajo biti točno označeni, da se zagotovi identifikacija z
darovalcem, in morajo vključevati zapis časa in kraja odvzema vzorca.
29. člen
(1) Donorski center zagotovi, da se ob
odvzemu vsak vsebnik s pridobljenimi tkivi in celicami ter spremljajočimi
vzorci označi z nalepko, ki vsebuje vsaj naslednje podatke: 
-       
enovito določeno identifikacijsko (ID) številko darovalca in 
-       
vrsto odvzetega tkiva in celic. 
(2) Če velikost pakiranja dopušča, so poleg
informacij iz prejšnjega odstavka označene še naslednje informacije: 
-       
datum in čas darovanja, 
-       
opozorila v primeru infektivnosti ali druge biološke ogroženosti, 
-       
uporabljeni dodatki in materiali pri odvzemu, ki imajo lahko vpliv na
uporabo. 
(3) V primeru darovanja za lastno uporabo
je na nalepki oznaka »SAMO ZA AVTOLOGNO UPORABO«. 
(4) Če darovanju neposredno sledi
presaditev oziroma uporaba, je na nalepki tudi identifikacijska oznaka
prejemnika. 
(5) Če velikost nalepke na pakiranju tkiv
in celic ne zadošča, donorski center zagotovi, da so podatki zabeleženi na
dokumentu, ki spremlja odvzeta tkiva in celice. 
(6) Če je bilo tkivo ali celice shranjeno v
več vsebnikih, mora biti ob odvzemu vsak vsebnik označen tako, da je
zagotovljena identifikacija darovalca in odvzetega tkiva in celice. Tudi vsi
krvni vzorci za testiranje morajo biti označeni tako, da je zagotovljena
identifikacija darovalca in odvzetega tkiva in celice. Tudi na vzorcih mora
biti označen kraj in čas odvzema.
30. člen
Kadar so tkiva in celice odpremljene prek
posrednika, mora biti vsaka embalaža za odpremo označena vsaj z naslednjim: 
-       
»TKIVA IN CELICE« in »RAVNATI PREVIDNO«, 
-       
identifikacija ustanove za tkiva in celice, iz katere je paket pripeljan
(naslov in telefonska številka) in kontaktna oseba v primeru težav, 
-       
identifikacija namembne ustanove za tkiva in celice (naslov in
telefonska številka) in kontaktna oseba, ki prevzame dobavljeno pošiljko, 
-       
datum in začetek prevoza, 
-       
specifikacije pogojev prevoza, ki so pomembni za kakovost ter varnost
tkiv in celic, 
-       
v primeru vseh izdelkov iz tkiv in celic se doda naslednje: »PREPOVEDANO
OBSEVANJE«; 
-       
ko je znano, da je izdelek pozitiven na označevalce ustreznih
nalezljivih bolezni, se doda napis »BIOLOŠKO TVEGANJE«, 
-       
v primeru darovalcev tkiv in celic za avtologno uporabo se doda
naslednje: »SAMO ZA AVTOLOGNO UPORABO«, 
-       
specifikacije pogojev shranjevanja (kot je PREPOVEDANO ZAMRZOVANJE).
31. člen
(črtan)
32. člen
Donorski center je dolžan zagotoviti spremljanje
zdravstvenega stanja darovalca po darovanju.
4. Laboratorijsko testiranje darovalcev
4.1 Laboratorijsko testiranje darovalcev,
razen darovalcev reproduktivnih celic
4.1.1. Obvezni biološki testi pred
odvzemom
33. člen
(1) Donorski center zagotovi, da se za vse
darovalce opravijo naslednji biološki testi: 
-       
za HIV 1 in 2: anti – HIV - 1, 2 
-       
za hepatitis B: HBsAg, Anti HBc 
-       
za hepatitis C: Anti – HCV –Ab 
-       
za sifilis. 
(2) Testi za protitelesa HTLV-1 se opravijo
na darovalcih, ki živijo na območjih z močno razširjenostjo bolezni ali
izvirajo iz njih, in darovalcih, katerih spolni partnerji ali starši izvirajo
iz navedenih območij. Dodatni testi za HTLV-1, hepatitis, malarijo, CMV,
toksoplazmo in EBV se opravijo na podlagi kliničnih in epidemioloških zahtev in
odgovorov na osnovna testiranja.
(3) Validirani testni algoritem se uporabi
za izključitev prisotnosti Treponema Pallidum. Če je specifičen ali
nespecifičen test nereaktiven, se lahko tkiva in celice sprostijo za uporabo.
Če je nespecifičen test reaktiven, specifičen test pa je nereaktiven, se tkiva
in celice lahko sprostijo. Če je specifičen test reaktiven, je potrebna
temeljita ocena tveganja za določitev primernosti za klinično uporabo. 
(4) V nekaterih primerih je potrebno
dodatno testiranje, odvisno od darovalčeve preteklosti, izpostavljenosti,
lastnosti darovanega tkiva ali celic (npr. RhD, HLA, malarija, CMV,
toksoplazma, EBV, Trypanosoma cruzi). V skladu z novimi spoznanji, novo
doktrino ali dodatnimi zahtevami mednarodnih organizacij in Evropske unije se
opravijo dodatna testiranja in pregledi. 
(5) Za darovalce tkiv in celic za avtologno
uporabo se pri določanju obveznih bioloških testiranj uporabljajo tudi določbe
tretjega odstavka 18. člena tega pravilnika.
4.1.2. Splošne zahteve pri določanju
bioloških označevalcev
34. člen
Donorski center oziroma ustanova za tkiva in celice pri določanju bioloških
označevalcev zagotovi izpolnjevanje naslednjih zahtev: 
-       
obvezno laboratorijsko testiranje darovalcev izvajajo laboratoriji, ki
so usposobljeni in imajo za to dejavnost dovoljenje ministra, pristojnega za
zdravje, 
-       
laboratorij uporablja komplete za testiranje, ki ustrezajo zahtevam
zakonodaje o in vitro diagnostičnih medicinskih pripomočkih, 
-       
vrsto uporabljenega testa je treba validirati glede na njihov namen v
skladu z razpoložljivimi znanstvenimi dosežki in znanjem, 
-       
biološki testi se opravijo na darovalčevem serumu ali plazmi; ne
opravijo se na drugih tekočinah ali izločkih, kot so prekatna vodica ali očesna
steklovina, razen če je to izrecno klinično določeno z validiranim testom za
takšno tekočino, 
-       
vzorci za testiranje se odvzamejo skladno s SOP, opremo in s podatki, ki
vplivajo na izvedbo testiranja (vrsta biološkega vzorca, datum, čas odvzema,
hemodilucija, imunosupresivna zdravila, čas smrti umrlega darovalca), 
-       
če so možni darovalci izgubili kri in so pred kratkim prejeli darovano
kri, komponente krvi, koloide ali kristaloide, je zaradi hemodilucije vzorca to
treba upoštevati pri vrednotenju rezultatov. Ocena stopnje hemodilucije se
upošteva pri odvzemu vzorca krvi po smrti, če so bili kri, komponente krvi
oziroma koloidi infundirani v 48 urah pred smrtjo ali če so bili kristaloidi
infundirani v uri pred smrtjo. Ocena stopnje hemodilucije se upošteva pri
odvzemu vzorca krvi pred smrtjo, če so bili kri, komponente krvi oziroma
koloidi infundirani v 48 urah pred odvzemom vzorca krvi ali če so bili
kristaloidi infundirani v uri pred odvzemom vzorca krvi, 
-       
ustanove za tkiva in celice lahko sprejmejo tkiva in celice od
darovalcev, katerih plazma je razredčena za več kot 50% le, če so uporabljeni
testni postopki validirani za tako plazmo ali če je na voljo vzorec, odvzet
pred transfuzijo, 
-       
čas pridobitve vzorca krvi mora biti čimprej po smrti oziroma najpozneje
v 24-ih urah po smrti. Vzorce krvi mrtvih darovalcev je treba poleg testiranj
iz prejšnjega člena dodatno testirati s tehniko ojačanja nukleinske kisline
(NAT) za HIV, HBV in HCV. 
-       
v primeru živih darovalcev (razen pri darovalcih tkiv in celic za
alogensko uporabo matičnih celic iz kostnega mozga in periferne krvi, iz
praktičnih razlogov) se vzorci krvi pridobijo v času darovanja, ali, če to ni
mogoče, v sedmih dneh po darovanju (to je »vzorec darovanja«), 
-       
če so tkivo in celice živih darovalcev tkiv in celic za alogensko
uporabo lahko shranjene daljše obdobje, je treba čez 180 dni ponovno opraviti
odvzem vzorca in testiranje. V primeru ponovnega odvzema vzorca se vzorec
darovanja lahko odvzame 30 dni pred in sedem dni po darovanju, 
-       
če tkivo in celice živih darovalcev tkiv in celic za alogensko uporabo
ne morejo biti shranjene daljše obdobje in torej ni možen ponoven odvzem
vzorca, se uporablja vzorec darovanja iz devete alinee tega člena, 
-       
če je pri živem darovalcu (razen pri darovalcih izvornih celic kostnega
mozga in izvornih celic periferne krvi) »vzorec darovanja«, kot je opredeljen v
deveti alinei tega člena, dodatno testiran s tehniko ojačanja nukleinske
kisline (NAT) za HIV, HBV in HCV, se je mogoče izogniti testiranju ponovnega
krvnega vzorca. Ponovnemu testiranju se je mogoče izogniti tudi, če predelava
vključuje korak inaktivacije, ki je bil validiran za zadevne viruse, 
-       
v primeru zbiranja kostnega mozga in izvornih celic periferne krvi se
krvni vzorci odvzamejo za testiranje v 30 dneh pred darovanjem, 
-       
če so darovalci novorojenčki, morajo biti biološki testi opravljeni na
darovalčevi materi, da se preprečijo zdravniško nepotrebni postopki na
dojenčku.
4.2 Laboratorijsko testiranje darovalcev
reproduktivnih celic
4.2.1. Darovanje med partnerjema v
primeru neposredne uporabe
35. člen
Meril za izbor darovalcev in
laboratorijskega testiranja iz 2. in 4. točke tega poglavja ni treba uporabiti
v primeru darovanja reproduktivnih celic med partnerjema za neposredno uporabo.
4.2.2. Darovanje med partnerjema, kadar
ne gre za neposredno uporabo
36. člen
Reproduktivne celice, predelane oziroma
shranjene, in reproduktivne celice, ki so namenjene shranjevanju zarodkov z
zamrzovanjem, morajo izpolnjevati naslednja merila: 
-       
zdravnik, ki odvzame tkivo in celice na podlagi darovalčeve zdravstvene
anamneze in terapevtskih indikacij, določi in dokumentira obrazložitev za
darovanje in varnost za prejemnika ter katerega koli otroka, ki bi se morda
rodil, opravijo se naslednji biološki testi za oceno tveganja za navzkrižno
kontaminacijo: 
-       
HIV 1 in 2 | Anti-HIV-1,2 | 
-       
Hepatitis B | HBsAg Anti-HBc | 
-       
Hepatitis C | Anti-HCV-Ab |. 
V primeru sperme, ki je predelana za
intrauterino osemenitev in ni namenjena shranjevanju, ni potrebno biološko
testiranje, če ustanova za tkiva in celice lahko dokaže, da se za nevarnost
navzkrižnega onesnaženja in izpostavljenosti osebja uporabljajo validirani
postopki: 
-       
če so rezultati testov za HIV 1 in 2, hepatitis B ali hepatitis C
pozitivni ali niso na voljo ali če je znano, da je darovalec vir tveganja za
okužbo, je treba uvesti sistem ločenega shranjevanja, 
-       
testi za protitelesa HTLV-I se opravijo na darovalcih, ki živijo na
območjih z močno razširjenostjo bolezni ali izvirajo iz teh območij, ali
darovalcih, katerih spolni partnerji ali starši izvirajo iz teh območij, 
-       
v nekaterih okoliščinah je lahko potrebno dodatno testiranje, odvisno od
darovalčevih potovanj in izpostavljenosti v preteklosti ter lastnosti
darovanega tkiva ali celic (npr. RhD, malarija, CMV, T. cruzi), 
-       
pozitivni rezultati v skladu z nacionalno zakonodajo niso nujno ovira za
darovanje med partnerjema.
4.2.3. Darovanje, ki ni med partnerjema
37. člen
Donorski center zagotovi, da uporaba
reproduktivnih celic, ki niso namenjene za darovanje med partnerjema,
izpolnjuje naslednja merila: 
-       
darovalci so izbrani na podlagi njihove starosti, zdravstvenega stanja
in zdravstvene anamneze, zbrane z vprašalnikom in v osebnem razgovoru, ki ga
opravi kvalificiran in usposobljen zdravstveni delavec. Ta ocena vključuje
ustrezne dejavnike, ki lahko pomagajo pri odkrivanju in presejanju oseb,
katerih darovanje bi lahko ogrozilo zdravje drugih, kot je možnost za prenos
bolezni (npr. spolno prenosljive okužbe) ali ogroženost lastnega zdravja (npr.
superovulacija, sedacija ali tveganja, povezana s postopkom pridobivanja jajčec
ali psihološke posledice darovalcev), 
-       
testi za HIV 1 in 2, HCV, HBV ter sifilis, ki so opravljeni v skladu s
prvim odstavkom 35. člena tega pravilnika na vzorcu seruma ali plazme
darovalca, morajo biti negativni, pri darovalcih sperme pa morajo biti poleg
tega negativni tudi testi za bakterijo Klamidija, opravljeni na vzorcu urina s
tehniko ojačanja nukleinske kisline (NAT), 
-       
testi za protitelesa HTLV-I se opravijo pri darovalcih, ki živijo na
območjih z močno razširjenostjo bolezni ali izvirajo iz teh območij, ali darovalcih,
katerih spolni partnerji izvirajo iz teh območij ali katerih starši izvirajo iz
teh območij, 
-       
v nekaterih okoliščinah je morda potrebno dodatno testiranje, odvisno od
darovalčeve preteklosti in lastnosti darovanega tkiva ali celic (npr. RhD,
malarija, CMV, T. cruzi), 
-       
za darovalce tkiv in celic za avtologno uporabo veljajo določbe tretjega
odstavka 18. člena tega pravilnika, 
-       
presejalno genetsko testiranje na prisotnost avtosomnih recesivnih
genov, za katere je znano, da so prevladujoči v skladu z mednarodnimi
znanstvenimi dokazi v etničnem okolju darovalca, in ocena tveganja za prenos
dednih stanj, za katere je znano, da so prisotna v družini, se opravi po
pridobitvi soglasja darovalca. Zagotoviti je treba popolne informacije, v
skladu z zakonodajo. Popolne informacije o povezanih tveganjih in sprejetih
ukrepih za njihovo ublažitev se sporočijo in jasno razložijo prejemniku.
4.2.4. Splošne zahteve, ki jih je treba
upoštevati pri določanju bioloških označevalcev
38. člen
Donorski center zagotovi, da: 
-       
se testi opravijo v skladu z določbami od prve do vključno pete alinee
36. člena tega pravilnika, 
-       
za darovanje, ki ni med partnerjema, je treba vzorce krvi odvzeti v času
vsakega darovanja;
-       
je darovana sperma, če darovanje ni med partnerjema, v karanteni najmanj
180 dni, potem pa se zahteva ponovno testiranje. Če je vzorec krvi darovalca,
odvzet med darovanjem, dodatno testiran s tehniko ojačanja nukleinske kisline
(NAT) za HIV, HBV in HCV, se je testiranju ponovnega krvnega vzorca mogoče
izogniti. Ponovnemu testiranju se je mogoče izogniti tudi, če predelava
vključuje korak inaktivacije, ki je bil validiran za zadevne viruse.
-       
za darovanje med partnerjema (ne za neposredno uporabo) je treba vzorce
krvi odvzeti v obdobju treh mesecev pred prvim darovanjem. Za nadaljnja
darovanja med partnerjema istega darovalca je treba nadaljnje krvne vzorce
odvzeti najpozneje 12 mesecev od prejšnjega odvzema vzorca.

Priloga
I. A: Izjava o poučenosti in soglasje za darovanje alogenskih tkiv/celic
Priloga
I. B: Izjava o poučenosti in soglasju za darovanje avtolognih tkiv/celic
Priloga
II. A: odvzem avtolognih tkiv/celic
Priloga
II. B: Izdaja avtolognih tkiv/celic

Pravilnik o darovanju in pridobivanju
človeških tkiv in celic (Uradni list RS, št. 70/08) vsebuje naslednjo končno določbo:
»IV. KONČNA DOLOČBA
39. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o darovanju in pridobivanju človeških tkiv in celic (Uradni list RS,
št. 67/14) vsebuje naslednjo prehodno in
končno določbo:
»PREHODNA IN KONČNA DOLOČBA
22. člen
Donorski centri oziroma ustanove za tkiva
in celice uskladijo svoje delovanje s spremenjeno prvo alineo 34. člena
pravilnika v enem letu od uveljavitve tega pravilnika.
23. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o darovanju
in pridobivanju človeških tkiv in celic (Uradni list RS, št. 79/14) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.