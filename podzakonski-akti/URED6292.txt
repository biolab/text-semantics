I. SPLOŠNE DOLOČBE
1. člen
(vsebina)
Ta uredba določa pogoje in postopek za
podeljevanje koncesije za izvajanje javne službe izdajanje revije s področja
varstva potrošnikov (v nadaljnjem besedilu: koncesija), koncesijska razmerja,
financiranje izvajanja koncesije in nadzor nad izvajanjem koncesije.
2. člen
(koncedent)
Koncedent je Vlada Republike Slovenije,
njene pravice in obveznosti pa v imenu in za račun Republike Slovenije izvršuje
ministrstvo, pristojno za varstvo potrošnikov (v nadaljnjem besedilu:
ministrstvo).
3. člen
(število in območje koncesije)
Za izvajanje javne službe se podeli ena
koncesija za celotno območje Republike Slovenije.
4. člen
(obdobje trajanja koncesije in neprenosljivost
koncesije)
(1) Koncesija je neprenosljiva in se
podeli za pet let.
(2) Koncesija se lahko podaljšuje za
enako obdobje, če so ob njenem poteku izpolnjeni vsi pogoji, predpisani za
njeno pridobitev. Izpolnjevanje pogojev preveri tričlanska strokovna komisija,
imenovana s strani ministra, pristojnega za varstvo potrošnikov. Na predlog
ministrstva in v soglasju z Vlado Republike Slovenije se koncesijsko razmerje
lahko podaljša.
II. PREDMET KONCESIJE IN POGOJI ZA PRIDOBITEV KONCESIJE
5. člen
(predmet koncesije)
(1) Predmet koncesije je izdajanje
revije za potrošnike z naslednjo okvirno vsebino: tematika s področja varstva
potrošnikov, rezultati primerjalnih testov kakovosti izdelkov in storitev,
tematika pravnih institutov in zakonodaje, ki zadeva potrošnikove pravice,
pravne razlage in drugo.
(2) Revija za potrošnike ne sme
vsebovati oglaševalskih sporočil ponudnikov blaga in storitev.
6. člen
(pogoji za pridobitev koncesije)
(1) Koncesijo lahko pridobi
organizacija, ki izpolnjuje naslednje pogoje:
1.     
je nevladna potrošniška organizacija, vpisana v register potrošniških
organizacij pri ministrstvu, ali druga nevladna organizacija, ki je
ustanovljena za varstvo pravic potrošnikov in izvaja posamezne strokovne in
raziskovalne naloge na področju varstva potrošnikov in ki izkazuje
nepridobitnost, nevtralnost in neodvisnost organizacije od interesov ponudnikov
blaga ali storitev,
2.     
proti njej ni uveden postopek prisilne poravnave, stečaja ali
likvidacijski postopek ali ni prenehala poslovati na podlagi sodne ali druge odločbe,
3.     
v zadnjih petih letih pred objavo javnega razpisa in med postopkom
javnega razpisa ni bila pravnomočno obsojena za kaznivo dejanje, povezano z
njenim poslovanjem, oziroma ji ni bila izdana sodna ali upravna odločba, s
katero ji je prepovedano opravljati dejavnost, ki je povezana z izvajanjem
koncesije, in je ta postala izvršljiva,
4.     
ima poravnane vse davke, prispevke in druge obvezne dajatve ali poslovne
obveznosti v skladu s predpisi,
5.     
v zadnjih treh letih ni kršila sprejetih obveznosti iz naslova prejetih
sredstev za izvajanje dejavnosti na področju varstva potrošnikov,
6.     
ima ustrezne strokovne reference, ki jih dokazuje z referencami o delu
na področju varstva potrošnikov za preteklo triletno obdobje.
(2) V javnem razpisu za pridobitev
koncesije po tej uredbi se podrobneje opredelijo pogoji iz prejšnjega odstavka.
7. člen
(merila za izbiro koncesionarja)
(1) Razpisno dokumentacijo pripravi
ministrstvo.
(2) Pri izbiri koncesionarja se
upoštevajo naslednja merila:
-       
strokovna usposobljenost prijavitelja za izdajanje revije za potrošnike,
-       
znanje in izkušnje prijavitelja na drugih področjih varstva potrošnikov,
-       
cena storitve.
III. POSTOPEK PODELITVE KONCESIJE
8. člen
(javni razpis)
(1) Koncesija se podeli z odločbo
Vlade Republike Slovenije na podlagi javnega razpisa, ki ga izvede ministrstvo.
(2) Javni razpis mora vsebovati:
-       
predmet koncesije,
-       
pogoje za pridobitev koncesije,
-       
merila za izbiro koncesionarja,
-       
začetek in obdobje trajanja koncesije,
-       
rok za sprejemanje prijav na javni razpis,
-       
rok za obveščanje prijavljenih organizacij o izbiri in
-       
druge podatke, pomembne za izvajanje koncesije.
(3) Javni razpis se objavi v Uradnem
listu Republike Slovenije in na spletnih straneh ministrstva, traja pa najmanj
15 dni po objavi.
(4) Javni razpis je uspešen, če je do
poteka razpisnega roka predložena vsaj ena veljavna prijava. Prijava je
veljavna, če je pravočasna in izpolnjuje vse zahteve iz javnega razpisa.
9. člen
(strokovna komisija)
(1) Prijave na javni razpis oceni
tričlanska strokovna komisija, ki jo s sklepom imenuje minister, pristojen za
varstvo potrošnikov (v nadaljnjem besedilu: komisija).
(2) Komisija pregleda prispele prijave
z vidika izpolnjevanja razpisnih pogojev in meril. O delu komisije se sestavi
zapisnik, ki mora vsebovati:
-       
kraj, datum in uro pregleda ter ocenitev prijav,
-       
imena članov komisije,
-       
seznam vlagateljev prispelih prijav,
-       
seznam vlagateljev nepopolnih prijav,
-       
analizo prispelih prijav in njihovo oceno glede na razpisna merila,
-       
predlog za izbiro koncesionarja in
-       
pripombe članov komisije.
(3) Komisija pripravi poročilo o
izvedbi javnega razpisa in obrazložen predlog izbire koncesionarja ter ju
predloži ministru.
(4) Člani komisije, ki jih imenuje
minister, morajo ministra opozoriti na morebitno nasprotje interesov, če se med
prijavljenimi na razpis pojavi subjekt, s katerim so kakorkoli povezani oni
sami ali njihovi družinski člani ali če obstajajo druge okoliščine, ki vplivajo
ali bi lahko vplivale na objektivnost in nepristranskost njihovega dela v
komisiji.
IV. KONCESIJSKO RAZMERJE
10. člen
(ureditev koncesijskega razmerja)
(1) Medsebojna razmerja koncedent in
koncesionar podrobneje uredita s koncesijsko pogodbo.
(2) V primeru neskladja med to uredbo
in koncesijsko pogodbo veljajo določbe te uredbe.
(3) Koncesionar mora opravljati javno
službo, za katero mu je na podlagi te uredbe podeljena koncesija, v skladu s to
uredbo in koncesijsko pogodbo.
11. člen
(vsebina koncesijske pogodbe)
S koncesijsko pogodbo se določijo:
-       
obseg opravljanja javne službe,
-       
začetek opravljanja javne službe,
-       
pogoji, pod katerimi mora koncesionar opravljati javno službo,
-       
obveznosti koncesionarja do uporabnikov,
-       
začetek in obdobje trajanja koncesije,
-       
rok za odpoved koncesije in način odpovedi,
-       
sredstva, ki jih za opravljanje javne službe zagotavlja koncedent, in
način financiranja,
-       
obveznost vsebinskega in finančnega poročanja koncesionarja koncedentu,
-       
dolžnost in način poročanja koncesionarja koncedentu o vseh dejstvih in
pojavih, ki lahko vplivajo na opravljanje koncesionirane dejavnosti, in
-       
druge določbe, pomembne za določitev in izvajanje koncesionirane
dejavnosti.
V. PRENEHANJE KONCESIJSKEGA RAZMERJA
12. člen
(načini prenehanja koncesijskega razmerja)
Koncesijsko razmerje preneha s prenehanjem
veljavnosti koncesijske pogodbe, ob prenehanju koncesionarja, če ta nima
pravnih naslednikov, ali z odvzemom koncesije.
13. člen
(prenehanje veljavnosti koncesijske
pogodbe)
(1) Koncesijska pogodba preneha
veljati:
-       
po poteku obdobja, za katero je bila sklenjena,
-       
z odpovedjo koncesije,
-       
s sporazumnim razdrtjem.
(2) Razlogi in pogoji za razdrtje in
odpoved, odpovedni rok in druge medsebojne pravice in obveznosti ob razdrtju
pogodbe se določijo v koncesijski pogodbi.
14. člen
(prenehanje koncesionarja)
(1) Koncesijsko razmerje preneha s
prenehanjem koncesionarja, če ta nima pravnih naslednikov.
(2) Če ima koncesionar pravnega
naslednika, lahko ta v celoti prevzame vse pravice in obveznosti koncesionarja,
če izpolnjuje pogoje za pridobitev koncesije, določene s to uredbo in koncesijsko
pogodbo. Izpolnjevanje pogojev preveri tričlanska strokovna komisija, imenovana
s strani ministra, pristojnega za varstvo potrošnikov. Na predlog ministrstva
in v soglasju z Vlado Republike Slovenije lahko ta stopi v koncesijsko
razmerje.
15. člen
(odvzem koncesije)
Koncedent lahko koncesionarju odvzame
koncesijo, če:
-       
ne izpolnjuje več pogojev za koncesionarja,
-       
ne začne izvajati javne službe, za katero mu je bila podeljena
koncesija, v roku, določenem v koncesijski pogodbi,
-       
krši določbe te uredbe ali koncesijske pogodbe,
-       
preneha izvajati javno službo, za katero mu je bila podeljena koncesija,
pred potekom obdobja, za katero je bila sklenjena koncesijska pogodba,
-       
ne opravlja javne službe strokovno in učinkovito ter skladno z navodili
koncedenta,
-       
organ, pristojen za nadzor nad porabo proračunskih sredstev, ugotovi, da
koncesionar uporablja sredstva nenamensko ali jih uporablja v nasprotju s
koncesijsko pogodbo,
-       
v drugih primerih, določenih s koncesijsko pogodbo.
VI. FINANCIRANJE IZVAJANJA KONCESIJE
16. člen
(zagotavljanje sredstev in priznavanje
upravičenih stroškov)
(1) Sredstva za izvajanje koncesije se
zagotovijo v skladu s sprejetim državnim proračunom.
(2) Vrednost sredstev za posamezno
proračunsko leto in njihovo izplačilo je odvisno od sprejetega Proračuna Republike
Slovenije za tisto leto. Sredstva med posameznimi proračunskim leti niso
prenosljiva.
(3) Koncesionarju se za izvajanje
koncesije priznajo sredstva v višini upravičenih stroškov za izvajanje
koncesije, katerih vrsta in obseg se opredelita z javnim razpisom in
koncesijsko pogodbo, vendar največ v obsegu, predvidenem v državnem proračunu.
17. člen
(način in dinamika plačil)
Način in dinamika plačil koncesionarju se
opredelita s koncesijsko pogodbo.
18. člen
(začasno zadržanje sredstev)
Če se pri nadzoru nad višino izplačanih
sredstev in njihovo porabo glede na namen ugotovijo nepravilnosti ali če
koncesionar ne spoštuje navodil koncedenta, lahko ta delno ali v celoti začasno
zadrži izplačilo sredstev, dokler se ne odpravijo ugotovljene nepravilnosti in
dokler se pogodbene obveznosti ne začnejo izpolnjevati.
19. člen
(vračilo sredstev)
Če koncesionar krši koncesijsko pogodbo ali
če se pri nadzoru nad porabo proračunskih sredstev, dodeljenih za opravljanje
javne službe, izkaže, da je koncesionar prejel sredstva neupravičeno, lahko
koncedent zahteva vračilo že izplačanih proračunskih sredstev skupaj s
pripadajočimi zakonskimi zamudnimi obrestmi od dneva nakazila do dneva vračila.
VII. NADZOR NAD IZVAJANJEM KONCESIJE
20. člen
(nadzor)
(1) Izvajanje koncesije nadzira
ministrstvo in drugi pristojni organi. Koncesionar mora omogočiti koncedentu in
drugim pristojnim organom nadzor nad izvajanjem koncesije.
(2) Ministrstvo ali drugi pristojni
organi lahko kadar koli med trajanjem pogodbenega razmerja zahtevajo vpogled v
del poslovanja koncesionarja, ki se nanaša na opravljanje javne službe in
izvajanje koncesijske pogodbe.
VIII. KONČNA DOLOČBA
21. člen
(začetek veljavnosti in uporabe)
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2013.
Št. 00726-31/2012
Ljubljana, dne 12. decembra 2012
EVA 2012-2130-0063
Vlada Republike Slovenije
Janez Janša l.r.
Predsednik