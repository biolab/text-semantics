1. člen
Ta uredba določa ukrep podpore kmetijske dejavnosti v obliki
izravnalnih plačil za območja z omejenimi možnostmi za kmetijsko dejavnost.
2. člen
Namen ukrepa je izravnava stroškov pridelave zaradi težjih
pridelovalnih razmer, s ciljem ustvarjanja pogojev za kmetovanje in
zagotavljanja primerne obdelanosti kmetijskih zemljišč na območjih z omejenimi
možnostmi za kmetijsko pridelavo. Ukrep ima obliko izravnalnih plačil,
praviloma na hektar kmetijske površine, in se razlikuje glede na naravne in
druge omejitvene dejavnike.
3. člen
Do izravnalnih plačil so upravičena kmetijska gospodarstva v
gorsko višinskem območju in strme kmetije, gričevnato hribovitem območju,
kraškem območju in drugih območjih z omejenimi možnostmi zaradi težjih
pridelovalnih razmer na podlagi elaborata “Območja z omejenimi dejavniki za
kmetijstvo v Republiki Sloveniji“ (v skladu s 110. členom zakona o kmetijskih
zemljiščih, Uradni list RS, št. 59/96, 31/98, 1/99, 54/00 in 68/00) v lasti in
zakupu in izpolnjujejo pogoje iz tehnične uredbe. 
Za kmetijska zemljišča v zakupu se upošteva razvrstitev v
“Območje z omejenimi dejavniki za kmetijstvo v Republiki Sloveniji“, kot je
določena za kmetijsko gospodarstvo zakupojemalca. 
Za planino se šteje kmetijsko gospodarstvo, kot je določeno v
slovenskem kmetijskem okoljskem programu.
4. člen
Višina izravnalnega plačila na hektar površin kmetijskih
zemljišč v rabi znaša: 
-       
16.000 SIT/ha za gorskovišinsko območje in strme kmetije, 
-       
11.000 SIT/ha za gričevnato hribovito območje, kraško območje in druga
območja z omejenimi dejavniki, 
-       
8.000 SIT/ha za planino.
5. člen
Upravičenec lahko pridobi izravnalno plačilo za površine, za
katere vlaga zahtevek, pod naslednjimi pogoji: 
a)    
najmanjša skupna površina na kmetijsko gospodarstvo, za katero je mogoče
pridobiti neposredno plačilo, je 1 ha; 
b)    
upravičenec se obveže, da bo opravljal svojo kmetijsko dejavnost na
območju s težjimi pogoji pridelave še najmanj pet let od prejema neposrednega
plačila za ta namen; 
c)    
upravičenec se obveže, da bo kmetijska zemljišča, za katere vlaga
zahtevek, obdeloval kot dober gospodar v smislu 7. člena zakona o kmetijskih
zemljiščih in v smislu navodila o tem, kdaj se šteje, da obdelovalec ravna kot
dober gospodar (Uradni list SRS, št. 29/86) ter v smislu navodila za izvajanje
dobre kmetijske prakse pri gnojenju (Uradni list RS, št. 34/00); 
d)    
upravičenec lahko uveljavlja izravnalna plačila za vsa kmetijska
zemljišča v rabi, razen za vinograde, 
e)    
upravičenec ne more uveljavljati izravnalnih plačil za zemljišča v
zaraščanju in vodna zemljišča.
6. člen
Upravičenci, ki uveljavljajo izravnalna plačila za območja z
omejenimi možnostmi za kmetijsko dejavnost po tej uredbi, so upravičeni tudi do
plačil po uredbah, ki urejajo neposredna plačila iz kmetijsko okoljskega
programa in tržno cenovna plačila. 
Način vlaganja vlog, postopek za obravnavo in odločanje o
vlogah, nadzor ter druga vprašanja postopka in način dodeljevanja sredstev se
določi s predpisom ministra, pristojnega za kmetijstvo.
7. člen
Za ukrep izravnalnih plačil za območja z omejenimi možnostmi
za kmetijsko dejavnost je v predlogu proračuna Republike Slovenije na postavki
5850 namenjenih 3.439,000.000 SIT. 
Kolikor višina zahtevkov za ta ukrep preseže obseg sredstev
iz prvega odstavka tega člena, lahko Vlada Republike Slovenije, na predlog
ministra za kmetijstvo, višino izravnalnih plačil na enoto površine sorazmerno
zniža.
8. člen
Ta uredba začne veljati naslednji dan po objavi v Uradnem
listu Republike Slovenije.
Št. 407-05/2001-1
Ljubljana, dne 19. aprila 2001.
Vlada Republike Slovenije
mag. Anton Rop l. r. 
Minister