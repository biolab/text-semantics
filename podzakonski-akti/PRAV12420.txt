I. SPLOŠNE DOLOČBE
1. člen
(vsebina)
Ta pravilnik določa podrobnejši program strokovnega izpita za
inšpektorja (v nadaljnjem besedilu: izpit), sestavo in oblikovanje izpitnih
komisij, način in postopek prijave ter opravljanje izpita, izpitni red, način
priznavanja vsebin opravljenih izpitov ali preizkusov znanja in druga
vprašanja, povezana z opravljanjem izpita.
2. člen
(program izpita)
(1) Strokovni izpit za inšpektorja sestavljajo področja
upravnega postopka in upravnega spora, postopka vodenja in odločanja o
prekrških ter postopka inšpekcijskega nadzora, tako da program izpita obsega
dva sklopa:
1.     
inšpekcijski upravni postopek z upravnim sporom in
2.     
inšpekcijski prekrškovni postopek s sodnim nadzorom.
(2) Program izpita z navedbo podrobnejših vsebin je
določen v prilogi, ki je sestavni del tega pravilnika.
3. člen
(podrobnejša vsebina programa izpita in usposabljanje)
(1) Podrobnejše vsebine zajemajo navedbo pravnih virov
in literature, potrebne za pripravo na izpit. Pravni viri in seznam literature
so objavljeni na spletni strani ministrstva, pristojnega za upravo (v
nadaljnjem besedilu: izvajalec izpita).
(2) Izvajalec izpita organizira pripravljalno
usposabljanje za kandidate za izpit po programu, ki ga določa ta pravilnik.
4. člen
(način opravljanja izpita)
Izpit se opravlja pisno in ustno.
5. člen
(pisni del izpita)
(1) Pisni del izpita zajema izdelavo dveh pisnih nalog,
na podlagi katerih se preveri praktična usposobljenost kandidata za samostojno
pripravo pisnih aktov, ki nastajajo pri vodenju inšpekcijskega upravnega
postopka (ena naloga) in inšpekcijskega prekrškovnega postopka (ena naloga).
Kandidat lahko pri pisnem delu izpita uporablja zakon, ki ureja splošni upravni
postopek, zakon, ki ureja prekrške, in zakon, ki ureja inšpekcijski nadzor.
Kandidat lahko uporablja tudi morebitne druge predpise, potrebne za rešitev
pisnih nalog, kakor določi član komisije, ki je pripravil nalogo, in ki jih
zagotovi izvajalec izpita.
(2) Kandidat, ki je opravil strokovni izpit iz upravnega
postopka druge stopnje ali preizkus znanja za vodenje in odločanje v
prekrškovnem postopku za VI. raven izobrazbe, in se zanj v skladu z zakonom, ki
ureja inšpekcijski nadzor, šteje, da je opravil del strokovnega izpita za
inšpektorja, ki po vsebini ustreza opravljenemu strokovnemu izpitu, opravlja
pisni del izpita samo iz vsebinskega sklopa, ki ga še ni opravil. 
(3) Pisno nalogo pripravi član izpitne komisije in jo
dostavi izvajalcu izpita najmanj pet delovnih dni pred izpitom. Če izpit hkrati
opravlja več kandidatov, se pripravi več različnih pisnih nalog.
(4) Pisni del izpita se opravlja pod nadzorom člana
izpitne komisije ali druge osebe, zaposlene pri izvajalcu izpita. Oseba, ki
opravlja nadzor, mora kandidate pred začetkom izpita opozoriti na izpitni red,
zlasti na določbo petega in šestega odstavka tega člena.
(5) Med izpitom kandidat ne sme uporabljati
telekomunikacijskih naprav in drugih pripomočkov, s katerimi bi izpit lahko
opravil na nedovoljen oziroma nepošten način, ter se ne sme z nikomer
posvetovati.
(6) Če kandidat med pisnim delom izpita ne ravna v
skladu s tem pravilnikom in navodili osebe, ki nadzira potek izpita, se to
vpiše v zapisnik. Izpitna komisija na podlagi navedb v zapisniku in izjave
kandidata odloči, ali kandidat sme pristopiti k ustnemu delu izpita. Če izpitna
komisija odloči, da izpita ne sme nadaljevati, se šteje, da izpita ni opravil.
(7) Pisni del izpita traja največ pet pedagoških ur.
6. člen
(ustni del izpita)
(1) Če se po pregledu pisne naloge ugotovi, da je
kandidat strokovno usposobljen za samostojno pripravo pisnih aktov, ki
nastajajo pri vodenju inšpekcijskega upravnega postopka in inšpekcijskega
prekrškovnega postopka, je ocenjen z oceno »uspešno« in nadaljuje z ustnim
delom izpita. Ustni del izpita se opravlja praviloma isti dan kot pisni del. V
nasprotnem primeru je ocenjen z oceno »neuspešno« in ustnega dela izpita ne
opravlja.
(2) Ustni del izpita traja največ 45 minut.
7. člen
(ustni del iz posebnosti inšpekcijskega postopka)
(1) Kandidat, ki je opravil strokovni izpit iz upravnega
postopka druge stopnje in preizkus znanja za vodenje in odločanje v
prekrškovnem postopku za VI. raven izobrazbe, in se zanj v skladu z zakonom, ki
ureja inšpekcijski nadzor, šteje, da je opravil del strokovnega izpita za
inšpektorja, ki po vsebini ustreza opravljenemu strokovnemu izpitu, opravlja
samo ustni del strokovnega izpita.
(2) Ustni del strokovnega izpita zajema posebnosti
inšpekcijskega upravnega postopka in inšpekcijskega prekrškovnega postopka, kot
jih določa zakon, ki ureja inšpekcijski nadzor.
8. člen
(javnost izpita)
Ustni del izpita je javen.
9. člen
(ocena uspeha kandidata)
(1) Uspeh kandidata oceni izpitna komisija z oceno
»uspešno« ali »neuspešno«. Kandidat mora biti za uspešno opravljeni izpit
ocenjen z »uspešno« v obeh sklopih iz prvega odstavka 2. člena tega pravilnika.
(2) Uspeh kandidata razglasi predsednik izpitne komisije
takoj po izpitu.
II. SESTAVA IN OBLIKOVANJE IZPITNE KOMISIJE
10. člen
(izpitna komisija)
(1) Izpit se opravlja pred izpitno komisijo, ki ima tri
člane, imenovane izmed izpraševalcev, pri čemer je v komisiji najmanj en član
iz vsakega sklopa iz prvega odstavka 2. člena tega pravilnika.
(2) Kandidati za izpraševalce so pozvani z javnim
pozivom, ki ga objavi ministrstvo, pristojno za upravo, najmanj šest mesecev
pred iztekom obdobja, za katero so imenovani sedanji izpraševalci. Minister,
pristojen za upravo, na podlagi javnega poziva imenuje izpraševalce, ki izpolnjujejo
pogoje iz 11. člena tega pravilnika, med strokovnjaki s področij iz prvega
odstavka 2. člena tega pravilnika za obdobje petih let.
(3) V aktu o imenovanju izpraševalcev se določi, za
kateri sklop iz prvega odstavka 2. člena tega pravilnika so izpraševalci imenovani.
11. člen
(pogoji za imenovanje izpraševalcev)
(1) Pogoji za imenovanje izpraševalcev so:
1.     
izpraševalec za vsebinski sklop inšpekcijskega upravnega postopka z
upravnim sporom je lahko oseba, ki ima opravljen izpit iz upravnega postopka druge
stopnje, obvlada slovenski jezik, ima najmanj izobrazbo, ki ustreza ravni
izobrazbe, pridobljene po študijskih programih za pridobitev izobrazbe druge
stopnje, in najmanj deset let delovnih izkušenj s to izobrazbo:
- 
od tega zadnjih pet let pri odločanju v upravnem postopku in pri
izvrševanju inšpekcijskega nadzora ali
- 
pri opravljanju drugih zahtevnih nalog na področju upravnega procesnega
prava in sistemskega urejanja področja inšpekcijskega nadzora ali
- 
je sodnik Upravnega sodišča Republike Slovenije ali Vrhovnega sodišča
Republike Slovenije;
2.     
izpraševalec za vsebinski sklop inšpekcijskega prekrškovnega postopka s
sodnim nadzorom je lahko oseba, ki obvlada slovenski jezik, ima najmanj
izobrazbo, ki ustreza ravni izobrazbe, pridobljene po študijskih programih za
pridobitev izobrazbe druge stopnje, ima najmanj deset let delovnih izkušenj s
to izobrazbo in je sodnik v inšpekcijskih prekrškovnih zadevah.
(2) Če izpraševalec ne izpolnjuje več pogojev, določenih
v prejšnjem odstavku, mora o tem nemudoma obvestiti izvajalca izpita. Minister,
pristojen za upravo, razreši izpraševalca, ki ne izpolnjuje več pogojev,
določenih v prejšnjem odstavku.
12. člen
(določitev razporeda in sestave izpitne komisije ter
določitev zapisnikarja)
(1) Izvajalec izpita z mesečnimi razporedi določa
izpitne komisije za posamezne kandidate, datum in kraj opravljanja izpita ter
zapisnikarja.
(2) V razporedu se izmed izpraševalcev, članov izpitne
komisije, določi tudi predsednik izpitne komisije. Razpored se pošlje članom
izpitne komisije in zapisnikarju.
13. člen
(predsednik izpitne komisije)
Predsednik izpitne komisije vodi izpitni postopek in
zagotavlja izpitni red.
14. člen
(zapisnikar)
(1) Zapisnikarja, ki vodi zapisnik o poteku izpita,
imenuje minister, pristojen za upravo, izmed uslužbencev, zaposlenih pri
izvajalcu izpita.
(2) Zapisnikar mora imeti najmanj srednjo splošno ali
strokovno izobrazbo.
15. člen
(dolžnosti članov izpitne komisije)
(1) Predsednik, član izpitne komisije in zapisnikar
morajo vestno, strokovno in objektivno opravljati delo v izpitni komisiji, v
katero so določeni z razporedom o imenovanju posamezne izpitne komisije.
(2) Predsednik, član izpitne komisije oziroma zapisnikar
mora takoj, ko izve za razlog, zaradi katerega ne bi mogel opraviti svojega
dela v izpitni komisiji, v katero je določen z razporedom o določitvi posamezne
izpitne komisije, o tem obvestiti izvajalca izpitov.
(3) Če predsednik, član izpitne komisije oziroma
zapisnikar brez opravičenega razloga ne sporoči svoje odsotnosti oziroma ne
odpove sodelovanja v izpitni komisiji, se o tem sestavi uradni zaznamek.
(4) V primeru kršitve obveznosti obveščanja, izpitnega
reda in postopka izpita ter drugih dolžnosti, določenih s tem pravilnikom,
minister, pristojen za upravo, razreši izpraševalca oziroma zapisnikarja.
III. PRIJAVA IN POSTOPEK OPRAVLJANJA IZPITA
16. člen
(pristojnosti izvajalca izpita)
Izvajalec izpita zagotavlja:
-       
nemoten in pravilen potek izpita v skladu s predpisi,
-       
spremljanje in usklajevanje dela izpitnih komisij,
-       
zagotavljanje materialnih pogojev za delo izpitnih komisij,
-       
opravljanje strokovnega in administrativno-tehničnega dela za izpitne
komisije.
17. člen
(prijava in postopek v zvezi s prijavo)
(1) Prijava na izpit se vloži po elektronski poti.
(2) V prijavi se navedejo:
1.     
podatki o kandidatu (osebno ime, EMŠO, strokovni naziv, naziv organa,
kjer je oseba zaposlena in elektronski naslov za obveščanje in komunikacijo z
izvajalcem izpita);
2.     
podatki o plačniku (naziv plačnika, naslov plačnika, davčna številka,
kontaktna oseba in njen elektronski naslov za obveščanje in komunikacijo z
izvajalcem izpita);
3.     
datum opravljenega preizkusa znanja za vodenje in odločanje v
prekrškovnem postopku za šesto raven izobrazbe oziroma datum opravljenega
strokovnega izpita iz upravnega postopka druge stopnje in organizacija, pri
kateri je bil opravljen izpit.
(3) Kandidat lahko v prijavi navede tudi svojo telefonsko
številko.
(4) Izvajalec izpita najpozneje deset dni pred dnevom
opravljanja izpita po elektronski poti obvesti kandidata o sestavi izpitne
komisije, času in kraju opravljanja izpita.
18. člen
(začetek izpitnega postopka)
(1) Predsednik izpitne komisije pred začetkom
opravljanja izpita ugotovi navzočnost članov izpitne komisije in zapisnikarja.
(2) Pred začetkom izpita se na podlagi dokumenta, ki ga
je izdal državni organ in je opremljen s fotografijo, ugotovi istovetnost
kandidata.
(3) Predsednik izpitne komisije pred začetkom izpita
pojasni kandidatu potek izpita.
19. člen
(zapisnik)
(1) O poteku izpita se za vsakega kandidata vodi
zapisnik, ki ga podpišejo predsednik, člani izpitne komisije in zapisnikar. V
zapisnik se vpiše:
-       
osebno ime kandidata,
-       
datum rojstva kandidata,
-       
datum in kraj opravljanja izpita,
-       
sestava izpitne komisije,
-       
(črtana),
-       
vprašanja, na katera je odgovarjal kandidat na ustnem delu izpita,
-       
potek ustnega in pisnega dela izpita ter morebitne kršitve izpitnega
reda iz 5. in 20. člena tega pravilnika,
-       
uspeh izpita,
-       
ugovor kandidata na oceno.
(2) Zapisnik se hrani trajno.
20. člen
(izpitni red)
(1) Kandidata, ki se pri opravljanju izpita ne ravna po
navodilih predsednika izpitne komisije, predsednik komisije opomni.
(2) Če kandidat opomina iz prejšnjega odstavka ne
upošteva, izpitna komisija odloči, ali sme kandidat nadaljevati izpit. Če
izpitna komisija odloči, da kandidat ne sme nadaljevati izpita, se šteje, da
izpita ni opravil.
(3) Izrek opomina in njegova vsebina se vpišeta v
zapisnik o poteku izpita.
21. člen
(ugovor)
(1) Kandidat, ki se ne strinja z oceno izpitne komisije,
lahko takoj po razglasitvi ocene vloži ugovor na zapisnik.
(2) V primeru ugovora lahko kandidat najpozneje v petih
delovnih dneh od dneva razglasitve ocene ponovno opravlja izpit pred novo
izpitno komisijo, ki je sestavljena iz enega člana prejšnje izpitne komisije in
dveh novih članov. Za predsednika nove izpitne komisije je imenovan eden od
dveh novih članov izpitne komisije.
(3) V primeru ugovora kandidat opravlja izpit v celoti znova
v skladu s 5. in 6. členom tega pravilnika.
(4) Zoper odločitev izpitne komisije pri ponovnem opravljanju
izpita ni ugovora.
22. člen
(potrdilo o izpitu)
(1) Kandidatu, ki je uspešno opravil izpit, izvajalec
izpita izda potrdilo, ki ga podpiše predsednik izpitne komisije.
(2) Če se potrdilo ne izda takoj po opravljenem izpitu,
se ga kandidatu pošlje po pošti najpozneje v petih delovnih dneh po opravljenem
izpitu.
23. člen
(odstop)
(1) Kandidat lahko odstopi od opravljanja izpita iz
upravičenega razloga. Kandidat oziroma organ, ki je prijavil kandidata, pošlje
odjavo izvajalcu izpita po elektronski poti.
(2) Za upravičene razloge se štejejo zlasti bolezen,
neodložljive in nenačrtovane osebne ali službene obveznosti.
(3) Če kandidat brez upravičenega razloga določenega dne ne
pristopi k opravljanju pisnega ali ustnega dela izpita ali če brez upravičenega
razloga odstopi, se šteje, da izpita ni opravil.
(4) Če je k opravljanju izpita kandidata prijavil organ ali
če se je kandidat prijavil sam, se upravičenost razlogov za odstop ugotavlja na
podlagi pisne obrazložitve in dokazil. Če je k opravljanju izpita kandidata
prijavil organ, mora obrazložitev in dokazilo poslati odgovorna oseba organa,
ki je kandidata prijavil k izpitu. Organ oziroma kandidat mora predložiti pisno
obrazložitev in dokazilo čim prej oziroma najpozneje v dveh delovnih dneh od
dneva, določenega za opravljanje izpita.
(5) Če izvajalec izpita ugotovi, da so razlogi upravičeni, se
kandidatu omogoči opravljanje izpita takoj, ko je po mesečnem razporedu to
mogoče.
IV. STROŠKI IZPITA
24. člen
(plačilo za delo v izpitni komisiji)
(1) Predsedniku in članom izpitne komisije ter
zapisnikarju pripada plačilo za delo v izpitni komisiji v višini, ki jo določi
minister, pristojen za upravo.
(2) Predsedniku, članom izpitne komisije in zapisnikarju
pripada v zvezi z delom v izpitni komisiji kilometrina v višini, ki jo
prejemajo javni uslužbenci kot povračilo stroškov prevoza na delo in z dela.
24.a člen
(cena izpita)
Ceno izpita določi minister, pristojen za upravo.

Priloga:
Program strokovnega izpita za inšpektorja

Pravilnik o strokovnem izpitu za inšpektorja
(Uradni list RS, št. 41/15) vsebuje naslednje prehodne in
končne določbe:
»V. PREHODNE IN KONČNE DOLOČBE
25. člen
(objava javnega povabila)
(1) Minister, pristojen za upravo, objavi javno povabilo
za sodelovanje izpraševalcev na strokovnem izpitu v enem mesecu od uveljavitve
tega pravilnika.
(2) Sklep o imenovanju izpraševalcev se izda v enem
mesecu po poteku roka za prijavo kandidatov za izpraševalce.
26. člen
(prehodno obdobje)
Kandidati, ki so se prijavili na strokovni izpit za
inšpektorja pred začetkom uporabe tega pravilnika, opravljajo strokovni izpit v
skladu s Pravilnikom o strokovnem izpitu za inšpektorja (Uradni list RS, št.
111/07).
27. člen
(nadaljevanje dela
izpraševalcev)
Izpraševalci, imenovani na podlagi Pravilnika o strokovnem izpitu
za inšpektorja (Uradni list RS, št. 111/07), nadaljujejo z delom do začetka
uporabe tega pravilnika.
28. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
strokovnem izpitu za inšpektorja (Uradni list RS, št. 111/07), uporablja
pa se za opravljanje strokovnih izpitov za inšpektorja v skladu s 26. členom
tega pravilnika.
29. člen
(uveljavitev)
Ta pravilnik začne veljati petnajsti dan po objavi v Uradnem listu
Republike Slovenije, uporabljati pa se začne 1. januarja 2016.«.

Pravilnik o spremembah in dopolnitvi
Pravilnika o strokovnem izpitu za inšpektorja (Uradni list RS, št. 44/19) vsebuje naslednji prehodni in
končno določbo:
»PREHODNI IN KONČNA DOLOČBA
11. člen
Izpraševalci, ki jih je imenoval minister, pristojen za
upravo, na podlagi drugega odstavka 25. člena Pravilnika o strokovnem izpitu za
inšpektorja (Uradni list RS, št. 41/15), ki ne izpolnjujejo več pogojev za
izpraševalce na podlagi tega pravilnika, nadaljujejo delo do poteka obdobja
imenovanja.
12. člen
Kandidati, ki so se prijavili na izpit pred uveljavitvijo
tega pravilnika, opravljajo izpit na podlagi Pravilnika o strokovnem izpitu za
inšpektorja (Uradni list RS, št. 41/15).
13. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvi
Pravilnika o strokovnem izpitu za inšpektorja (Uradni list RS, št. 191/20) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.