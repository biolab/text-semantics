I. SPLOŠNE DOLOČBE
1. člen
S to uredbo se določajo sankcije za prekrške iz te uredbe in
Uredbe Sveta (ES) št. 1264/94 z dne 30. maja 1994 o prepovedi ugoditve
zahtevkom Haitskih oblasti za pogodbe in posle, v izvajanje katerih posegajo
ukrepi, sprejeti z resolucijami Varnostnega sveta Združenih narodov 917 (1994),
841 (1993), 873 (1993) in 875 (1993) ali v skladu z njimi (UL L št. 139 z dne
2. 6. 1994, str. 4; v nadaljnjem besedilu: Uredba 1264/94/ES).
2. člen
(1) Fizične in pravne osebe morajo ministrstvo, pristojno za
zunanje zadeve, v petih dneh po uveljavitvi te uredbe pisno obvestiti o vseh
ukrepih, ki so jih izvedle na podlagi 2. člena Uredbe 1264/94/ES. 
(2) Fizične in pravne osebe morajo ministrstvu, pristojnemu
za zunanje zadeve, sporočiti podatke o poskusu storitve dejanj iz 2. člena
Uredbe 1264/94/ES v 48 urah od takrat, ko ugotovijo te podatke.
II. KAZENSKE DOLOČBE
3. člen
(1) Z globo od 400 do 125 000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če ugodi zahtevku ali stori kar koli za to, da bi se
ugodilo zahtevku, ki ga v skladu ali v povezavi s pogodbo ali poslom, na katere
izvajanje neposredno ali posredno, v celoti ali delno vplivajo ukrepi, sprejeti
v skladu z Resolucijo Varnostnega sveta Združenih narodov 917 (1994) in z njo
povezanimi resolucijami, predloži: 
-       
fizična ali pravna oseba na Haitiju ali se vloži s posredovanjem fizične
ali pravne osebe na Haitiju; 
-       
fizična ali pravna oseba, ki neposredno ali posredno deluje v imenu ali
za račun ene ali več fizičnih ali pravnih oseb na Haitiju; 
-       
fizična ali pravna oseba, ki uveljavlja odstop terjatev ali vloži
zahtevek prek kritja ali pod kritjem ene ali več fizičnih ali pravnih oseb na
Haitiju; 
-       
vsaka druga pravna ali fizična oseba iz enajstega odstavka Resolucije
Varnostnega sveta Združenih narodov 917 (1994); 
-       
fizična ali pravna oseba, ki vloži zahtevek na podlagi plačila
obveznice, finančne garancije ali jamstva ali v zvezi s takim plačilom eni ali
več zgoraj navedenim fizičnim ali pravnim osebam. 
(2) Z globo od 40 do 4100 eurov se za prekršek kaznuje
odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
če stori dejanje iz prejšnjega odstavka. 
(3) Z globo od 40 do 1200 eurov se za prekršek kaznuje
posameznik, če stori dejanje iz prvega odstavka tega člena.
4. člen
(1) Z globo od 400 do 125 000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če: 
-       
ministrstva, pristojnega za zunanje zadeve, v petih dneh po uveljavitvi
te uredbe pisno ne obvesti o vseh ukrepih, ki jih je izvedel na podlagi 2.
člena Uredbe 1264/94/ES (prvi odstavek 2. člena te uredbe); 
-       
ministrstvu, pristojnemu za zunanje zadeve, ne sporoči podatkov o
poskusu storitve dejanj iz 2. člena Uredbe 1264/94/ES v 48 urah od takrat, ko
ugotovi te podatke (drugi odstavek 2. člena te uredbe). 
(2) Z globo od 40 do 4100 eurov se za prekršek kaznuje
odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
če stori dejanje iz prejšnjega odstavka. 
(3) Z globo od 40 do 1200 eurov se za prekršek kaznuje
posameznik, ki stori dejanje iz prvega odstavka tega člena.
III. NADZOR
5. člen
(1) Izvajanje določb te uredbe in Uredbe 1264/94/ES nadzirajo
pristojni inšpekcijski in carinski organi ter policija. 
(2) Pri nadzoru iz prejšnjega odstavka smejo organi zaseči
predmete, ki so bili uporabljeni ali namenjeni za prekršek ali pa so nastali v
zvezi z njim. Ti organi morajo zasežene predmete oddati pristojnemu sodišču. 
(3) O ugotovljenih kršitvah določb te uredbe in Uredbe
1264/94/ES organi iz prvega odstavka tega člena nemudoma obvestijo ministrstvo,
pristojno za zunanje zadeve.
IV. PREHODNA IN KONČNA DOLOČBA
6. člen
Do uvedbe eura kot denarne enote Republike Slovenije se globe
za prekrške, določene s to uredbo, izrekajo v tolarjih, in sicer se za prekršek
iz: 
-       
prvega odstavka 3. in 4. člena te uredbe pravna oseba, samostojni
podjetnik posameznik ali posameznik, ki samostojno opravlja dejavnost, kaznuje
z globo od 100 000 do 30 000 000 tolarjev, 
-       
drugega odstavka 3. in 4. člena te uredbe odgovorna oseba pravne osebe,
odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost, kaznuje z globo od 10 000 do 1
000 000 tolarjev, 
-       
tretjega odstavka 3. in 4. člena te uredbe posameznik kaznuje z globo od
10 000 do 300 000 tolarjev.
7. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00724-42/2006
Ljubljana, dne 20. julija 2006
EVA 2006-1811-0127
Vlada Republike Slovenije
Janez Janša l.r. 
Predsednik