I. UVODNE DOLOČBE
1. člen
(predmet urejanja)
(1) Ta uredba ureja način:
-      
izvajanja projektov tesnega
medinstitucionalnega sodelovanja (v nadaljnjem besedilu: projekt), ki jih
izvajajo organi državne uprave, in način sodelovanja strokovnjakov v projektih
ter
-      
izvajanja programov bilateralne tehnične pomoči
partnerskim državam.
(2) Pri izvajanju projektov so organi
državne uprave in strokovnjaki dolžni spoštovati pravila, ki jih za izvajanje
projektov predpisuje Evropska unija (v nadaljnjem besedilu: pravila EU).
2. člen
(pomen izrazov)
Izrazi, uporabljeni v tej uredbi, imajo
naslednji pomen:
1.    
tesno medinstitucionalno sodelovanje je
instrument Evropske unije (v nadaljnjem besedilu: EU), s katerim države članice
zagotavljajo partnerskim državam pomoč pri vzpostavitvi in krepitvi upravne in
pravosodne usposobljenosti, s ciljem usposobiti te države za prevzem obveznosti
članstva in jih pripraviti na članstvo v EU ali pomagati državam evropske
sosedske politike pri izvedbi političnih, gospodarskih in družbenih reform v
skladu s sklenjenimi sporazumi med EU in partnerskimi državami;
2.    
(prenehala
veljati);
3.    
organ državne uprave je ministrstvo, organ v
sestavi ministrstva ali vladna služba (v nadaljnjem besedilu: organ);
4.    
nosilec projekta je organ, ki je podpisnik
pogodbe projekta oziroma konzorcijske pogodbe in prejemnik sredstev projekta;
5.    
konzorcij je pogodbeno razmerje med nosilcem
projekta in tujim partnerjem, v katerem nosilec projekta nastopa kot vodilni
ali sodelujoči partner;
6.    
strokovnjaki so vsi tisti, ki v skladu s
pogodbo projekta izvajajo projekt;
7.    
projektni vodja je strokovnjak, ki je zaposlen
pri nosilcu projekta in je zadolžen za upravljanje in vsebinsko izvedbo
projekta;
8.    
rezidenčni projektni svetovalec je strokovnjak,
ki je zaposlen pri nosilcu projekta in je napoten na delo v državo prejemnico
pomoči za najmanj dvanajst zaporednih mesecev.
II. PROJEKT TESNEGA MEDINSTITUCIONALNEGA SODELOVANJA
1. Soglasje Vlade Republike Slovenije
za sodelovanje v projektu
3. člen
(soglasje)
Organ mora za sodelovanje v projektu, po
predhodni uskladitvi z nacionalno kontaktno točko za projekte institucionalne
izgradnje (v nadaljnjem besedilu: nacionalna kontaktna točka), pridobiti
soglasje Vlade Republike Slovenije (v nadaljnjem besedilu: vlada).
4. člen
(gradivo vlade)
Predlog za sodelovanje v projektu mora
vsebovati:
-      
temeljne značilnosti projekta, kot izhaja iz
razpisne dokumentacije,
-      
način izvajanja projekta – ali namerava organ
projekt izvajati samostojno ali v konzorciju z drugo državo članico, kot
vodilni ali sodelujoči partner,
-      
navedbo organov, katerih strokovnjaki naj bi
sodelovali v projektu,
-      
okvirno oceno obremenitve javnih uslužbencev v
projektu in
-      
okvirno oceno finančnih posledic sodelovanja v
projektu.
5. člen
(spremenjene okoliščine)
Če se po soglasju vlade bistveno spremenijo
okoliščine iz prejšnjega člena, mora organ pridobiti novo soglasje vlade.
2. Priprava in oddaja ponudbe
6. člen
(oddaja ponudbe)
(1) Ponudba za projekt, v katerem
organ nastopa samostojno ali kot vodilni partner, mora biti oddana prek
nacionalne kontaktne točke.
(2) Predlog ponudbe mora biti
posredovan nacionalni kontaktni točki najmanj en delovni dan pred rokom, ki je
v razpisni dokumentaciji določen kot rok za oddajo ponudbe.
(3) Če organ v projektu nastopa kot
sodelujoči partner, mora o tem, da je ponudbo oddal vodilni partner v projektu,
obvestiti nacionalno kontaktno točko in ji posredovati oddano ponudbo.
3. Podpis dokumentov projekta
7. člen
(podpisniki)
(1) Podpisnik dokumentov projekta je
predstojnik nosilca projekta ali oseba, ki jo predstojnik pooblasti; praviloma
je to projektni vodja.
(2) Projektni vodja je podpisnik
tistih dokumentov, za katere to zahtevajo pravila EU.
4. Razmerja v konzorciju
8. člen
(upravljanje s sredstvi projekta v
konzorciju)
S konzorcijsko pogodbo mora biti
dogovorjeno, da nosilec projekta samostojno upravlja s sredstvi, ki mu
pripadajo na podlagi sorazmerne udeležbe strokovnjakov, tudi v primeru, ko v
projektu sodeluje kot sodelujoči partner.
9. člen
(razmejitev stroškov upravljanja)
(1) Če nosilec projekta v konzorciju
sodeluje kot sodelujoči partner, lahko s konzorcijsko pogodbo prepusti
vodilnemu partnerju največ 20 odstotkov pavšalnega povračila stroškov za
podporo projektu.
(2) Če v pogajanjih o konzorcijski
pogodbi ni mogoče doseči dogovora v okviru omejitev iz prejšnjega odstavka,
mora nosilec projekta glede višine pavšalnega povračila stroškov za podporo
projektu, ki ga bo s konzorcijsko pogodbo prepustil vodilnemu organu, pridobiti
soglasje vlade.
5. Upravljanje s sredstvi projekta
10. člen
(sredstva projekta)
(1) Sredstva za izvajanje projekta
zagotavlja EU, upravlja pa jih nosilec projekta.
(2) Nosilec projekta uvrsti projekt v
Načrt razvojnih programov, na katerem se spremlja celotna poraba sredstev EU.
11. člen
(račun za nakazilo sredstev EU)
Nosilec projekta odpre posebni namenski
podračun v okviru enotnega zakladniškega računa države in odpre namensko
proračunsko postavko, na kateri so zagotovljene pravice porabe.
12. člen
(pooblaščena oseba za razpolaganje s
sredstvi projekta)
Predstojnik nosilca projekta pooblasti projektnega
vodjo in še vsaj enega javnega uslužbenca, ki ga predlaga projektni vodja, za
razpolaganje s sredstvi na podračunu in posebni proračunski postavki.
6. Sodelovanje v projektih, napotitev
na delo, pravice in dolžnosti sodelujočih strokovnjakov
13. člen
(sodelovanje v projektih)
(1) Naloge projektnega vodje,
strokovnjakov in rezidenčnega projektnega svetovalca lahko opravljajo le javni
uslužbenci.
(2) Ne glede na prejšnji odstavek
lahko v projektih sodelujejo tudi strokovnjaki, ki niso javni uslužbenci in
izpolnjujejo pogoje, ki jih določajo pravila EU.
(3) Projektni vodja in rezidenčni
projektni svetovalec morata biti zaposlena pri nosilcu projekta.
14. člen
(projektna skupina)
(1) V skladu z zakonom, ki ureja
sistem javnih uslužbencev, predstojnik nosilca projekta ustanovi projektno
skupino za izvedbo projekta, v katero imenuje javne uslužbence, ki bodo kot
strokovnjaki sodelovali pri izvedbi projekta, in javne uslužbence, ki bodo
skrbeli za pripravo in tehnično izvedbo projekta. Člani projektne skupine so v
skladu z drugim odstavkom prejšnjega člena lahko tudi drugi strokovnjaki.
(2) Predstojnik nosilca projekta
imenuje projektnega vodjo za vodenje projektne skupine.
(3) Z aktom o ustanovitvi projektne
skupine se določita zlasti:
-      
obseg dela in
-      
obveznost, da javni uslužbenec delo v projektu
strokovno opravi v skladu s standardi EU in po navodilih projektnega vodje.
(4) Posamezni javni uslužbenec lahko
sodeluje v projektu največ 30 delovnih dni v koledarskem letu na način, da ni
oviran delovni proces in da lahko izpolni vse svoje obveznosti v organu.
(5) Ne glede na določbo prejšnjega
odstavka lahko javni uslužbenec sodeluje v koledarskem letu v projektu več kot
30 delovnih dni, če je to potrebno zaradi dinamike projekta, ki je opredeljena
v izvedbenem načrtu projekta, pri čemer pa v okviru projekta v povprečju na
koledarsko leto ne sme preseči omejitve iz četrtega odstavka tega člena.
(6) Ne glede na določbi četrtega in petega
odstavka tega člena lahko
javni uslužbenec sodeluje v projektu več kakor 30 dni v koledarskem letu kot srednjeročni ali dolgoročni svetovalec, če razpisna dokumentacija za izvedbo
projekta zahteva sodelovanje takega svetovalca.
15. člen
(aneks k pogodbi o zaposlitvi za
rezidenčnega projektnega svetovalca)
Pravice in dolžnosti rezidenčnega
projektnega svetovalca se uredijo z aneksom k pogodbi o zaposlitvi.
16. člen
(pogodba o sodelovanju v projektu)
S strokovnjaki nosilec projekta sklene
pogodbo o sodelovanju v projektu, s katero se uredijo medsebojne pravice in
obveznosti.
17. člen
(nalog za službeno potovanje)
(1) Nalog za službeno potovanje izda
nosilec projekta.
(2) Iz naloga za službeno potovanje
mora biti razvidno, da gre za projekt iz te uredbe.
18. člen
(delovne obveznosti v projektu in redne
delovne obveznosti)
(1) Strokovnjak mora izpolnjevati
obveznosti v projektu v skladu z navodili projektnega vodje.
(2) Zaradi sodelovanja v projektu
strokovnjak ni razrešen svojih rednih delovnih obveznosti.
(3) (črtan).
7. Plačilo strokovnjakov za delo v
projektu in povračilo stroškov v zvezi s službenim potovanjem
19. člen
(plačilo strokovnjakov)
(1) Strokovnjak prejme plačilo v višini 250
eurov za dan dela v partnerski državi.
(2) Sredstva za plačilo iz prejšnjega
odstavka se zagotovijo iz pavšalnega nadomestila za odsotnost.
(3) Plačilo
strokovnjaka, ki je zaposlen v organu, se izvede pri izplačilu plače. Če
strokovnjak ni zaposlen pri nosilcu projekta, je organ, v katerem je zaposlen,
dolžan vnesti podatke, potrebne za izplačilo, na podlagi pisnega zahtevka vodje
projekta. Plačilo se izvede v breme namenske proračunske postavke nosilca
projekta.
(4) Strokovnjak,
ki je zaposlen v organu, je v času napotitve na delo v projektu upravičen do
plače in drugih pravic iz delovnega razmerja, razen regresa za prehrano in
plačila prevoza na delo, za dni, ko je na službenem potovanju v tujini zaradi
dela po pogodbi iz 16. člena te uredbe. 
(5) Za izplačilo plače iz prejšnjega
odstavka se sorazmerna dela pavšalnega nadomestila za odsotnost in pavšalnega
povračila stroškov za podporo projektu namenita proračunu Republike Slovenije.
20. člen
(plačilo strokovnjakov, ki niso zaposleni
v organih državne uprave)
Po odločitvi projektnega vodje se
posameznim strokovnjakom, ki sodelujejo v projektu in niso javni uslužbenci, so
pa ključnega pomena za izvedbo projekta, lahko izplača višji honorar od zneska,
kot je določen v prvem odstavku prejšnjega člena. Sredstva za povečanje
honorarja se zagotovijo iz sredstev pavšalnega povračila stroškov za podporo
projektu.
21. člen
(plačilo rezidenčnega projektnega svetovalca)
Rezidenčni projektni svetovalec je
upravičen do plače in drugih prejemkov in povračil v skladu s pravili EU.
22. člen
(povračilo stroškov v zvezi s službenim
potovanjem)
Javni uslužbenec je upravičen do povračila
stroškov v zvezi s službenim potovanjem v okviru projekta, v višini in na
način, kot to določajo pravila EU.
8. Poraba pavšalnega nadomestila za
posredne stroške, pavšalnega nadomestila za odsotnost in pavšalnega povračila
stroškov za podporo projektu
23. člen
(poraba sredstev pavšalnega nadomestila za
posredne stroške, pavšalnega nadomestila za odsotnost in pavšalnega povračila
stroškov za podporo projektu)
Organi pavšalno nadomestilo za posredne
stroške, pavšalno nadomestilo za odsotnost in pavšalno povračilo stroškov za
podporo projektu porabijo za namene, določene v tej uredbi, za kritje drugih
stroškov izvajanja projekta ter za delovanje organa.
24. člen
(povrnitev stroškov drugemu organu)
(1) Nosilec projekta povrne stroške iz
prejšnjega člena organu, v katerem so zaposleni strokovnjaki, ki sodelujejo v
projektu, na podlagi zahtevka za povračilo stroškov. Zahtevku za povračilo
stroškov mora biti priložena podpisana izjava, da so bili stroški povezani z
izvajanjem projekta, in dokazilo o plačilu.
(2) Glede višine sredstev skleneta
predstojnika organov iz prejšnjega odstavka sporazum.
25. člen
(plačilo dodatnih obremenitev in
povečanega obsega računovodskim delavcem)
(1) Za dodatne obremenitve in povečan
obseg dela javnih uslužbencev Direktorata za javno računovodstvo Ministrstva za
finance se plačilo izvede na podlagi sporazuma med predstojnikom nosilca
projekta in predstojnikom ministrstva, pristojnega za finance.
(2) Plačilo iz prejšnjega odstavka se
izvede pri izplačilu plače v breme namenske proračunske postavke nosilca
projekta iz 11. člena te uredbe.
9. Uporaba določb uredbe za druge
projekte institucionalne izgradnje
26. člen
Če organ sodeluje v drugih projektih
institucionalne izgradnje v
partnerskih državah, ki so financirani iz sredstev EU ali drugih tujih
sredstev, se smiselno uporabljajo določbe te uredbe, če ni z drugim predpisom
določeno drugače.
27. člen
(1) Javni uslužbenec, ki sodeluje kot
strokovnjak pri izvajanju projekta tehnične pomoči na komercialnem razpisu ali
pa sodeluje kot strokovnjak v projektu, ki ga ne izvaja Republika Slovenija,
nastopa kot fizična oseba.
(2) Če se za sodelovanje javnega
uslužbenca dogovori na podlagi sporazuma, ki ga sklene predstojnik organa s
tujim državnim organom, se šteje, da javni uslužbenec sodeluje v takem projektu
v interesu Republike Slovenije in se uporabljajo določbe te uredbe.
III. PROGRAM BILATERALNE POMOČI
(prenehalo
veljati)
1. Zagotavljanje sredstev za izvajanje
programa bilateralne tehnične pomoči
(prenehalo veljati)
28. člen
(prenehal
veljati)
2. Sodelovanje organov v programu
bilateralne tehnične pomoči
(prenehalo veljati)
29. člen
(prenehal
veljati)
3. Sodelovanje javnih uslužbencev v
programih bilateralne pomoči
(prenehalo veljati)
30. člen
(prenehal
veljati)

Uredba o izvajanju projektov tesnega
medinstitucionalnega sodelovanja in programov bilateralne tehnične pomoči
(Uradni list RS, št. 51/09)
vsebuje naslednjo prehodno in končni določbi:
»III. PREHODNA DOLOČBA
31. člen
Pravice in obveznosti strokovnjakov, ki
sodelujejo v projektih, ki so se začeli izvajati pred uveljavitvijo te uredbe,
se določijo v skladu s to uredbo najkasneje v enem mesecu po uveljavitvi te
uredbe.
Pravice in obveznosti javnih uslužbencev,
ki sodelujejo v programih bilateralne tehnične pomoči, se urejajo v skladu s to
uredbo od njene uveljavitve.
IV. KONČNI DOLOČBI
32. člen
Z dnem uveljavitve te uredbe preneha
veljati Uredba o izvajanju projektov tesnega medinstitucionalnega sodelovanja
(Uradni list RS, št. 76/06).
33. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o izvajanju
projektov tesnega medinstitucionalnega sodelovanja in programov bilateralne
tehnične pomoči (Uradni list RS, št. 49/10) vsebuje naslednjo končno določbo:
»4. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju projektov tesnega medinstitucionalnega sodelovanja in programov
bilateralne tehnične pomoči (Uradni list RS, št. 26/12) vsebuje naslednjo končno določbo:
»7. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju projektov tesnega medinstitucionalnega sodelovanja in programov
bilateralne tehnične pomoči (Uradni list RS, št. 38/12) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvah Uredbe o izvajanju
projektov tesnega medinstitucionalnega sodelovanja in programov bilateralne
tehnične pomoči (Uradni list RS, št. 54/14) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju projektov tesnega medinstitucionalnega sodelovanja in programov
bilateralne tehnične pomoči (Uradni list RS, št. 40/17)
vsebuje naslednjo prehodno in končno določbo:
»PREHODNA IN KONČNA DOLOČBA
9. člen
Projekti tesnega medinstitucionalnega
sodelovanja, ki so objavljeni pred 1. julijem 2017, se izvajajo v skladu z
Uredbo o izvajanju projektov tesnega medinstitucionalnega sodelovanja in
programov bilateralne tehnične pomoči (Uradni list RS, št. 51/09, 49/10, 26/12,
38/12 in 54/14). 
10. člen
Ta uredba začne veljati naslednji dan po
objavi v Uradnem listu Republike Slovenije, uporablja pa se za projekte tesnega
medinstitucionalnega sodelovanja, ki se objavijo po 30. juniju 2017.«.

Uredba o izvajanju mednarodnega razvojnega sodelovanja
in humanitarne pomoči Republike Slovenije (Uradni list RS, št. 74/18) v
zvezi s prenehanjem veljavnosti določb uredbe določa:
»9. člen
(prenehanje
veljavnosti)
Z dnem uveljavitve te uredbe prenehajo
veljati 2. točka 2. člena ter III. poglavje s členi 28, 29 in 30 Uredbe o
izvajanju projektov tesnega medinstitucionalnega sodelovanja in programov
bilateralne tehnične pomoči (Uradni list RS, št. 51/09, 49/10, 26/12, 38/12,
54/14 in 40/17).«;
ter vsebuje naslednjo končno določbo:
»10. člen
(začetek
veljavnosti in uporabe)
Ta uredba začne veljati petnajsti dan po
objavi v Uradnem listu Republike Slovenije, določbe 7. člena pa se začnejo
uporabljati šest mesecev od njene uveljavitve.«.