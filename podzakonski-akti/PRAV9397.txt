1. člen
S tem pravilnikom se sprejme gozdnogospodarski načrt gozdnogospodarske
enote Kobarid (2009–2018), št. 01‑03/09
z dne 20. 8. 2009, ki ga je za obdobje od 1. januarja 2009 do 31. decembra 2018
izdelal Zavod za gozdove Slovenije, Območna enota Tolmin.
2. člen
Gozdnogospodarska enota Kobarid, ki meri 19.773,00 ha, se
nahaja v Gozdnogospodarskem območju Tolmin, v občinah Kobarid in Tolmin,
oziroma v katastrskih občinah Breginj, Robidišče, Logje, Sedlo, Borjana, Kred,
Staro Selo, Sužid, Svino, Kobarid, Trnovo, Drežnica, Vrsno, Smast, Ladra,
Idrsko, Livek, Kamno in Volarje.
3. člen
V gozdnogospodarski enoti Kobarid je s 1. januarjem 2009
ugotovljeno naslednje stanje gozdov:
A)    
lastništvo: 83,00% zasebnih gozdov v lasti fizičnih ali pravnih oseb,
12,40% državnih gozdov in 4,60% gozdov lokalnih skupnosti;
B)    
površina: 12.424,26 ha, od katere je 9.432,71 ha večnamenskih gozdov,
434,65 ha gozdov s posebnim namenom, v katerih so gozdnogospodarski ukrepi
dovoljeni, in 2.556,90 ha varovalnih gozdov;
C)   
lesna zaloga: 215,00 m3/ha, od tega 20,10 m3/ha
iglavcev in 194,90 m3/ha listavcev;
D)   
tekoči letni prirastek: 6,09 m3/ha, od tega 0,86 m3/ha
iglavcev in 5,23 m3/ha listavcev.
4. člen
(1) V gozdnogospodarskem načrtu gozdnogospodarske enote Kobarid
(2009–2018) je ob upoštevanju usmeritev iz gozdnogospodarskega načrta
Gozdnogospodarskega območja Tolmin, izdelanega za obdobje od 1. januarja 2001
do 31. Decembra 2010, ugotovljenega stanja gozdov, analize preteklega gospodarjenja,
zakonitosti razvoja gozdov ter pridobljenih spoznanj pri spremljanju razvoja
gozdov v gozdnogospodarski enoti Kobarid določeno, da so najbolj poudarjene
funkcije gozdov, ki določajo način gospodarjenja z gozdom:
-       
proizvodne funkcije na površini 977,48 ha,
-       
ekološke funkcije na površini 3.619,55 ha ter
-       
socialne funkcije na površini 1.351,16 ha.
(2) Na podlagi funkcij gozdov in njihovega ovrednotenja so v
gozdnogospodarskem načrtu gozdnogospodarske enote Kobarid (2009–2018) določeni
cilji gospodarjenja z gozdom in gozdnim prostorom ter usmeritve za njihovo
doseganje.
5. člen
(1) Na podlagi ciljev in usmeritev iz drugega odstavka prejšnjega
člena so v gozdnogospodarski enoti Kobarid za obdobje od 1. januarja 2009 do
31. decembra 2018 določeni naslednji ukrepi:
-       
najvišji možni posek v višini 453.899 m3, od tega 23.132 m3
iglavcev in 430.767 m3 listavcev,
-       
gojitvena dela, potrebna za ohranitev in razvoj gozdov, na površini
1.517,67 ha,
-       
nega drogovnjaka na površini 93,14 ha,
-       
varstvena dela, potrebna za zaščito pred divjadjo, in sicer zaščita s
premazom na površini 20,37 ha,
-       
nega habitatov prosto živečih živali, in sicer vzdrževanje travinj na
površini 2,80 ha.
(2) V gozdnogospodarskem načrtu gozdnogospodarske enote
Kobarid (2009–2018) so določeni ukrepi in načini njihove izvedbe tudi na ravneh
rastiščnogojitvenih razredov in odsekov.
6. člen
Pri izdelavi gozdnogojitvenih načrtov za posamezne ekosisteme
in njihove dele v gozdnogospodarski enoti Kobarid, v obdobju od uveljavitve
tega pravilnika do 31. decembra 2018, se morajo upoštevati cilji, usmeritve in
ukrepi, določeni v gozdnogospodarskem načrtu gozdnogospodarske enote Kobarid (2009–2018).
7. člen
Po en izvod gozdnogospodarskega načrta gozdnogospodarske enote
Kobarid (2009–2018) je na vpogled na sedežu Zavoda za gozdove Slovenije,
Območne enote Tolmin, Tumov drevored 17, Tolmin, na sedežu Zavoda za gozdove
Slovenije, Krajevne enote Tolmin, Tumov drevored 17, Tolmin in na Ministrstvu za
kmetijstvo, gozdarstvo in prehrano, Dunajska 58, Ljubljana, kjer se hrani tudi
dokumentacija v zvezi s postopkom sprejemanja gozdnogospodarskega načrta
gozdnogospodarske enote Kobarid (2009–2018).
8. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 322-01-01-18/2001/9
Ljubljana, dne 26. novembra 2009
EVA 2009-2311-0025
prof. dr. Milan Pogačnik l.r.
Minister
za kmetijstvo,
gozdarstvo in prehrano