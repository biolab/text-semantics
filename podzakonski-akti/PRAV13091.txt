I. SPLOŠNA DOLOČBA
1. člen
(1) Ta pravilnik ureja povračilo stroškov in nagrad
osebam iz izbranih nevladnih ali humanitarnih organizacij, za sodelovanje pri
izvajanju nadzora, to je obiska kraja odvzema prostosti, po določilih
Opcijskega protokola h Konvenciji proti mučenju in drugim krutim, nečloveškim
ali poniževalnim kaznim ali ravnanju, katerega le te izvajajo po navodilih
Varuha človekovih pravic (v nadaljnjem besedilu: Varuh).
(2) Povračilo stroškov po tem pravilniku obsega
povračilo potnih stroškov in stroškov za prehrano in prenočišče ter pravico do
nadomestila plače ali nadomestila za izgubljeni zaslužek v času nadzora.
Nagrade po tem pravilniku so plačilo za izdelavo celovitega oziroma delnega
poročila o opravljenem nadzoru in simbolični prejemek.
II. POVRAČILO STROŠKOV
2. člen
(1) Potni stroški obsegajo stroške prihoda in vrnitve
sodelujoče osebe iz izbranih nevladnih ali humanitarnih organizacij (v
nadaljevanju: izvajalec nadzora) od kraja njenega prebivališča do kraja, kjer
opravlja nadzor.
(2) Potni stroški se priznajo v višini dejanskih
izdatkov za prevoz z javnim prevoznim sredstvom. Če ni možnosti prevoza z
javnim prevoznim sredstvom, se izvajalcu nadzora priznajo stroški kilometrine
in morebitne parkirnine.
3. člen
(1) Stroški za prehrano se izvajalcem nadzora priznajo v
obliki dnevnice oziroma v višini regresa za prehrano med delom, tako kot to
velja za javne uslužbence.
(2) Pravico do dnevnice ima izvajalec nadzora, ki ima
stalno ali začasno prebivališče zunaj kraja, kjer se opravlja nadzor.
(3) Stroški za prenočišče se priznajo izvajalcem nadzora
s povračilom dejansko plačanih stroškov prenočevanja.
(4) Pravico do povračila stroškov prenočišča ima
izvajalec nadzora, ki ima stalno ali začasno prebivališče zunaj kraja, kjer se
opravlja nadzor in je zaradi sodelovanja pri opravljanju nadzora, ki traja več
kot en dan, moral prenočevati v tem kraju.
4. člen
Če ni v tem pravilniku drugače določeno, se stroški po tem
pravilniku priznajo na način in v višini, kot je določena za javne uslužbence.
III. NADOMESTILO PLAČE OZIROMA IZGUBLJENI ZASLUŽEK
5. člen
(1) Izvajalec nadzora, ki je zaposlen pri izbrani
nevladni ali humanitarni organizaciji in je zaradi opravljanja nadzora odsoten
z dela, ima na podlagi potrdila Varuha pravico do nadomestila plače za dan
odsotnosti z dela oziroma dneve, ko je potekal nadzor. Izvajalcu nadzora, ki
ima pravico do nadomestila plače, Varuh izda potrdilo o sodelovanju pri
opravljanju nadzora po opravljenem nadzoru.
(2) Izbrana nevladna ali humanitarna organizacija
izvajalcu nadzora izplača nadomestilo plače, Varuh pa ji povrne znesek, ki
ustreza višini nadomestila plače na podlagi njenega pisnega obračuna s
priloženimi dokazili o višini plače izvajalca nadzora in o izplačanem
nadomestilu.
6. člen
Izvajalcu nadzora, ki z izbrano nevladno ali humanitarno
organizacijo sodeluje kot samostojni podjetnik oziroma kot oseba, ki samostojno
opravlja dejavnost kot redni poklic ali pa na podlagi druge odplačne pogodbe,
pripada nadomestilo za izgubljeni zaslužek v višini urne postavke, ki jo v ta
namen določi izbrana nevladna ali humanitarna organizacija, vendar največ v
višini 15 EUR bruto za vsako uro dejanskega sodelovanja pri nadzoru (to je za
čas od prihoda na kraj obiska do odhoda iz kraja obiska).
7. člen
(1) Tudi izvajalec nadzora, ki v času opravljanja
nadzora z izbrano nevladno ali humanitarno organizacijo sodeluje prostovoljno,
ima pravico do nadomestila za izgubljeni zaslužek.
(2) Višina nadomestila se v primeru iz prejšnjega
odstavka prizna v odvisnosti od časa opravljanja nadzora, in sicer v višini 5
EUR za vsako začeto uro dejanskega sodelovanja pri nadzoru (to je za čas od
prihoda na kraj obiska do odhoda iz kraja obiska).
IV. NAGRADA ZA IZDELAVO POROČILA O OPRAVLJENEM NADZORU
8. člen
Izvajalec nadzora, če je ta po predhodnem dogovoru zadolžen
za izdelavo celovitega poročila o opravljenem nadzoru, prejme nagrado v višini
100 EUR oziroma dogovorjeni sorazmerni del te nagrade v primeru, da je s predstavnikom
Varuha, ki je odgovoren za opravo posameznega nadzora, predhodno dogovorjeno,
da pripravi le del poročila o opravljenem nadzoru.
Nagrado v višini 100 EUR prejme tudi oseba iz izbrane
nevladne ali humanitarne organizacije, ki po predhodnem dogovoru z Varuhom
pripravi posamezen vsebinski del za letno poročilo Varuha o izvajanju nalog in
pristojnosti državnega preventivnega mehanizma.
V. SIMBOLIČNI PREJEMEK
9. člen
Izvajalcem nadzora se poleg pripadajočega simboličnega
prejemka v višini 5 EUR za vsako začeto uro dejanskega sodelovanja pri nadzoru
(to je za čas od prihoda na kraj obiska do odhoda iz kraja obiska), ta znesek
poveča za dve uri za čas priprave lastnega poročila o opravljenem nadzoru, ki
ga je dolžan pripraviti vsak izvajalec nadzora. Povečani znesek za čas priprave
lastnega poročila izvajalcu nadzora ne pripada, če je po predhodnem dogovoru
zadolžen za izdelavo celovitega poročila o opravljenem nadzoru ali del poročila
o opravljenem nadzoru.
VI. SKUPNE DOLOČBE
10. člen
Izbrana nevladna ali humanitarna organizacija, če je
izvajalec nadzora pri njej zaposlen ali v drugem odplačnem pogodbenem razmerju
oziroma izvajalec nadzora sam, če z izbrano nevladno ali humanitarno
organizacijo sodeluje prostovoljno, predloži Varuhu zahtevek za povračilo
stroškov in nagrad na obrazcu št. 1, ki je sestavni del tega pravilnika,
skupaj z morebitnimi dokazili o stroških ob predaji (celovitega oziroma delnega
ali lastnega) poročila o opravljenem nadzoru, ki mora biti izdelano in
posredovano Varuhu najpozneje v osmih dneh po opravljenem nadzoru.
11. člen
(1) Pristojni zaposleni izda po prejemu zahtevka za
povračilo stroškov in nagrad sklep o povračilu stroškov na obrazcu št. 2,
ki je sestavni del tega pravilnika.
(2) Izplačilo stroškov in nagrad se izvrši na podlagi
sklepa iz prejšnjega odstavka. V primeru ne posredovanega zahtevka ali/in ne
izdelave poročila (celovitega oziroma delnega ali lastnega) se stroški ali
nagrade ne povrnejo.
12. člen
(1) Nagrade in povračilo stroškov za izvajalce nadzora,
ki so zaposleni pri izbrani nevladni ali humanitarni organizaciji oziroma z njo
sodelujejo na podlagi druge odplačne pogodbe, se izplačujejo iz proračunskih
sredstev Varuha – podprogram Opcijski protokol, postavka 6485 sodelovanje z
nevladnimi organizacijami, na transakcijski račun izbrane nevladne ali
humanitarne organizacije.
(2) Nagrada in povračilo stroškov za izvajalce nadzora,
ki v času opravljanja nadzora z izbrano nevladno ali humanitarno organizacijo
sodelujejo prostovoljno se izplačujejo iz proračunskih sredstev Varuha –
podprogram Opcijski protokol, postavka 6485 sodelovanje z nevladnimi
organizacijami, na transakcijski račun izvajalca nadzora.
13. člen
Ta pravilnik se smiselno uporablja tudi za povračilo stroškov
in nagrad osebam iz izbranih nevladnih ali humanitarnih organizacij, za
sodelovanje pri drugih organiziranih dogodkih Varuha za namen izvajanja nalog
in pooblastil po določilih Opcijskega protokola h Konvenciji proti mučenju in
drugim krutim, nečloveškim ali poniževalnim kaznim ali ravnanju (na primer za
aktivno udeležbo na konferencah, okroglih mizah, posvetih, tiskovnih
konferencah, za udeležbo na koordinacijskih in delovnih sestankih).
VII. KONČNE DOLOČBE
14. člen
V tem pravilniku uporabljeni izrazi, zapisani v moški spolni
slovnični obliki, se uporabljajo kot nevtralni za moški in ženski spol.
15. člen
Ta pravilnik začne veljati petnajsti dan po objavi v Uradnem
listu Republike Slovenije.
Z dnem uveljavitve tega pravilnika prenehata veljati
Pravilnik o povračilu stroškov in o nagradah osebam iz organizacij, ki
opravljajo naloge oziroma izvršujejo pooblastila po določbah Opcijskega
protokola h Konvenciji proti mučenju in drugim krutim, nečloveškim ali
poniževalnim kaznim ali ravnanju (Uradni list RS, št. 17/08) in Pravilnik
o spremembah in dopolnitvah tega pravilnika (Uradni list RS, št. 20/11).
Št. 12.1-3/2014-8-SE
Ljubljana, dne 22. februarja 2017
Vlasta Nussdorfer l.r.
Varuhinja človekovih pravic
Št. 12.1-3/2014-10
Ljubljana, dne 6. marca 2017
Soglašam!
mag. Mateja Vraničar Erman
l.r.
Ministrica
za finance

Priloga 1: Obrazec
1: Zahtevek za povračilo stroškov in nagrad
Priloga 2: Obrazec
2: Sklep o povračilu stroškov in nagrad