I. SPLOŠNE DOLOČBE
1. člen
S tem pravilnikom se določajo vsebina,
členitev in oblika sestavnih delov letnega poročila za proračun, proračunske
uporabnike in druge osebe javnega prava, ki so uporabniki enotnega kontnega
načrta po 13. členu zakona o računovodstvu (Uradni list RS, št. 23/99, v
nadaljevanju: zakon o računovodstvu).
2. člen
Posamezni izrazi uporabljeni v tem
pravilniku imajo naslednje pomene:
Uporabniki enotnega kontnega načrta (v nadaljevanju: uporabniki EKN) so zavezanci po zakonu o
računovodstvu, ki morajo v skladu z določbo 13. člena tega zakona pri vodenju
poslovnih knjig upoštevati enotni kontni načrt, ki ga predpiše minister
pristojen za finance.
Enotni kontni načrt je kontni načrt, ki je predpisan s pravilnikom, ki ureja enotni
kontni načrt za proračun, proračunske uporabnike in druge osebe javnega prava (v
nadaljevanju: pravilnik o EKN).
Določeni uporabniki enotnega kontnega
načrta (v nadaljevanju: določeni uporabniki EKN)
so pravne osebe javnega prava iz četrtega odstavka 15. člena zakona o
računovodstvu. Določeni uporabniki EKN so vsi posredni uporabniki določeni s
pravilnikom o določitvi neposrednih in posrednih uporabnikov državnega in
občinskih proračunov, razen javnih skladov, ZZZS in ZPIZ, ter pravne osebe
javnega prava, ki niso uvrščene med posredne ali neposredne uporabnike proračuna
države ali občin.
Drugi uporabniki enotnega kontnega
načrta (v nadaljevanju: drugi uporabniki EKN) so
uporabniki EKN, razen pravnih oseb javnega prava iz četrtega odstavka 15. člena
zakona o računovodstvu. Drugi uporabniki EKN so našteti v drugem odstavku 16.
člena Pravilnika o razčlenjevanju in merjenju prihodkov in odhodkov pravnih
oseb javnega prava (Uradni list RS, št. 134/03 in 34/04; v nadaljevanju: pravilnik
o razčlenjevanju in merjenju prihodkov in odhodkov). Drugi uporabniki EKN so
vsi neposredni uporabniki določeni s pravilnikom o določitvi neposrednih in
posrednih uporabnikov državnega in občinskih proračunov, ter javni skladi, ZZZS
in ZPIZ.
Neposredni uporabnik proračuna oziroma posredni uporabnik proračuna je tisti uporabnik
EKN, ki ima status neposrednega ali posrednega uporabnika državnega ali
občinskega proračuna v skladu z 2. in 3. členom Pravilnika o določitvi
neposrednih in posrednih uporabnikov državnega in občinskih proračunov (Uradni
list RS, št. 46/03).
Bilanca stanja, je računovodski izkaz, ki vsebuje podatke o stanju sredstev ter
obveznostih do virov sredstev uporabnika enotnega kontnega načrta ob koncu
obračunskega obdobja.
Izkaz prihodkov in odhodkov je računovodski izkaz, ki vsebuje podatke o prihodkih in odhodkih,
ki jih je uporabnik enotnega kontnega načrta dosegel v obračunskem obdobju.
Pojasnila k izkazom so dopolnilni računovodski izkazi oziroma preglednice določene s
tem pravilnikom kot priloge k bilanci stanja oziroma Izkazu prihodkov in
odhodkov, ki dodatno razčlenjujejo ali pojasnjujejo posamezne vrste podatkov o
sredstvih, obveznostih do virov sredstev, prihodkih in odhodkih izkazanih v
bilanci stanja oziroma izkazu prihodkov in odhodkov ter druge računovodske
informacije določene s tem pravilnikom ali drugim predpisom ter tiste
računovodske informacije, ki jih določi sam uporabnik enotnega kontnega načrta.
Računovodsko poročilo je del letnega poročila. Sestavljajo ga bilanca stanja, izkaz
prihodkov in odhodkov ter pojasnila k izkazom.
Poslovno poročilo so informacije, ki jih pripravi poslovodstvo o poslovanju
uporabnika EKN. Del poročila je tudi poročilo o doseženih ciljih in rezultatih
na področju iz njihove pristojnosti, ki se pripravi v skladu s predpisom iz
četrtega odstavka 62. člena zakona o javnih financah (Uradni list RS, št.
79/99, 124/00, 79/01 in 30/02; v nadaljevanju: zakon o javnih financah).
Izjava predstojnika o notranjem nadzoru
javnih financ je del poslovnega poročila neposrednega in posrednega uporabnika
državnega ali občinskega proračuna, ZZZS, ZPIZ in javnega sklada, v kateri
njegov predstojnik oziroma poslovodni organ izjavlja, da ima vzpostavljen
primeren sistem notranjega nadzora javnih financ, ki deluje in se ustrezno
vzdržuje ter zagotavlja, da so ustrezno obvladovana vsa tveganja za doseganje
ciljev, pravilnosti poslovanja in poročanja.
3. člen
Vsebina podatkov, ki se izkazujejo v
obrazcih, predpisanih s tem pravilnikom, je opredeljena z računovodskimi
predpisi ter računovodskimi standardi, ki veljajo za uporabnike enotnega
kontnega načrta.
Podatki v obrazcih, predpisanih s tem
pravilnikom, se izkazujejo v eurih, brez centov.
II. LETNO POROČILO
4. člen
Letno poročilo sestavljata računovodsko poročilo in poslovno poročilo.
5. člen
Uporabniki EKN predložijo letno poročilo v
skladu z določbami 51. člena zakona o računovodstvu ter 62., 97., 98. in 99. člena zakona o javnih financah.
Ne glede na prvi odstavek tega člena, se za
upravne enote in sodnike za prekrške, predloži le zbirno letno poročilo.
II/1. RAČUNOVODSKO POROČILO
6. člen
Računovodsko poročilo obsega bilanco
stanja, izkaz prihodkov in odhodkov ter pojasnila k obema računovodskima
izkazoma.
Obrazec po katerem se sestavi bilanca
stanja je enoten za vse uporabnike EKN, obrazec po katerem se sestavi izkaz
prihodkov in odhodkov pa je poseben za druge uporabnike EKN in poseben za
določene uporabnike EKN.
Računovodsko poročilo pripravi pooblaščeni
računovodja oziroma oseba odgovorna za področje računovodstva.
BILANCA STANJA
7. člen
Uporabniki EKN sestavljajo bilanco stanja
na obrazcu BILANCA STANJA, ki je sestavni del tega pravilnika (Priloga 1).
Obvezne priloge k bilanci stanja so:
-      
pregled stanja in gibanja neopredmetenih sredstev in opredmetenih
osnovnih sredstev,
-      
pregled stanja in gibanja dolgoročnih finančnih naložb in posojil ter
-      
druga pojasnila določena s tem pravilnikom.
8. člen
Uporabniki EKN pri izpolnjevanju obrazca
BILANCA STANJA vpišejo podatke v ustrezno polje stolpca 4 iz skupin kontov, ki
so označeni v stolpcu 1 in so vsebinsko opredeljeni v stolpcu 2 ter pripadajo
določeni oznaki AOP iz stolpca 3.
V ustrezno polje stolpca 4, kjer je v
stolpcu 1 polje prazno, se vpišejo podatki, ki so opisno opredeljeni v stolpcu
2.
V ustrezno polje stolpca 5 se vpišejo
podatki iz stolpca 4 obrazca bilanca stanja predhodnega leta.
IZKAZ PRIHODKOV IN ODHODKOV DRUGIH UPORABNIKOV ENOTNEGA
KONTNEGA NAČRTA
9. člen
Drugi uporabniki EKN sestavljajo izkaz
prihodkov in odhodkov na obrazcu IZKAZ PRIHODKOV IN ODHODKOV DRUGIH
UPORABNIKOV, ki je sestavni del tega pravilnika (Priloga 2).
Obvezni prilogi k izkazu prihodkov in
odhodkov drugih uporabnikov sta
-      
izkaz računa finančnih terjatev in naložb in
-      
izkaz računa financiranja.
Obvezna priloga k izkazu prihodkov in
odhodkov drugih uporabnikov EKN, katerega sestavijo tisti drugi uporabniki EKN,
ki imajo v svojem sestavu režijske obrate iz 17. člena zakona o gospodarskih
javnih službah (Uradni list RS, št. 32/93 in 30/98), je tudi evidenčni izkaz
prihodkov in odhodkov režijskih obratov.
10. člen
Drugi uporabniki EKN pri izpolnjevanju
obrazca IZKAZ PRIHODKOV IN ODHODKOV DRUGIH UPORABNIKOV vpišejo podatke v
ustrezno polje stolpca 4 iz skupin kontov, podskupin kontov ali kontov, ki so
označeni v stolpcu 1 in so vsebinsko opredeljeni v stolpcu 2 ter pripadajo
določeni oznaki AOP iz stolpca 3.
V ustrezno polje stolpca 4, kjer je v
stolpcu 1 polje prazno, se vpišejo podatki, ki so opisno opredeljeni v stolpcu
2.
V ustrezno polje stolpca 5 se vpišejo
podatki iz stolpca 4 obrazca izkaza prihodkov in odhodkov drugih uporabnikov
predhodnega leta.
IZKAZ PRIHODKOV IN ODHODKOV DOLOČENIH UPORABNIKOV ENOTNEGA
KONTNEGA NAČRTA
13. člen
Določeni uporabniki EKN sestavljajo izkaz
prihodkov in odhodkov na obrazcu IZKAZ PRIHODKOV IN ODHODKOV DOLOČENIH
UPORABNIKOV, ki je sestavni del tega pravilnika (Priloga 3).
Obvezne priloge k izkazu prihodkov in
odhodkov določenih uporabnikov so:
-      
izkaz prihodkov in odhodkov določenih uporabnikov po vrstah dejavnosti,
-      
izkaz prihodkov in odhodkov določenih uporabnikov po načelu denarnega
toka,
-      
izkaz računa finančnih terjatev in naložb določenih uporabnikov in
-      
izkaz računa financiranja določenih uporabnikov.
Izkaz prihodkov in odhodkov določenih
uporabnikov po načelu denarnega toka, izkaz računa finančnih terjatev in naložb
določenih uporabnikov ter izkaz računa financiranja določenih uporabnikov
sestavljajo le tisti določeni uporabniki EKN, ki imajo status posrednega
uporabnika proračuna.
14. člen
Določeni uporabniki EKN pri izpolnjevanju
obrazca IZKAZ PRIHODKOV IN ODHODKOV DOLOČENIH UPORABNIKOV vpišejo podatke v
ustrezno polje stolpca 4 iz podskupin kontov, ki so navedene v stolpcu 1 in so vsebinsko opredeljene v stolpcu 2 ter pripadajo določeni oznaki AOP iz stolpca 3.
V ustrezno polje stolpca 4, kjer je v
stolpcu 1 polje prazno, se vpišejo podatki, ki so opisno opredeljeni v stolpcu
2.
V ustrezno polje stolpca 5 se vpišejo
podatki iz stolpca 4 obrazca izkaza prihodkov in odhodkov določenih uporabnikov
predhodnega leta.
POJASNILA K IZKAZOM
15. člen
Pojasnila k izkazom obsegajo obvezne
priloge k računovodskim izkazom določene v 7., 9. in 13. členu tega pravilnika ter računovodske informacije, ki jih določa 26. člen tega pravilnika.
Uporabnik EKN navede v pojasnilih tudi
druge računovodske informacije za katere oceni, da so pomembne za ustrezno
razkritje postavk bilance stanja oziroma izkaza prihodkov in odhodkov.
Priloge k bilanci stanja
16. člen
Uporabniki EKN sestavijo pregled stanja in
gibanja neopredmetenih sredstev in opredmetenih osnovnih sredstev po obrazcu
STANJE IN GIBANJE NEOPREDMETENIH SREDSTEV IN OPREDMETENIH OSNOVNIH SREDSTEV, ki
je sestavni del tega pravilnika (Priloga 1/A).
V posamezna polja obrazca se vpiše podatke,
kot izhaja iz opredelitev v obrazcu.
Podatek o amortizaciji se vpiše tudi v
primeru, če je bil strošek amortizacije (popravek nabavne vrednosti) nadomeščen
v breme ustreznega vira.
Pri vpisovanju podatkov v skladu s
prejšnjim odstavkom je treba upoštevati, da se:
-      
v stolpcih 3 in 4 izkazujejo zneski, izkazani v poslovnih knjigah na
začetku poslovnega leta, popravljeni za morebitne napake nastale pri uskladitvi
poslovnih knjig z določbami zakona o računovodstvu na dan 1. 1. 2000,
-      
v stolpcih 5 in 6 izkazujejo zneski povečanj med letom, ki se nanašajo
na pridobitev novih sredstev ali prevrednotenje sredstev,
-      
v stolpcih 7 in 8 izkazujejo zneski zmanjšanj med letom, ki se nanašajo
na odtujitev sredstev ali prevrednotenje sredstev,
-      
v stolpcu 9 izkazuje amortizacija (redni in izredni odpis sredstev),
obračunana za opredmetena osnovna sredstva in neopredmetena sredstva, ki so
izkazana v bilanci stanja,
-      
v stolpcu 10 izkazuje znesek neodpisane vrednosti sredstev izkazan v
poslovnih knjigah na koncu poslovnega leta,
-      
v stolpcih 11 in 12 izkazujeta zneska prevrednotenja zaradi okrepitve
oziroma oslabitve sredstev; podatka sta informativna, ker je sprememba
vrednosti sredstev zaradi prevrednotenja zajeta že v zneskih izkazanih v
stolpcih 5, 6, 7 in 8.
-      
v okviru skupine Neopredmetena sredstva in opredmetena osnovna sredstva
v upravljanju izkazujejo sredstva, ki so prejeta v upravljanje, in sredstva,
pridobljena z donacijami, oziroma brezplačno pridobljena sredstva,
-      
v okviru skupine Neopredmetena sredstva in opredmetena osnovna sredstva
v lasti izkazujejo sredstva v lasti države in občin ter sredstva, ki so v
skladu z določbami zakonov v lasti javnih skladov (namensko premoženje) ter
drugih uporabnikov enotnega kontnega načrta ter,
-      
v okviru skupine Neopredmetena sredstva in opredmetena osnovna sredstva
v finančnem najemu izkazujejo sredstva, ki so jih uporabniki enotnega kontnega
načrta pridobili na podlagi sklenjenih pogodb o finančnem najemu in še niso
prešla v njihovo last.
17. člen
Uporabniki EKN sestavijo pregled stanja in
gibanja dolgoročnih finančnih naložb in posojil na obrazcu STANJE IN GIBANJE
DOLGOROČNIH FINANČNIH NALOŽB IN POSOJIL, ki je sestavni del tega pravilnika
(Priloga 1/B).
V posamezna polja obrazca se vpiše podatke,
kot izhaja iz opredelitev v obrazcu.
Pri vpisovanju podatkov v skladu s
prejšnjim odstavkom je treba upoštevati, da se:
-      
v stolpcu 3 in 4 izkazujejo zneski dolgoročnih finančnih naložb in
posojil, izkazanih v poslovnih knjigah na začetku poslovnega leta, popravljeni
za morebitne napake nastale pri uskladitvi poslovnih knjig z določbami zakona o
računovodstvu na dan 1. 1. 2000,
-      
v stolpcu 5 izkazujejo zneski novih naložb in posojil ter povečanje
naložb in posojil zaradi ohranjanja njihove realne vrednosti ali prevrednotenja
zaradi okrepitve,
-      
v stolpcu 6 izkazujejo zneski med letom oblikovanih popravkov zaradi
ohranjanja njihove realne vrednosti ali prevrednotenja zaradi oslabitve,
-      
v stolpcu 7 izkazujejo zneski odplačil naložb in posojil ter odpisi
naložb in posojil,
-      
v stolpcu 8 izkazujejo zneski odpisov naložb in posojil ter odprave
popravkov (kapitalska metoda),
-      
v stolpcu 9 in 10 izkazujeta zneska nabavne vrednosti in popravka
nabavne vrednosti naložb in posojil, izkazanih v poslovnih knjigah na koncu
poslovnega leta,
-      
v stolpcu 11 izkazuje znesek knjigovodske vrednosti stanja naložb in
posojil,
-      
v stolpcu 12 izkazuje znesek nabavne vrednosti naložb in posojil, ki so
bile odpisane; podatek je informativen, ker je znesek odpisane nabavne
vrednosti naložb in posojil zajet že v znesku izkazanem v stolpcu 7.
Priloge k izkazu prihodkov in
odhodkov drugih uporabnikov
18. člen
Drugi uporabniki EKN sestavijo izkaz računa
finančnih terjatev in naložb na obrazcu IZKAZ RAČUNA FINANČNIH TERJATEV IN
NALOŽB, ki je priloga tega pravilnika (Priloga 2/A).
Pri izpolnjevanju obrazca IZKAZ RAČUNA
FINANČNIH TERJATEV IN NALOŽB se v ustrezno polje stolpca 4 vpišejo podatki iz
skupin kontov, podskupin kontov ali kontov, ki so navedeni v stolpcu 1 in vsebinsko opredeljeni v stolpcu 2 ter pripadajo določeni oznaki AOP iz stolpca 3.
V ustrezno polje stolpca 4, kjer je v
stolpcu 1 polje prazno, se vpišejo podatki, ki so opisno opredeljeni v stolpcu
2.
V ustrezno polje stolpca 5 se vpišejo
podatki iz stolpca 4 obrazca izkaza računa finančnih terjatev in naložb
predhodnega leta.
19. člen
Drugi uporabniki EKN sestavijo izkaz računa
financiranja na obrazcu IZKAZ RAČUNA FINANCIRANJA, ki je priloga tega pravilnika
(Priloga 2/B).
Pri izpolnjevanju obrazca IZKAZ RAČUNA
FINANCIRANJA se v ustrezno polje stolpca 4 vpišejo podatki iz skupin kontov,
podskupin kontov ali kontov, ki so navedeni v stolpcu 1 in vsebinsko opredeljeni v stolpcu 2 ter pripadajo določeni oznaki AOP iz stolpca 3.
V ustrezno polje stolpca 4, kjer je v
stolpcu 1 polje prazno, se vpišejo podatki, ki so opisno opredeljeni v stolpcu
2.
V ustrezno polje stolpca 5 se vpišejo
podatki iz stolpca 4 obrazca izkaz računa financiranja predhodnega leta.
20. člen
Drugi uporabniki EKN sestavijo evidenčni
izkaz prihodkov in odhodkov režijskih obratov na obrazcu IZKAZ PRIHODKOV IN
ODHODKOV REŽIJSKIH OBRATOV na obrazcu, ki je priloga tega pravilnika (Priloga
2/C).
Pri izpolnjevanju obrazca IZKAZ PRIHODKOV
IN ODHODKOV REŽIJSKIH OBRATOV se v ustrezno polje stolpca 4 vpišejo podatki iz
skupin kontov, podskupin kontov ali kontov, ki so navedeni v stolpcu 1 in vsebinsko opredeljeni v stolpcu 2 ter pripadajo določeni oznaki AOP iz stolpca 3.
V ustrezno polje stolpca 4, kjer je v
stolpcu 1 polje prazno, se vpišejo podatki, ki so opisno opredeljeni v stolpcu
2.
V ustrezno polje stolpca 5 se vpišejo
podatki iz stolpca 4 obrazca izkaz prihodkov in odhodkov režijskih obratov
predhodnega leta.
Priloge k izkazu prihodkov in odhodkov
določenih uporabnikov
21. člen
Določeni uporabniki EKN sestavijo izkaz
prihodkov in odhodkov določenih uporabnikov po načelu denarnega toka na obrazcu
IZKAZ PRIHODKOV IN ODHODKOV DOLOČENIH UPORABNIKOV PO NAČELU DENARNEGA TOKA, ki
je priloga tega pravilnika (Priloga 3/A).
V obrazec IZKAZ PRIHODKOV IN ODHODKOV
DOLOČENIH UPORABNIKOV PO NAČELU DENARNEGA TOKA, ki je evidenčni izkaz, se
vpisujejo podatki o prihodkih in odhodkih, ki se izkazujejo v poslovnih knjigah
po določbi desetega odstavka 16. člena pravilnika o razčlenjevanju in merjenju
prihodkov in odhodkov.
Določeni uporabniki EKN razčlenjujejo v
svojih poslovnih knjigah podatke o prihodkih in odhodkih, ugotovljenih na
podlagi denarnega toka, najmanj tako, kot so razčlenjeni v obrazcu IZKAZ
PRIHODKOV IN ODHODKOV DOLOČENIH UPORABNIKOV PO NAČELU DENARNEGA TOKA.
22. člen
Določeni uporabniki enotnega kontnega
načrta pri izpolnjevanju obrazca IZKAZ PRIHODKOV IN ODHODKOV DOLOČENIH
UPORABNIKOV PO NAČELU DENARNEGA TOKA vpišejo podatke v ustrezno polje stolpca 4
s kontov, ki so navedeni v stolpcu 1 in so vsebinsko opredeljeni v stolpcu 2
ter pripadajo določeni oznaki AOP iz stolpca 3.
V ustrezno polje stolpca 4, kjer je v
stolpcu 1 polje prazno, se vpišejo podatki, ki so opisno opredeljeni v stolpcu
2.
V ustrezno polje stolpca 5 se vpišejo
podatki iz stolpca 4 obrazca izkaz prihodkov in odhodkov določenih uporabnikov
po načelu denarnega toka predhodnega leta.
23. člen
Določeni uporabniki EKN sestavijo izkaz
prihodkov in odhodkov določenih uporabnikov po vrstah dejavnosti na obrazcu
IZKAZ PRIHODKOV IN ODHODKOV DOLOČENIH UPORABNIKOV PO VRSTAH DEJAVNOSTI (Priloga
3/B), v katerem se ločeno prikažejo prihodki in odhodki tekočega obračunskega
obdobja za izvajanje javne službe ter prihodki in odhodki tekočega obračunskega
obdobja od prodaje blaga in storitev na trgu, razčlenjeni po vrstah prihodkov
in odhodkov kot so opredeljeni v obrazcu.
Podatki o odhodkih oziroma stroških po
vrstah dejavnosti, ki niso razvidni iz dokumentacije, se ugotovijo na podlagi
ustreznih sodil, ki jih določi pristojno ministrstvo. Če ni ustreznejšega
sodila, se kot sodilo lahko uporabi razmerje med prihodki doseženimi pri
opravljanju posamezne vrste dejavnosti.
Določeni uporabniki EKN pri izpolnjevanju
obrazca IZKAZ PRIHODKOV IN ODHODKOV DOLOČENIH UPORABNIKOV PO VRSTAH DEJAVNOSTI
vpišejo podatke v ustrezno polje stolpca 4 iz podskupin kontov, ki so navedene
v stolpcu 1 in so vsebinsko opredeljene v stolpcu 2 ter pripadajo določeni
oznaki AOP iz stolpca 3 in se nanašajo na dejavnost javne službe.
V ustrezna polja stolpca 5 obrazca se
vpišejo podatki, ki so navedeni v stolpcu 1 in so vsebinsko opredeljeni v stolpcu 2 ter pripadajo določeni oznaki AOP iz stolpca 3 in se nanašajo na prodajo blaga in storitev na trgu.
V ustrezno polje stolpca 4 oziroma 5, kjer
je v stolpcu 1 polje prazno, se vpišejo podatki, ki so opisno opredeljeni v
stolpcu 2.
24. člen
Določeni uporabniki EKN sestavijo izkaz
računa finančnih terjatev in naložb na obrazcu IZKAZ RAČUNA FINANČNIH TERJATEV
IN NALOŽB DOLOČENIH UPORABNIKOV, ki je priloga tega pravilnika (Priloga 3/A1).
V obrazec IZKAZ RAČUNA FINANČNIH TERJATEV
IN NALOŽB DOLOČENIH UPORABNIKOV se vpisujejo podatki o izdatkih in prejemkih,
ki se nanašajo na finančne terjatve in naložbe in, ki jih določeni uporabniki
EKN izkazujejo v poslovnih knjigah po določbi desetega odstavka 16. člena
pravilnika o razčlenjevanju in merjenju prihodkov in odhodkov.
Pri izpolnjevanju obrazca IZKAZ RAČUNA
FINANČNIH TERJATEV IN NALOŽB DOLOČENIH UPORABNIKOV se v ustrezno polje stolpca
4 vpišejo podatki iz skupin kontov, podskupin kontov ali kontov, ki so navedeni
v stolpcu 1 in vsebinsko opredeljeni v stolpcu 2 ter pripadajo določeni oznaki
AOP iz stolpca 3.
V ustrezno polje stolpca 4, kjer je v
stolpcu 1 polje prazno, se vpišejo podatki, ki so opisno opredeljeni v stolpcu
2.
V ustrezno polje stolpca 5 se vpišejo
podatki iz stolpca 4 obrazca izkaza računa finančnih terjatev in naložb
predhodnega leta.
25. člen
Določeni uporabniki EKN sestavijo izkaz
računa financiranja določenih uporabnikov na obrazcu IZKAZ RAČUNA FINANCIRANJA
DOLOČENIH UPORABNIKOV, ki je priloga tega pravilnika (Priloga 3/A2).
V obrazec IZKAZ RAČUNA FINANCIRANJA
DOLOČENIH UPORABNIKOV se vpisujejo podatki o izdatkih in prejemkih, ki se
nanašajo na prejeta posojila in, ki jih določeni uporabniki EKN izkazujejo v
poslovnih knjigah po določbi desetega odstavka 16. člena pravilnika o
razčlenjevanju in merjenju prihodkov in odhodkov.
Pri izpolnjevanju obrazca IZKAZ RAČUNA
FINANCIRANJA DOLOČENIH UPORABNIKOV se v ustrezno polje stolpca 4 vpišejo
podatki iz skupin kontov, podskupin kontov ali kontov, ki so navedeni v stolpcu
 1 in vsebinsko opredeljeni v stolpcu 2 ter pripadajo določeni oznaki AOP iz
stolpca 3.
V ustrezno polje stolpca 4, kjer je v
stolpcu 1 polje prazno, se vpišejo podatki, ki so opisno opredeljeni v stolpcu
2.
V ustrezno polje stolpca 5 se vpišejo
podatki iz stolpca 4 obrazca izkaza računa financiranja določenih uporabnikov
predhodnega leta.
Druge računovodske informacije
26. člen
Uporabniki EKN podajo v okviru pojasnil
tudi pisne računovodske informacije, ki se nanašajo na razkrivanje podatkov
izkazanih v bilanci stanja, izkazu prihodkov in odhodkov ter prilogah k
izkazoma.
V računovodskih informacijah je potrebno
razkriti zlasti:
-      
sodila, če so bila ta uporabljena za razmejevanje prihodkov in odhodkov
na dejavnost javne službe ter dejavnost prodaje blaga in storitev na trgu,
-      
namene, za katere so bile oblikovane dolgoročne rezervacije, ter
oblikovanje in porabo dolgoročnih rezervacij po namenih,
-      
vzroke za izkazovanje presežka odhodkov nad prihodki v bilanci stanja
ter izkazu prihodkov in odhodkov,
-      
metodo vrednotenja zalog gotovih izdelkov ter zalog nedokončane
proizvodnje,
-      
podatke o stanju neporavnanih terjatev ter ukrepih za njih poravnavo
oziroma razlogih neplačila,
-      
podatke o obveznostih, ki so do konca poslovnega leta zapadle v plačilo,
ter o vzrokih neplačila,
-      
vire sredstev, uporabljene za vlaganje v opredmetena osnovna sredstva,
neopredmetena sredstva ter dolgoročne finančne naložbe (kapitalske naložbe in
posojila),
-      
naložbe prostih denarnih sredstev,
-      
razloge za pomembnejše spremembe stalnih sredstev,
-      
vrste postavk, ki so zajete v znesku, izkazanem na kontih izvenbilančne
evidence,
-      
podatke o pomembnejših opredmetenih osnovnih sredstvih in neopredmetenih
sredstvih, ki so že v celoti odpisana, pa se še vedno uporabljajo za
opravljanje dejavnosti, ter
-      
drugo, kar je pomembno za popolnejšo predstavitev poslovanja in
premoženjskega stanja uporabnikov enotnega kontnega načrta.
Javni skladi morajo razkriti tudi podatke o upravljanju z namenskim
premoženjem, ki se nanašajo na povečanje oziroma zmanjšanje namenskega
premoženja ter na porabo presežka prihodkov nad odhodki oziroma pokritje
presežka odhodkov nad prihodki doseženega z upravljanjem namenskega premoženja.
II/2 POSLOVNO POROČILO
27. člen
Vsebino poslovnega poročila, ki kaže na
probleme in dosežke pri poslovanju v proučevanem obdobju določi uporabnik EKN.
Vsebina poslovnega poročila mora biti prilagojena področju na katerem uporabnik
EKN deluje.
Sestavni del poslovnega poročila uporabnika
enotnega kontnega načrta je tudi poročilo o doseženih ciljih in rezultatih na
področju iz njihove pristojnosti, ki se pripravi v skladu s predpisom iz
četrtega odstavka 62. člena zakona o javnih financah.
Sestavni del poslovnega poročila neposrednega
in posrednega uporabnika državnega ali občinskega proračuna, ZZZS, ZPIZ in
javnega sklada je tudi izjava predstojnika o notranjem nadzoru javnih financ.
Poslovno poročilo pripravi predstojnik
oziroma poslovodni organ uporabnika EKN.

Priloga
1: Bilanca stanja
Priloga
1/A: Stanje in gibanje neopredmetenih sredstev in opredmetenih osnovnih sredstev
Priloga
1/B: Stanje in gibanje dolgoročnih finančnih naložb in
posojil
Priloga
2: Izkaz prihodkov in odhodkov - drugih uporabnikov
Priloga
2/A: Izkaz računa finančnih terjatev in naložb
Priloga
2/B: Izkaz računa financiranja
Priloga
2/C: Izkaz prihodkov in odhodkov režijskih obratov
Priloga
3: Izkaz prihodkov in odhodkov - določenih uporabnikov
Priloga
3/A: Izkaz prihodkov in odhodkov določenih uporabnikov po načelu denarnega toka
Priloga
3/A1: Izkaz računa finančnih terjatev in naložb določenih uporabnikov
Priloga
3/A2: Izkaz računa financiranja določenih uporabnikov
Priloga
3/B: Izkaz prihodkov in odhodkov določenih uporabnikov po vrstah dejavnosti

Pravilnik o sestavljanju letnih poročil za
proračun, proračunske uporabnike in druge osebe javnega prava (Uradni list RS,
št. 115/02)
vsebuje naslednje prehodne in končne določbe:
»III. PREHODNE IN KONČNE DOLOČBE
28. člen
Ne glede na določbe tretjega odstavka 8.
člena, tretjega odstavka 14. člena in četrtega odstavka 20. člena tega
pravilnika, se v stolpec 5 obrazcev za leto 2002, ki jih navedeni členi
pravilnika obravnavajo, vpišejo podatki iz obrazcev za leto 2001 vsebinsko
prilagojeni podatkom, ki se izkazujejo v stolpcu 4.
29. člen
Z dnem uveljavitve tega pravilnika preneha
veljati pravilnik o vsebini, členitvi in obliki računovodskih izkazov ter
pojasnilih k izkazom za proračun, proračunske uporabnike in druge osebe javnega
prava (Uradni list RS, št. 106/01).
30. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvah pravilnika o sestavljanju
letnih poročil za proračun, proračunske uporabnike in druge osebe javnega prava
(Uradni list RS, št. 21/03) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu RS.«.

Pravilnik o spremembi pravilnika o sestavljanju
letnih poročil za proračun, proračunske uporabnike in druge osebe javnega prava
(Uradni list RS, št. 134/03) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o sestavljanju letnih poročil za proračun, proračunske uporabnike in
druge osebe javnega prava (Uradni list RS, št. 126/04) spreminja 28. člen pravilnika
tako, da se glasi:
»28. člen
Ne glede na določbe tretjega odstavka 10.
člena, četrtega odstavka 18. člena, tretjega odstavka 22. člena ter petega
odstavka 24. člena tega pravilnika, se v stolpec 5 obrazcev za leto 2004, ki
jih navedeni členi obravnavajo, vpišejo podatki iz obrazcev za leto 2003,
vsebinsko prilagojeni podatkom, ki se izkazujejo v stolpcu 4.«;
ter vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o sestavljanju letnih poročil za proračun, proračunske uporabnike in
druge osebe javnega prava (Uradni list RS, št. 120/07) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o sestavljanju
letnih poročil za proračun, proračunske uporabnike in druge osebe javnega prava
(Uradni list RS, št. 124/08) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o sestavljanju
letnih poročil za proračun, proračunske uporabnike in druge osebe javnega prava
(Uradni list RS, št. 58/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o sestavljanju
letnih poročil za proračun, proračunske uporabnike in druge osebe javnega prava
(Uradni list RS, št. 104/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
sestavljanju letnih poročil za proračun, proračunske uporabnike in druge osebe
javnega prava (Uradni list RS, št. 104/11) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o
sestavljanju letnih poročil za proračun, proračunske uporabnike in druge osebe
javnega prava (Uradni list RS, št. 86/16)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o
sestavljanju letnih poročil za proračun, proračunske uporabnike in druge osebe
javnega prava (Uradni list RS, št. 80/19)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvah Pravilnika o sestavljanju
letnih poročil za proračun, proračunske uporabnike in druge osebe javnega prava
(Uradni list RS, št. 153/21)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije.«.