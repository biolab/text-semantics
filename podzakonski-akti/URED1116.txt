I. TEMELJNA DOLOČBA
1. člen
Nuklearna elektrarna Krško, p.o., Krško se
preoblikuje v družbo Nuklearna elektrarna Krško, družbo z omejeno odgovornostjo
(v nadaljevanju: družba). 
Družba je pravni naslednik podjetja
Nuklearna elektrarna Krško, p.o., vpisanega v sodni register pri Okrožnem
sodišču v Krškem pod št. reg. vložka Srg 56/84. 
Do sklenitve ustrezne meddržavne pogodbe,
med Republiko Slovenijo in Republiko Hrvaško, izvršuje ustanoviteljske pravice
v družbi Vlada Republike Slovenije (v nadaljevanju: ustanovitelj), kolikor ni s
to uredbo drugače določeno. Republiki Hrvaški, oziroma Hrvatski
elektroprivredi, d.d., Zagreb, ki je nosilec pravic in obveznosti po tej
uredbi, se iz naslova vloženih sredstev (združena sredstva) prizna vloga
sovlagatelja po tej uredbi.
II. FIRMA IN SEDEŽ
2. člen
Firma družbe se glasi: 
Nuklearna elektrarna Krško, d.o.o. 
Skrajšana firma je: NEK, d.o.o., Krško. 
Sedež družbe je: Krško, Vrbina 12.
III. DEJAVNOST DRUŽBE
3. člen
Dejavnosti družbe so: 
-       
E/40.102       proizvodnja elektrike v TE in JE, 
-       
K/74.204       drugo projektiranje in tehnično svetovanje, 
-       
K/74.30         tehnično preizkušanje in analiziranje, 
-       
K/73.102       raziskovanje in eksperimentalni razvoj na področju tehnologije.
Družba v skladu z drugim odstavkom 97.
člena zakona o varstvu pred ionizirajočimi sevanji in jedrski varnosti (Uradni
list RS, št. 67/02 in 110/02) opravlja tudi dejavnost skladiščenja in
obdelovanja odpadkov na kraju nastanka.
Družba lahko brez vpisa v register opravlja
druge dejavnosti, ki so namenjene za izvajanje dejavnosti, vpisane v sodni
register, za katere je običajno, da se opravljajo skupaj s to dejavnostjo v
manjšem obsegu ali občasno, ali ki prispevajo k popolnejšemu izkoriščanju zmogljivosti,
ki se uporablja za opravljanje opisane dejavnosti. 
Posebne pogoje za izvajanje dejavnosti ter
zagotavljanje in uporabo javnih dobrin določi ustanovitelj.
4. člen
O spremembi dejavnosti družbe odloča
ustanovitelj.
IV. USTANOVITELJ IN OSNOVNI KAPITAL
5. člen
Ustanovitelj družbe je Republika Slovenija.
Po revidirani bilanci stanja na dan 31. 12.
1997 znaša osnovni kapital družbe 30.630,000.000 SIT, ki predstavlja osnovni
vložek ustanovitelja.
6. člen
Vložena sredstva sovlagatelja po tej uredbi
se oblikujejo kot rezervacija kapitala v korist Hrvatske elektroprivrede d.d.,
Zagreb. Višina teh sredstev ter vse pravice in obveznosti, ki iz tega izhajajo,
se dokončno uredijo ob sklenitvi meddržavne pogodbe, določene v 1. členu te
uredbe. 
Po revidirani bilanci stanja na dan 31. 12.
1997 znašajo vložena sredstva sovlagatelja iz Republike Hrvaške 31.691,000.000
SIT. 
Vložena sredstva sovlagatelju iz Republike
Hrvaške, do sklenitve meddržavne pogodbe iz 1. člena te uredbe dajejo pravico
do sodelovanja pri upravljanju družbe in druge pravice, upoštevajoč: 
-       
sporazum o graditvi skupne atomske elektrarne v Krškem, z dne 27. 10.
1970 (Uradni list SRS, št. 44/70), 
-       
pogodbo o združevanju sredstev zaradi skupne izgradnje in skupne
eksploatacije Nuklearne elektrarne Krško, z dne 22. 3. 1974, 
-       
aneks k pogodbi o združevanju sredstev zaradi skupne izgradnje in skupne
eksploatacije Nuklearne elektrarne Krško, z dne 16. 4. 1982, in 
-       
samoupravni sporazum o ureditvi medsebojnih pravic in obveznosti
ustanoviteljev in Nuklearne elektrarne Krško, z dne 16. 4. 1982, kolikor to ni
v nasprotju z zakonom in to uredbo. 
Z dnem uveljavitve te uredbe se vložena
sredstva sovlagatelja v poslovnih knjigah družbe oblikujejo kot rezervacija
kapitala in izkazujejo v skladu s predpisanimi računovodskimi standardi
Republike Slovenije.
7. člen
Višina osnovnega kapitala družbe in višina
sredstev sovlagatelja se lahko kasneje spremenita, na podlagi izvedene revizije
kapitala in vloženih sredstev. 
Kolikor se bo z meddržavno pogodbo
sporazumno določil drugačen delež kapitala družbe, se bodo izvedli ustrezni
popravki v skladu z določili pogodbe.
8. člen
Zaradi zagotovitve potrebnih sredstev za
financiranje razvoja in tehnološke posodobitve družbe skleneta ustanovitelj in
sovlagatelj poseben dogovor, v katerem določita bistvene elemente za
financiranje posodobitve.
V. ODGOVORNOST DRUŽBE
9. člen
Družba odgovarja za svoje obveznosti v
skladu z zakonom. 
Družba ne odgovarja za obveznosti, ki jih
je pred ureditvijo statusa po tej uredbi prevzel sovlagatelj brez soglasja
ustanovitelja, če s posebnim aktom med ustanoviteljem in sovlagateljem ni
dogovorjeno drugače.
VI. ZASTOPANJE IN PREDSTAVLJANJE
10. člen
Družbo zastopa, vodi njegove posle, zanj
podpisuje in ga predstavlja direktor.
11. člen
Direktor odloča o vseh vprašanjih
organizacije in vodenja družbe 
Direktor je odgovoren za organizacijo in
poslovanje družbe, varnost obratovanja, posebej pa še jedrsko varnost. Poleg
tega je odgovoren za spoštovanje zakonov, predpisov in za izvrševanje sklepov
ustanovitelja, sovlagatelja, poslovnega odbora, ustanovnega akta družbe.
12. člen
Direktor zastopa družbo brez omejitev.
VII. FINANČNO POSLOVANJE IN VODENJE POSLOVNIH KNJIG
13. člen
Družba vodi vse tiste poslovne knjige,
knjigovodske listine in poročila, ki jih določa zakon. 
Družba sestavlja računovodske izkaze in
poslovna poročila za poslovno leto, ki je enako koledarskemu letu.
14. člen
Družba izkazuje poslovne rezultate skladno
s predpisanimi računovodskimi standardi Republike Slovenije. Pri tem ločeno
ugotavlja poslovni izid za odjem energije s strani Republike Slovenije in
Republike Hrvaške in ločeno izkazuje nekatere postavke sredstev in virov
sredstev za ustanovitelja in sovlagatelja. Podrobnejša navodila s tem v zvezi
lahko izda minister, pristojen za energetiko, v soglasju z ministrom,
pristojnim za finance. 
Letno poročilo pripravi direktor in ga
predloži poslovnemu odboru v predhodno razpravo ter v odločanje in sprejem
ustanovitelju. 
Letni računovodski izkazi se revidirajo v
skladu z zakonom o reviziji.
15. člen
Družba pridobiva prihodek: 
-       
z opravljanjem svoje dejavnosti, 
-       
s sredstvi, ki se zagotavljajo v okviru sistema financiranja javne
porabe, 
-       
iz drugih virov, določenih z zakonom. 
Ustanovitelj in sovlagatelj sta dolžna
pokriti izgubo, nastalo v poslovanju, v roku 12 mesecev po zaključku poslovnega
leta. V nasprotnem primeru se za znesek izgube zmanjša kapital ustanovitelja
oziroma se zmanjša višina vloženih sredstev sovlagatelja, kar se upošteva pri
dokončni ureditvi premoženjskopravnih razmerij med ustanoviteljem in
sovlagateljem.
16. člen
Ustanovitelj in sovlagatelj pokrivata svoje
finančne obveznosti iz naslova pogodb in drugih aktov redno, v dogovorjenih
rokih. 
Če neporavnane obveznosti presegajo
vrednost dvomesečno dobavljene energije, družba ni dolžna zagotavljati oskrbe z
energijo v skladu z akti iz drugega odstavka 6. člena te uredbe.
17. člen
Cena razpoložljive moči in energije v družbi,
kot tudi pogoji dobave te energije, se uredijo s posebno pogodbo med Nuklearno
elektrarno Krško, d.o.o., družbenikoma Republiko Slovenijo in ELES GEN d.o.o.,
ter Hrvatsko elektroprivredo, d.d., Zagreb. 
Če pogodbi nista sklenjeni v roku 30 dni od
začetka poslovnega leta, določi ceno in pogoje dobave ustanovitelj.
VIII. UPRAVLJANJE DRUŽBE
18. člen
O upravljanju družbe odločajo: 
-       
družbenika (skupščina), 
-       
poslovni odbor (opravlja funkcije nadzornega sveta) in 
-       
direktor. 
Sovlagatelj ima pravico do sodelovanja pri
upravljanju družbe zlasti glede vprašanj povezanih z izvrševanjem prednostne
pravice do dobave električne energije, sodelovanja pri oblikovanju kriterijev
za oblikovanje cene električne energije in drugih vprašanjih, ki izhajajo iz
izvirnih aktov, naštetih v drugem odstavku 6. člena te uredbe.
19. člen
Skupščina odloča o zadevah, za katere je
pristojna po zakonu in tej uredbi. 
Družbenika odločata kot skupščina zlasti o naslednjih zadevah: 
-       
o dopolnitvah in spremembah te uredbe, 
-       
sprejema letne računovodske izkaze poslovanja, 
-       
odloča o povečanju in zmanjšanju ustanovnega kapitala, 
-       
odloča o statusnih spremembah, 
-       
o imenovanju in odpoklicu članov poslovnega odbora v skladu s to uredbo,
-       
o imenovanju direktorja, 
-       
o drugih zadevah v skladu z zakonom in to uredbo.
20. člen
Poslovni odbor ima osem članov. 
Skupščina imenuje in razrešuje štiri člane
poslovnega odbora, štiri člane pa imenuje sovlagatelj. 
Člane poslovnega odbora se imenuje za dobo
štirih let in so lahko ponovno imenovani. 
Predsednika poslovnega odbora izmed članov
poslovnega odbora imenuje skupščina.
21. člen
Poslovni odbor je sklepčen, če so pri sklepanju
navzoči najmanj štirje člani. 
Vsak član poslovnega odbor ima en glas. Za
veljavnost sklepa poslovnega odbora je potrebna večina oddanih glasov. 
V primeru enakega števila glasov “za” in
“proti” odloči glas predsednika. 
Če sklepa oziroma odločitve ni mogoče
sprejeti, se skliče ponovni sestanek poslovnega odbora v roku osmih dni. 
Poslovni odbor deluje v skladu z določbami
poslovnika, ki ga sprejme v roku 30 dni od konstituiranja.
22. člen
Poslovni odbor ima naslednje pristojnosti: 
-       
sprejme poslovnik poslovnega odbora, 
-       
nadzoruje vodenje poslov družbe, 
-       
odloča o nagradi za delo direktorja, predsednik poslovnega odbora pa
sklepa z njim individualno pogodbo, 
-       
imenuje organe družbe, kolikor jih ne imenuje direktor, 
-       
imenuje revizorja oziroma pooblaščeno revizijsko hišo, 
-       
imenuje disciplinsko komisijo na drugi stopnji, 
-       
določa elemente cene moči in energije v skladu z določili, določenimi v
izvirnih aktih, 
-       
usklajuje proizvodne plane in druge elemente plana in obratovanja, 
-       
določa program nabave in porabe jedrskega goriva, 
-       
določa poslovno politiko, 
-       
sprejema poslovni načrt, 
-       
daje soglasje k najemanju kreditov, če so ti pomembni za družbenika in
sovlagatelja in če vplivajo na njihove finančne obveznosti, 
-       
usklajuje stališča med družbenikoma in sovlagateljem, 
-       
odloča o vseh drugih zadevah, za katere je pristojen po zakonu, tej
uredbi, po posebnem pooblastilu skupščine in izvirnih aktih, naštetih v drugem
odstavku 6. člena te uredbe, kolikor to ni v nasprotju z zakonom in to uredbo.
23. člen
Poslovanje in delo družbe vodi direktor, ki
ga imenuje skupščina na podlagi javnega razpisa
za dobo štirih let. Ista oseba je po preteku mandata lahko ponovno imenovana. 
Za direktorja je lahko imenovan, kdor poleg
z zakonom določenih pogojev izpolnjuje še naslednje pogoje: 
-       
da ima visokošolsko izobrazbo tehnične smeri, 
-       
da ima pet let delovnih izkušenj iz obratovanja jedrske elektrarne, 
-       
da aktivno obvlada angleški jezik, 
-       
da ima poslovodne in organizacijske sposobnosti, 
-       
da ima uspešno končan program usposabljanja za glavnega operaterja
jedrske elektrarne. 
(črtan)
24. člen
Direktor ima naslednje pristojnosti da: 
-       
vodi družbo in njegovo poslovanje, 
-       
zastopa družbo brez omejitev, 
-       
samostojno sklepa pravne posle, 
-       
najema kredite s soglasjem poslovnega odbora, 
-       
na zahtevo skupščine ali poslovnega
odbora pripravlja ukrepe iz pristojnosti skupščine ali poslovnega odbora, 
-       
sklepa pogodbe in pripravlja druge akte, 
-       
pripravi letno bilanco stanja in izkaz uspeha, ki jo da v obravnavo in
sprejem poslovnemu odboru in v odločanje in sprejem skupščini, 
-       
izvršuje sklepe, ki jih sprejme skupščina oziroma poslovni odbor, 
-       
pripravi sklepe za odločanje na poslovnem odboru oziroma za odločanje,
kjer je potrebno pridobiti soglasje skupščine, 
-       
poroča poslovnemu odboru o: izvajanju poslovne politike družbe in drugih
načelnih vprašanjih; donosnosti družbe; o poteku poslov, še posebej o finančnem
stanju družbe; o poslih, ki vplivajo na plačilno sposobnost družbe, 
-       
pripravi spremembe, ki se morajo vpisati v sodni register, 
-       
sprejema splošne akte, ki jih ne sprejemata skupščina oziroma poslovni
odbor, 
-       
sprejema delavce v delovno razmerje in odloča o pravicah in obveznostih
delavcev na prvi stopnji in sklepa individualne pogodbe o zaposlitvi z delavci
s posebnimi pooblastili in odgovornostmi, 
-       
sklepa in podpisuje kolektivne pogodbe družbe s sindikati, 
-       
pooblašča delavce ali tretje osebe za zastopanje družbe, 
-       
opravlja druge zadeve, določene v zakonu in tej uredbi, 
-       
skrbi za razvoj varnostne kulture v podjetju in za uveljavljanje visokih
delovnih standardov, 
-       
skrbi za jedrsko varnost in njeno izvajanje, 
-       
določa vse elemente, ki so potrebni za varno in stabilno obratovanje
elektrarne, 
-       
določa notranjo organiziranost družbe, 
-       
zagotavlja in postavlja strokovne kadre skladno z mednarodnimi standardi
v jedrski elektrarni, 
-       
zagotavlja potrebne ukrepe za zaščito zaposlenih in prebivalstva pred
viri ionizirajočega sevanja v primeru jedrske nesreče, 
-       
ureja obveznosti v skladu z zakonom in predpisi, ki urejajo razgradnjo
nuklearne elektrarne Krško.
IX. SPLOŠNI AKT
25. člen
Ustanovitelj, poslovni odbor in direktor
lahko v okviru svojih pristojnosti sprejmejo tudi druge splošne akte, pomembne
za poslovanje podjetja.
X. POSLOVNA SKRIVNOST
26. člen
Ustanovitelj, člani poslovnega odbora in
delavci družbe so dolžni varovati kot poslovno skrivnost vse zaupne podatke o družbi
in njegovem poslovanju. 
Kot poslovna skrivnost se štejejo vse
listine in podatki, katerih posredovanje nepooblaščeni osebi bi bilo v
nasprotju z interesi družbe. 
Za poslovno skrivnost se štejejo vse listine
in podatki, določeni v pravilniku o varovanju poslovne skrivnosti in o
varovanju osebnih podatkov ter listine in podatki, za katere to določi direktor
s pisnim sklepom. Kot poslovna skrivnost se štejejo tudi podatki, ki jih kot
take označi ustanovitelj ali poslovni odbor. 
Kršitev varovanja poslovne skrivnosti
pomeni hujšo kršitev delovne obveznosti ter ima lahko za posledico
disciplinsko, odškodninsko in kazensko odgovornost.
27. člen
S pravilnikom iz prejšnjega člena se določi
način varovanja poslovne skrivnosti in odgovornost oseb, ki so dolžne varovati
poslovno skrivnost.

Uredba o preoblikovanju Nuklearne elektrarne
Krško, p.o., v javno podjetje Nuklearna elektrarna  Krško, d.o.o. (Uradni
list RS, št. 54/98) vsebuje naslednje prehodne in
končne določbe:
»XI. PREHODNE IN KONČNE DOLOČBE
28. člen
Ta uredba velja do uveljavitve meddržavne
pogodbe med Republiko Slovenijo in Republiko Hrvaško, ki bo celovito uredila
premoženjskopravna razmerja obeh držav do javnega podjetja Nuklearne elektrarne
Krško, d.o.o.
29. člen
Začasni poslovni odbor Nuklearne elektrarne
Krško, p.o., se z dnem uveljavitve te uredbe preimenuje v poslovni odbor
javnega podjetja in nadaljuje z delom. 
Sedanji direktor nadaljuje z delom do 31.
decembra 2001.
30. člen
Če pogodba iz 17. člena te pogodbe ni
sklenjena v roku 60 dni od uveljavitve te uredbe, določi ceno in pogoje dobave
električne energije ustanovitelj.
31. člen
Sporazum med Izvršnim svetom SR Slovenije
in Saborom SR Hrvaške iz leta 1970 (Uradni list SRS, št. 44/70), 
pogodba o združevanju sredstev zaradi skupne
izgradnje in skupne eksploatacije NEK z dne 22. 3. 1974, 
aneks k pogodbi o združevanju sredstev zaradi
skupne izgradnje in skupne eksploatacije NEK z dne 16. 4. 1982, 
samoupravni sporazum o ureditvi medsebojnih
pravic in obveznosti ustanoviteljev in NEK z dne 16. 4. 1982, 
se uporabljajo, kolikor niso v nasprotju z
zakonom in to uredbo.
32. člen
Če ustanovitelj odloči, da je potrebno
izvesti dokapitalizacijo za potrebe financiranja razvoja, varnosti obratovanja
Nuklearne elektrarne Krško in v drugih primerih, ki jih določa zakon, se
ustrezno spremenijo upravljalska razmerja med ustanoviteljem in sovlagateljem. 
Če se spremeni razmerje med ustanovitveno
vlogo in vloženimi sredstvi za petnajst odstotnih točk, se spremeni sestava
poslovnega odbora. V tem primeru ima ustanovitelj oziroma sovlagatelj pravico
do imenovanja enega člana več. Določba tega odstavka se ne uporabi, kolikor se
v enem letu od spremembe razmerij v kapitalskih deležih vzpostavi v prvotno
stanje.
33. člen
Nuklearna elektrarna Krško predloži
ustanovitelju in sovlagatelju revidirane računovodske izkaze za poslovno leto
1997 najkasneje do 30. 9. 1998. 
Ustanovitelj in sovlagatelj pokrijeta vse
nepokrite izgube do 31. 12. 1997 najkasneje do 31. 12. 1998, kolikor se ne
dogovorita drugače s posebnim dogovorom.
34. člen
Dolgoročne terjatve, ki jih na dan
uveljavitve te uredbe izkazuje Nuklearna elektrarna Krško, p.o., do
sovlagatelja iz naslova združenih sredstev amortizacije po določbah
samoupravnega sporazuma o ureditvi medsebojnih pravic in obveznosti
ustanoviteljev in Nuklearne elektrarne Krško, z dne 16. 4. 1982, se pobotajo z
vloženimi sredstvi sovlagatelja iz drugega odstavka 6. člena te uredbe do
višine dolgoročnih terjatev.
35. člen
Z dnem uveljavitve te uredbe preneha
veljati statut Nuklearne elektrarne Krško, p.o. Ostale splošne akte je potrebno
uskladiti s to uredbo najkasneje v šestih mesecih po sprejetju te uredbe. Do
sprejetja novih splošnih aktov se uporabljajo doslej veljavni splošni akti,
kolikor niso v nasprotju s to uredbo. 
Po uveljavitvi te uredbe in do uveljavitve
pogodbe iz 1. člena te uredbe, ostanejo pravice in obveznosti ustanovitelja
oziroma sovlagatelja do tretjih oseb, ki sta jih prevzela z akti iz tretjega
odstavka 6. člena te uredbe, nespremenjene.
36. člen
Ta uredba začne naslednji dan po objavi v
Uradnem listu Republike Slovenije.«.

Uredba o spremembi uredbe o preoblikovanju
Nuklearne elektrarne Krško, p.o., v javno podjetje Nuklearna elektrarna
 Krško, d.o.o. (Uradni list RS, št. 57/98) vsebuje naslednjo končno določbo:
2. člen
Ta uredba začne veljati naslednji dan po
objavi v Uradnem listu RS.«.

Uredba o spremembi uredbe o preoblikovanju
Nuklearne elektrarne Krško, p.o., v javno podjetje Nuklearna elektrarna
 Krško, d.o.o. (Uradni list RS, št. 106/01) spreminja 29. člen uredbe tako,
da se glasi:
»29. člen
Začasni poslovni odbor Nuklearne elektrarne
Krško, p.o., se z dnem uveljavitve te uredbe preimenuje v poslovni odbor
javnega podjetja in nadaljuje z delom. 
Direktorju Nuklearne elektrarne Krško se
podaljša mandat do uveljavitve Pogodbe med Vlado Republike Slovenije in Vlado
Republike Hrvaške o ureditvi statusnih in drugih pravnih razmerij, povezanih z
vlaganjem v Nuklearno elektrarno Krško, njenim izkoriščanjem in razgradnjo.«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi uredbe o preoblikovanju
Nuklearne elektrarne Krško, p.o., v javno podjetje Nuklearna elektrarna
 Krško, d.o.o. (Uradni list RS, št. 59/02) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah uredbe o preoblikovanju
Nuklearne elektrarne Krško, p.o., v javno podjetje Nuklearna elektrarna
 Krško, d.o.o. (Uradni list RS, št. 10/03) spreminja 28. člen uredbe tako, da
se glasi:
»28. člen
Ta uredba velja do uveljavitve meddržavne
pogodbe med Republiko Slovenijo in Republiko Hrvaško, ki bo celovito uredila
premoženjskopravna razmerja obeh držav do družbe Nuklearne elektrarne Krško,
d.o.o.«;
spreminja 29. člen uredbe tako, da se glasi:
»29. člen
Začasni poslovni odbor Nuklearne elektrarne
Krško, p.o., se z dnem uveljavitve te uredbe preimenuje v poslovni odbor družbe
in nadaljuje z delom.«;
ter vsebuje naslednjo končno določbo:
»7. člen
Ta uredba začne veljati naslednji dan po
objavi v Uradnem listu Republike Slovenije.«.