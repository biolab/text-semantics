1. člen
(vsebina)
Ta pravilnik podrobneje ureja vsebino in način vodenja
evidence državne meje.
2. člen
(vsebina evidence državne meje)
(1) Evidenca državne meje obsega podatke o točkah
državne meje in poteku državne meje ter zbirko listin.
(2) Evidenca državne meje je povezana z registrom
prostorskih enot in zemljiškim katastrom.
3. člen
(podatki o točkah državne meje)
(1) Državna meja se evidentira v evidenci državne meje s
točkami državne meje.
(2) O točkah državne meje se v evidenci državne meje
vodijo naslednji podatki:
-       
številke točk državne meje,
-       
koordinate točk državne meje,
-       
način označitve točk državne meje in podatki o oznakah,
-       
sektor državne meje.
(3) V evidenci državne meje se vodi tudi podatek o
poteku državne meje.
4. člen
(številke točk državne meje)
(1) Točkam državne meje se določijo številke točk
državne meje v enotnem sistemu za celo državo od številke 1 naprej.
(2) Če se spremeni državna meja, se novim točkam državne
meje določijo nove številke točk državne meje.
(3) Za točke državne meje se vodi tudi številka točke,
kot je določena na podlagi ratificirane mednarodne pogodbe.
5. člen
(koordinate točk državne meje)
(1) Koordinate točk državne meje se določijo v državnem
koordinatnem sistemu.
(2) Poleg koordinat iz prejšnjega odstavka se v evidenci
državne meje vodijo tudi koordinate točk državne meje v drugih koordinatnih
sistemih, če so tako določene z ratificirano mednarodno pogodbo, z navedbo
vrste koordinatnega sistema.
(3) Za koordinate točk državne meje iz prvega odstavka
tega člena se vodi podatek o načinu določitve koordinat, natančnosti koordinat
in podatek o geodetskem datumu.
6. člen
(način označitve točk državne meje in podatki o oznakah)
(1) Za točke državne meje se vodi podatek o tem, ali je
točka državne meje v naravi označena. Če je označena, se vodi tudi podatek, ali
je točka državne meje označena neposredno ali posredno.
(2) O oznakah točk državne meje se vodi podatek o vrsti
oznake, kot je določena z meddržavnimi tehničnimi navodili, ki določajo obliko
in velikost oznak točk državne meje.
(3) Poleg podatka o vrsti oznake iz prejšnjega odstavka
se o oznakah točk državne meje vodijo tudi podatki o:
-       
številki točke iz tretjega odstavka 4. člena tega pravilnika,
-       
drugih napisih, ki so na oznakah v naravi,
-       
datumu postavitve oznake,
-       
datumu in načinu obnove oznake ter
-       
podatek o ugotovljenih poškodbah ali uničenju oznake.
(4) O posrednih oznakah točk državne meje se vodijo tudi
podatki o številki posredne oznake, koordinatah posredne oznake in o sektorju
državne meje. Številka posredne oznake se določi v obliki poddelilke številke
točke državne meje, ki jo označuje.
7. člen
(sektor državne meje)
Za točke državne meje se vodi podatek o sektorju, ki določa
pristojnost glede vzdrževanja oznak državne meje med sosednjima državama, kot
je določen z ratificirano mednarodno pogodbo.
8. člen
(potek državne meje)
Potek državne meje se vodi s povezavo sosednjih točk državne
meje tako, da se državna meja lahko izkazuje v obliki poligona.
9. člen
(objava šifrantov)
Podatki o natančnosti koordinat točk državne meje, načinu označitve
točk državne meje in vrstah oznak točk državne meje se v evidenci državne meje
vodijo v obliki šifrantov, ki so objavljeni na spletnih straneh Geodetske
uprave Republike Slovenije (v nadaljnjem besedilu: geodetska uprava).
10. člen
(povezava evidence državne meje z registrom prostorskih enot
in zemljiškim katastrom)
(1) Povezava evidence državne meje z registrom
prostorskih enot in zemljiškim katastrom se zagotavlja tako, da se v registru
prostorskih enot in zemljiškem katastru vodi potek državne meje.
(2) Register prostorskih enot in zemljiški kataster
zagotavljata pridobitev podatkov o vseh prostorskih enotah in zemljiških
parcelah, ki se vsaj v eni točki dotikajo državne meje.
11. člen
(zbirka listin)
Zbirko listin, ki se nanašajo na vpis in spremembe podatkov, ki
se vodijo v evidenci državne meje, sestavljajo mejna dokumentacija (seznam
koordinat, mejni načrt, opis meje) in druga tehnična dokumentacija (elaborati
geodetskih meritev in drugi elaborati), ki se nanaša na vpis in spremembe
podatkov v evidenci državne meje.
12. člen
(vodenje evidence državne meje)
(1) Geodetska uprava vodi evidenco državne meje tako, da
sta omogočeni:
-       
pridobitev podatkov o razdaljah med sosednjimi točkami državne meje, med
označenimi točkami državne meje, med točkami in posrednimi oznakami državne
meje ter
-       
povezava z dokumentacijo o določitvi državne meje in o spremembah državne
meje, ki obsega ratificirane mednarodne pogodbe, konvencije, sporazume,
zapisnike in druge dokumente, ki jih hrani ministrstvo, pristojno za zunanje
zadeve.
(2) V evidenci državne meje se trajno hranijo vsi novi
in spremenjeni podatki o državni meji.
(3) Za spremenjene podatke se v evidenci državne meje
evidentira datum spremembe podatka in datum začetka veljavnosti podatka.
(4) Datum začetka veljavnosti podatka je za podatke, ki
se v evidenco državne meje vpisujejo na podlagi ratificirane mednarodne
pogodbe, datum začetka veljavnosti te pogodbe, za druge podatke pa je datum
začetka veljavnosti podatka enak datumu spremembe podatka.
13. člen
(javnost podatkov)
(1) Podatki, ki se vodijo v evidenci državne meje, so
javni.
(2) Podatki iz prejšnjega odstavka postanejo javni z
dnem začetka veljavnosti podatka.
(3) Vsakdo lahko v skladu s predpisi, ki urejajo
izdajanje podatkov iz zbirk podatkov, ki jih vodi geodetska uprava, pridobi
podatke iz prvega odstavka tega člena.
14. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
evidenci državne meje (Uradni list RS, št. 118/06).
15. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-459/2017
Ljubljana, dne 14. decembra 2017
EVA 2017-2550-0098
Irena Majcen l.r.
Ministrica
za okolje in prostor