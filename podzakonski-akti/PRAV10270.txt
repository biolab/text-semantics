1. člen
(vsebina pravilnika)
Ta pravilnik ureja pogoje glede dajanja na trg, natančnejša
navodila glede označevanja krme za posebne prehranske namene ter seznam
predvidenih vrst uporabe krme za posebne prehranske namene v skladu z Direktivo
Komisije 94/39/ES z dne 25. julija 1994 o uvedbi seznama predvidenih vrst
uporabe krme za posebne prehranske namene (UL L št. 207 z dne 10. 8. 1994, str.
20), zadnjič spremenjeno z Direktivo Komisije 2008/82/ES z dne 30. julija 2008
o spremembi Direktive 2008/38/ES v zvezi s krmo, namenjeno za pomoč delovanju
ledvic v primeru kronične renalne insuficience (UL L št. 202 z dne 31. 7. 2008,
str. 48).
2. člen
(pogoji za dajanje na trg)
Krma za posebne prehranske namene se lahko daje na trg, če: 
-       
je njena predvidena uporaba navedena v stolpcu 1 na Seznamu predvidenih
vrst uporabe krme za posebne prehranske namene, ki je kot Priloga sestavni del
tega pravilnika (v nadaljnjem besedilu: Seznam), in izpolnjuje zahteve,
določene na Seznamu, ter 
-       
izpolnjuje druge zahteve, določene v Uredbi (ES) št. 767/2009 Evropskega
parlamenta in Sveta z dne 13. julija 2009 o dajanju krme v promet in njeni
uporabi, spremembi Uredbe (ES) št. 1831/2003 Evropskega parlamenta in Sveta in
razveljavitvi Direktive Sveta 79/373/EGS, Direktive Komisije 80/511/EGS,
direktiv Sveta 82/471/EGS, 83/228/EGS, 93/74/EGS, 93/113/ES in 96/25/ES ter
Odločbe Komisije 2004/217/ES (UL L št. 229 z dne 1. 9. 2009, str. 1), zadnjič
spremenjeni z Uredbo Komisije (EU) št. 568/2010 z dne 29. junija 2010 o
spremembi Priloge III k Uredbi (ES) št. 767/2009 Evropskega parlamenta in Sveta
o prepovedi dajanja v promet ali uporabe beljakovinskih izdelkov, pridobljenih
iz kvasovk rodu Candida, ki so gojene na n-alkanih, v prehrani živali (UL L št.
163 z dne 30. 6. 2010, str. 30), (v nadaljnjem besedilu: Uredba 767/2009/ES).
3. člen
(natančnejša navodila za označevanje in odstopanja)
(1) Poleg določb iz 18. člena Uredbe 767/2009/ES je treba pri
označevanju krme za posebne prehranske namene upoštevati še navodila iz tega
člena. 
(2) Če je v stolpcu 2 Seznama navedena več kot ena prehranska
značilnost, označena z »in/ali«, za isti prehranski namen, lahko proizvajalec
uporabi eno ali obe značilnosti, da izpolni prehranski namen, opredeljen v
stolpcu 1 Seznama. Za vsako od možnosti so zahteve glede označevanja navedene v
stolpcu 4. 
(3) Če je v stolpcu 2 ali 4 Seznama omenjen krmni dodatek,
mora krmni dodatek imeti dovoljenje za dajanje na trg v Evropski uniji in
ustrezati opredeljeni osnovni prehranski značilnosti s Seznama. 
(4) Če je v stolpcu 4 Seznama navedeno, da je treba navesti
vire sestavin ali analitskih sestavin, mora proizvajalec pripraviti natančno
navedbo (npr. posebno ime sestavin, vrsto živali ali del živali), na podlagi
katere je mogoče oceniti skladnost krmila z ustreznimi osnovnimi prehranskimi
značilnostmi. 
(5) Če je v stolpcu 4 Seznama navedeno, da je treba navesti
snov, ki ima dovoljenje kot krmni dodatek, ter jo spremlja izraz »skupni«, se
mora deklarirana vsebnost navezovati tudi na količino, prisotno v naravni
obliki, tudi če ni dodana nobena snov. Ne glede na določbe uredbe, ki ureja krmne
dodatke, in pravilnika, ki ureja krmne dodatke, se navede celotno količino
snovi, prisotne tako v naravni obliki, kot dodane kot krmni dodatek. 
(6) V skladu s stolpcem 4 Seznama je obvezna navedba »(če so
dodane)«, kadar so v krmno mešanico vključene specifične sestavine ali krmni
dodatki ali pa je njihova vsebnost povečana izključno za dosego posebnega
prehranskega namena. 
(7) Zahteve glede označevanja iz stolpca 4 Seznama o
analitskih sestavinah in krmnih dodatkih morajo biti količinsko opredeljene. 
(8) Priporočena doba uporabe v stolpcu 5 Seznama navaja
obseg, v katerem se običajno doseže prehranski namen. Proizvajalci lahko
navedejo natančnejše dobe uporabe v okviru razponov, določenih v stolpcu 5
Seznama. 
(9) Če krmilo v skladu s Seznamom ustreza več posebnim
prehranskim namenom, mora biti to v skladu z ustreznimi navedbami s Seznama. 
(10) V primeru dopolnilnih krmnih mešanic za posebne
prehranske namene morajo biti v navodilih za uporabo ali na označbi navedena
navodila za pripravo uravnoteženih dnevnih obrokov.
4. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o krmi za posebne prehranske namene (Uradni list RS, št. 76/08 in 10/09).
5. člen
(uveljavitev)
Ta pravilnik začne veljati 1. septembra 2010.
Št. 007-198/2010
Ljubljana, dne 10. avgusta 2010
EVA 2010-2311-0163
mag. Dejan Židan l.r. 
Minister 
za kmetijstvo, 
gozdarstvo in prehrano

Priloga
1: Seznam predvidenih vrst uporabe krme za posebne prehranske namene