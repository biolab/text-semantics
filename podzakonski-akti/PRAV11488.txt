1.
Fakulteta za poslovne in upravne vede Novo
mesto (v nadaljevanju: fakulteta) izdaja naslednje vrste diplom o pridobljeni
javno veljavni izobrazbi:
-    
diplome o zaključenem univerzitetnem študijskem programu prve stopnje;
-    
diplomo o zaključenem magistrskem študijskem programu druge stopnje;
-    
diplomo o zaključenem doktorskem študijskem programu tretje stopnje in
-    
dvojnike diplom.
2.
Diplome izdaja na obrazcu, izdelanem iz
posebnega papirja, dimenzije 210 mm x 297 mm.
Zgornji in spodnji del diplome sta sive
barve. V zgornjem delu diplome je z belo barvo odtisnjen napis Fakulteta za
poslovne in upravne vede Novo mesto.
V zgornji polovici diplome je z bakreno
barvo odtisnjen napis Diploma, pod njim pa je s slepim tiskom odtisnjen znak
fakultete.
V osrednjem delu diplome o zaključenem
univerzitetnem študijskem programu prve stopnje in o zaključenem magistrskem
študijskem programu druge stopnje so navedeni ime in priimek, datum in kraj
rojstva diplomanta oziroma diplomantke, zaključeni študijski program in
podeljeni strokovni naslov.
V osrednjem delu diplome o zaključenem
doktorskem študijskem programu tretje stopnje so navedeni ime in priimek, datum
in kraj rojstva doktoranda oziroma doktorandke, predhodno pridobljeni strokovni
naslovi, datum zagovora in naslov doktorske disertacije, mentor pri pripravi
doktorske disertacije in podeljeni znanstveni naslov.
Diploma posameznega študijskega programa
ima zaporedno številko, datum diplomiranja (v diplomo o zaključenem doktorskem
študijskem programu tretje stopnje se vpiše datum dodelitve znanstvenega
naslova), kraj izdaje (Novo mesto), ime in priimek ter lastnoročni podpis
dekana/dekanica in direktorja/direktorice fakultete in odtisnjen pečat
fakultete.
Z izjemo imena in priimka, datuma in kraja
rojstva diplomanta/diplomantke oziroma doktoranda/doktorandke, zaporedne
številke diplome in datuma diplomiranja oziroma datuma dodelitve znanstvenega
naslova, ki so črne barve, so vsi ostali podatki in predtiskana imena polj
bakrene barve.
3.
Zaporedna številka diplome je sestavljena
iz oznake študijskega programa in zaporedne številke diplome. Številčenje
diplom se prične z 1.
4.
Vse diplome, ki jih izda fakulteta so javne
listine in so napisane v slovenskem jeziku.
Sestavni del diplome je priloga k diplomi,
katere vsebino določi minister, pristojen za visoko šolstvo, in je pisana v
slovenskem in angleškem jeziku.
5.
Fakulteta izda dvojnik diplome
diplomantu/diplomantki oziroma doktorandu/doktorandki, ki je izgubljeno,
uničeno ali odtujeno listino preklical/a v Uradnem listu Republike Slovenije,
če je iz evidenc fakultete razvidno, da je bil po zaključenih študijskih
obveznostih izdan izvirnik diplome.
Duplikat diplome se izda na obrazcu iz 2.
točke, v zgornjem desnem kotu pa je zapisano, da gre za duplikat.
Na prvi strani dvojnika diplome so z izjemo
zaporedne številke diplome navedeni podatki iz 2. točke. Namesto lastnoročnega
podpisa se pri imenu in priimku dekana/dekanice in direktorja/direktorice
fakultete zapiše »l. r.«.
Na hrbtni strani dvojnika trenutna dekan/dekanica
in direktor/direktorica fakultete podpišeta klavzulo o skladnosti podatkov
dvojnika diplome s podatki evidence, na temelju katere se dvojnik diplome
izdaja. Na hrbtni strani dvojnika diplome se odtisne pečat fakultete.
V evidenco o izdanih diplomah se vpišejo
podatki o izdanem dvojniku diplome in o preklicu izvirnika.
6.
Ta pravilnik se objavi v Uradnem listu
Republike Slovenije.
Št. FPUV-27/2012
Novo mesto, dne 30. oktobra 2012
doc. dr. Milena Kramar Zupan l.r.
dekanica