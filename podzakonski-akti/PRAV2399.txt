I. SPLOŠNE DOLOČBE
1. člen
S tem pravilnikom se določajo načela za
financiranje, pogoji in merila, razmerja med sredstvi, ki se razporejajo na
invalidske in humanitarne organizacije, druga razmerja in kriteriji za uporabo
sredstev fundacije za posamezne namene ter postopek razporeditve sredstev.
2. člen
Fundacija za financiranje invalidskih in
humanitarnih organizacij v Republiki Sloveniji (v nadaljevanju besedila: FIHO)
financira oziroma sofinancira:
-       
izvajanje posebnih socialnih programov in storitev invalidskih
organizacij in programov humanitarnih organizacij za reševanje socialnih stisk
in težav oziroma reševanje socialnih potreb posameznikov,
-       
delovanje invalidskih in humanitarnih organizacij,
-       
naložbe v osnovna sredstva invalidskih in humanitarnih organizacij ter
njihovo vzdrževanje.
3. člen
Finančna sredstva FIHO se oblikujejo z
letnim finančnim načrtom. Finančni načrt, ki ga sprejme svet FIHO najkasneje do
1. novembra, vsebuje načrtovane prihodke in odhodke za naslednje koledarsko
leto.
4. člen
Pri prihodkih finančnega načrta se
upoštevajo:
-       
pripadajoči del koncesijskih dajatev od klasičnih iger na srečo, od
posebnih iger na srečo, od plačil za občasno prirejanje iger na srečo,
-       
pripadajoči del dividend pri poslovanju Loterije Slovenije, d. d.,
-       
darila, volila in drugi prihodki.
5. člen
Odhodki v finančnem načrtu se razdelijo:
-       
na znesek, do 3% za delovanje FIHO,
-       
preostali znesek se razdeli v razmerju 65% za invalidske organizacije in
35% za humanitarne organizacije, pri čemer se za vsako skupino posebej predvidi
1% zneska kot nerazporejena rezervna sredstva,
-       
Znesek sredstev za humanitarne organizacije se med splošne dobrodelne
organizacije, organizacije za kronične bolnike in organizacije za samopomoč
razdeli v razmerju, ki ga vsako leto določi svet na predlog komisije za
ocenjevanje in pripravo predlogov za razporeditev sredstev humanitarnim
organizacijam,
-       
oblikovana sredstva za invalidske in humanitarne organizacije se za
vsako skupino posebej razdelijo v razmerju najmanj 75% za financiranje oziroma
sofinanciranje posebnih socialnih programov in storitev ter delovanje
organizacij, največ 25% sredstev pa za naložbe v osnovna sredstva in njihovo
vzdrževanje.
6. člen
Osnova za razporejanje sredstev na
posamezne invalidske in humanitarne organizacije je sprejeti letni finančni
načrt FIHO.
Odobrena sredstva posameznim invalidskim in
humanitarnim organizacijam se praviloma nakazujejo mesečno v razmerju glede na
dejanski priliv finančnih sredstev v FIHO.
Če je mesečni priliv sredstev v FIHO večji
od ene dvanajstine sredstev po letnem finančnem načrtu, se lahko posameznim
invalidskim in humanitarnim organizacijam nakažejo sorazmerno večji mesečni
zneski, oziroma obratno, če je priliv manjši od načrtovanega, in sicer v okviru
odobrenih sredstev za koledarsko leto.
7. člen
Če prihodki FIHO odstopajo od sprejetega
letnega finančnega načrta za več kot 15%, sprejme svet FIHO njegov rebalans.
V primeru zmanjšanja načrtovanih sredstev
svet FIHO določi sorazmerno zmanjšanje sredstev, ki so bila razporejena na
posamezno invalidsko in humanitarno organizacijo.
V primeru povečanja razpoložljivih sredstev
svet FIHO odobri dodatna sredstva tistim invalidskim in humanitarnim
organizacijam za sofinanciranje finančno ovrednotenih letnih delovnih programov,
ki so izpolnile določila tega pravilnika, vendar za njihovo financiranje v FIHO
ni bilo dovolj razpoložljivih sredstev.
Merila iz drugega in tretjega odstavka tega
člena se uporabljajo neposredno pri zmanjšanju ali povečanju načrtovanih
sredstev do 15% ter kot podlaga za rebalans po prvem odstavku. Za razdelitev
sredstev po rebalansu letnega finančnega načrta ni potreben nov javni razpis.
II. POGOJI ZA FINANCIRANJE
8. člen
Iz sredstev FIHO se financirajo oziroma
sofinancirajo tiste organizacije, ki so na podlagi zakona pridobile status
invalidske ali humanitarne organizacije. 
Organizacije iz prejšnjega odstavka morajo
izpolnjevati naslednje pogoje: 
-       
da so vpisane v register invalidskih organizacij po zakonu o invalidskih
organizacijah ali v razvid humanitarnih organizacij po zakonu o humanitarnih
organizacijah, 
-       
da izvajajo najmanj en posebni socialni program ali program nacionalnega
pomena za funkcionalno, socialno ali zdravstveno ogrožene posameznike s
celotnega območja države, 
-       
da se iste dejavnosti v celoti ne izvajajo v okviru javne službe, 
-       
da imajo v skladu s 14. členom tega pravilnika izdelan finančno
ovrednoten letni delovni program za naslednje koledarsko leto, iz katerega so
razvidni delovanje (poslovanje in posebne aktivnosti), programi in storitve in
naložbe v osnovna sredstva organizacije ter njihovo vzdrževanje, 
-       
da so pravočasno posredovale poročila o izvedbi programov, če so prejela
sredstva za preteklo koledarsko obdobje, 
-       
da izvajanje posebnih socialnih programov in storitev invalidskih
organizacij ter programov in storitev humanitarnih organizacij ni pogojeno s
članstvom v invalidskih in humanitarnih organizacijah.
III. Merila za dodelitev sredstev
9. člen
Pri ocenjevanju finančno ovrednotenih
letnih delovnih programov invalidskih in humanitarnih organizacij se upoštevajo
naslednja merila: 
a)     skupna splošna merila: racionalnost,
smotrnost, učinkovitost, ekonomičnost ter vzajemnost in solidarnost; 
b)     skupna merila, ki se upoštevajo za
posebne socialne programe invalidskih organizacij ter programe in storitve
humanitarnih organizacij: 
1.     
programsko pokrivanje območja Republike Slovenije, 
2.     
programsko pokrivanje potreb ciljne populacije, 
3.     
dosežena raven socialne varnosti uporabnikov storitev s strani države,
lokalne skupnosti in zavarovalnic, 
4.     
pokritost ciljne skupine s programi drugih humanitarnih ali invalidskih
organizacij, 
5.     
upoštevanje nacionalnih programov pri predlaganih projektih; 
c)    
poleg skupnih meril se za posebne socialne
programe invalidskih organizacij upoštevajo še naslednja merila: 
1.     
pomembnost posameznega posebnega socialnega programa za uresničevanje
nalog iz 2., 5., 6. in 7. točke prvega odstavka 10. člena zakona o invalidskih
organizacijah, 
2.     
število uporabnikov posebnega socialnega programa in stopnja njihove
invalidnosti, 
3.     
število in obseg aktivnosti v posameznem posebnem socialnem programu, 
4.     
izvajalci (posebna znanja, veščine, kdo je izvajalec), 
5.     
socialni položaj uporabnika in potreba po njegovi psihosocialni
rehabilitaciji, 
6.     
dodatni posebni stroški (razvoj, oprema, osebna pomoč, ozaveščanje
ipd.), temelječi na invalidnosti uporabnikov, 
7.     
druženje s sebi enakimi zaradi uveljavljanja skupnih interesov, ki
temeljijo na isti vrsti invalidnosti; 
d)    
poleg skupnih meril se za programe in
storitve humanitarnih organizacij upoštevajo še naslednja merila: 
1.     
vsebinska vključenost v uresničevanje namenov in ciljev, določenih v 7.
členu zakona o humanitarnih organizacij, 
2.     
prepoznavno izvajanje socialnega programa skozi daljše časovno obdobje
glede na poslanstvo organizacije, 
3.     
vključevanje prostovoljcev pri izvajanju projektov/programov, 
4.     
prisotnost drugih sofinancerjev – proračunska sredstva, državni in
lokalni razpisi, mednarodni razpisi, donacije in lastni viri, 
5.     
programsko povezovanje z drugimi nevladnimi organizacijami, 
6.     
inovativnost predlaganega novega projekta/programa; 
e)    
za delovanje invalidskih
in humanitarnih organizacij se upoštevajo naslednja merila: 
1.     
organizacijska struktura in kakovost delovanja organizacije oziroma
zveze, 
2.     
število članstva in/ali uporabnikov, 
3.     
kakovost prijave, 
4.     
kakovost letnega poročila, 
5.     
mednarodno vključevanje, 
6.     
ocena nadzora organizacije s strani FIHO, 
7.     
urejenost obveščanja članstva in javnosti; 
f)     
za naložbe v
osnovna sredstva ter njihovo vzdrževanje v invalidskih in humanitarnih
organizacijah se upoštevajo naslednja merila: 
1.     
prostorski pogoji za opravljanje dejavnosti: posebni socialni programi,
programi in storitve, delovanje, 
2.     
opremljenost prostorov in drugih objektov za delovanje organizacije, 
3.     
izkazana dejanska utemeljenost predlogov za naložbe v osnovna sredstva
ter njihovo vzdrževanje, 
4.     
dejanski vpliv naložbe na omogočanje in uspešnost izvajanja dejavnosti
organizacije, 
5.     
delež zagotovljenih lastnih in drugih virov za predvidene naložbe.
10. člen
Za neposredno in enotno uporabo posameznih
meril iz 9. člena sprejme svet navodilo, s katerim razčleni in natančneje
opredeli posamezne elemente teh meril.
IV. Prednosti pri izbiri financiranja dejavnosti
11. člen
Pri posebnih socialnih programih
invalidskih organizacij ter programih in storitvah humanitarnih organizacij se
prednostno upošteva: 
-       
nujnost programa za kompenzacijo invalidnosti oziroma če bi se z
ukinitvijo programov in storitev bistveno poslabšala socialna varnost
uporabnikov ali otežilo reševanje ogroženih ljudi in življenj, 
-       
uspešno izvajanje programov v daljšem časovnem obdobju. 
Pri delovanju se prednostno upoštevajo
sredstva za zagotavljaje organizacijske strukture ali infrastrukture, ki je
potrebna za izvajanje dejavnosti organizacije. 
Pri naložbah se prednostno upoštevajo: 
-       
investicijsko vzdrževanje, 
-       
oprema za izvajanje posebnih socialnih programov invalidskih organizacij
ter programov in storitev humanitarnih organizacij, 
-       
naložbe za zagotavljanje osnovnih prostorskih pogojev za opravljanje
dejavnosti.
VI. POSTOPEK RAZPOREDITVE SREDSTEV
12. člen
Svet FIHO hkrati s sprejemom letnega
finančnega načrta, z javnim razpisom, ki ga objavi v Uradnem listu Republike
Slovenije, pozove invalidske in humanitarne organizacije iz 8. člena tega
pravilnika, da zainteresirane organizacije kandidirajo za razporeditev sredstev
FIHO s finančno ovrednotenimi letnimi delovnimi programi.
Invalidske in humanitarne organizacije, ki
jih sestavljajo društva povezana v zvezo, predložijo enotni finančno ovrednoten
letni delovni program.
13. člen
Svet FIHO določi vsebino javnega razpisa,
ki obsega:
-       
višino finančnih sredstev po namenih iz 5. člena tega pravilnika,
-       
opredelitev pogojev, katere invalidske in humanitarne organizacije se
lahko prijavijo,
-       
navedbo zahtevane dokumentacije, ki sestavljajo vlogo,
-       
način prijave,
-       
rok za prijavo,
-       
datum odpiranja vlog,
-       
rok, v katerem bodo invalidske in
humanitarne organizacije, ki so se javile na razpis, prejele zapisnik o
odpiranju vlog po 15. členu tega pravilnika.
Rok za prijavo na razpis ne sme biti krajši
od 15 dni in ne daljši od 30 dni.
14. člen
Finančno ovrednoteni letni delovni program
zajema enega ali več namenskih programskih sklopov, za katerega se navedejo
številčni in vsebinski podatki ter priloge, in sicer:
1.     
Za programe in storitve
Invalidske in humanitarne organizacije
razčlenijo svoje programe in storitve tako, da so iz njih razvidni nameni in
cilji, uporabniki programov in storitev ter njihov obseg, kriteriji za
opredelitev upravičenosti, njihovi izvajalci, vsebina, aktivnosti oziroma
naloge, način njihovega izvjajanja, njihov časovni obseg oziroma trajanje,
finančna vrednost ter način ugotavljanja učinkovitosti in uspešnosti.
2.     
Za delovanje
Pri dejavnosti, invalidske in humanitarne
organizacije prikažejo: administrativno in drugo redno poslovanje, uporabo in
sprotno vzdrževanje opreme in prostorov, stroške dela, organizacijsko
delovanje, sodelovanje in povezovanje s sorodnimi organizacijami in
institucijami, načrtovanje novih potreb in raziskav, razvoj poizkusnih
dejavnosti, obveščanje članstva in javnosti.
Pri tem posredujejo tudi podatke o prostorih
in opremi, kadrih, članstvu, društvih oziroma organizacijskih enotah, ki
delujejo v okviru organizacije in prejetih sredstvih FIHO iz preteklega letnega
obdobja.
3.     
Za naložbe v osnovna sredstva ter njihovo vzdrževanje
a)   
nakup opreme:
-       
predračun,
-       
tehnični opis s prospektom ali skico,
b)   
pripravljalna dela za naložbe v
objekte in zemljišča:
-     elaborat o
socialni in ekonomski upravičenosti zaradi izdelave tehnične in druge
dokumentacije,
c)   
investiranje v objekte in zemljišča:
-     dokazila o
urbanistični in gradbeni urejenosti oziroma lastništvo,
-     strokovne
ocene o utemeljenosti in možnostih za rekonstrukcijo, adaptacijo oziroma
dozidavo objekta,
-     elaborat o
socialni in ekonomski upravičenosti nakupa objekta ali zemljišča.
d)   
vzdrževanje objektov in opreme:
-     opis
investicijskega vzdrževanja objekta oziroma opreme,
-     strokovna
ocena o smotrnosti vzdrževalnih posegov.
Vsak predlog za naložbe v osnovna sredstva
ter njihovo vzdrževanje mora vsebovati finančni prikaz stroškov, strukturo
finančnih virov in čas izvedbe, ki vključuje tudi možne faze izvajanja.
Finančno ovrednotene letne delovne programe
invalidske organizacije posredujejo na obrazcu FIHO-1, humanitarne organizacije
pa na obrazcu FIHO-2. Obliko in vsebino obrazcev določi svet FIHO.
15. člen
Komisiji FIHO za ocenjevanje in pripravo
predlogov za razporeditev sredstev invalidskih in humanitarnih organizacij (v
nadaljnjem besedilu: komisiji) vsaka zase odpreta pravočasno prejete vloge za
razporeditev sredstev in ugotovita, če so vloge pripravljene v skladu s tem
pravilnikom in vsebujejo zahtevano dokumentacijo.
O prejetih vlogah komisiji izdelata
zapisnik in ga posredujeta vsem organizacijam, ki so se prijavile na razpis.
Zapisnik mora vsebovati:
-       
datum seje komisije,
-       
seznam prejetih vlog,
-       
seznam vlog, ki ne izpolnjujejo pogojev tega pravilnika,
-       
seznam vlog z nepopolno dokumentacijo,
-       
rok za ugovor.
Vloge, ki ne izpolnjujejo pogojev iz tega
pravilnika ali ne vsebujejo dokumentacije, ki je navedena v javnem razpisu ali
niso pravilno označene, se izločijo in vrnejo organizaciji z obrazložitvijo.
16. člen
O ugovoru na zapisnik odloča nadzorni odbor
FIHO. Odločitev nadzornega odbora FIHO je dokončna.
17. člen
Če komisiji ugotovita, da je dokumentacija
posameznega vlagatelja popolna, pa določeni podatki niso jasni ali točni,
zahtevata, da jo vlagatelj dopolni. Rok za dopolnitev ne sme biti krajši kot 7
dni od vročitve zahteve po dopolnitvi.
Če vlagatelj v določenem roku ne dopolni
dokumentacije, se šteje, da odstopa od vloge. Taka vloga se v postopku
razporejanja sredstev ne upošteva in se jo vrne vlagatelju.
18. člen
V postopku razporejanja sredstev FIHO lahko
sodelujejo tudi invalidske in humanitarne organizacije, ki izpolnjujejo pogoje
za pridobitev sredstev po tem pravilniku, in sicer tako, da se skupini
invalidskih in humanitarnih organizacij posebej medsebojno usklajujeta po
načelih solidarnosti in vzajemnosti v okviru razpoložljivih sredstev. Svoje
predloge ločeno posredujeta komisijama.
Pristojna komisija lahko posamezne
organizacije ali njihove skupine pred pripravo predloga za razdelitev sredstev
povabi na razgovor ali pa to glede na naravo odprtih vprašanj naloži
direktorju.
Medsebojno usklajevanje in posredovanje
pisnih predlogov se izvede najpozneje v 15 dneh po prejemu zapisnika iz 15.
člena tega pravilnika.
19. člen
Komisiji proučita tiste vloge, ki so bile
popolne in naknadno dopolnjene po sklepu obeh komisij.
Pri ocenjevanju socialnih programov
komisiji lahko zaprosita za strokovno mnenje Socialno zbornico Slovenije ali
druge ustrezne inštitucije, pri čemer komisiji lahko preverjata dejavnost
posameznega vlagatelja na samem mestu izvajanja.
Člani komisij morajo delati po načelih
nepristranosti ter upoštevati zakonska določila o varovanju poslovnih in osebnih
podatkov ter kodeks etičnih načel v socialnem varstvu.
20. člen
Komisiji pripravita predloga za
razporeditev sredstev na posamezne invalidske in humanitarne organizacije v
skladu s prejeto dokumentacijo in v okviru razpoložljivih sredstev. Pri tem
upoštevata usklajene predloge po 18. členu tega pravilnika.
21. člen
Predloga za razporeditev sredstev
vsebujeta:
-       
naziv organizacije,
-       
višino zaprošenih sredstev,
-       
predlog za dodelitev sredstev, posebej opredeljen za programe, delovanje
organizacij in naložbe v osnovna sredstva ter njihovo vzdrževanje.
Komisiji podata svetu FIHO strokovno
oblikovane in utemeljene predloge za dodelitev sredstev. Svet FIHO sprejme
sklep o razporeditvi sredstev na posamezne invalidske in humanitarne
organizacije najkasneje do 31. decembra za naslednje koledarsko leto.
Posamezni invalidski in humanitarni
organizaciji, ki se je prijavila na javni razpis o razporeditvi sredstev, se
izda pisni sklep z naslednjimi sestavinami: 
-       
uvod z navedbo pravne podlage, obravnavane vloge in seje sveta FIHO, na
kateri je bil sklep sprejet; 
-       
izrek, ki vsebuje odločitev sveta; 
-       
obrazložitev, v kateri se navedejo poglavitni materialno finančni in
vsebinski razlogi za sprejeti sklep ter ugotovitve in ocene, ki utemeljujejo
odločitev o obravnavani vlogi posamezne invalidske in humanitarne organizacije;
-       
pravni pouk o pravici do pritožbe.
21.a člen
Zoper sklep o razporeditvi sredstev, s
katerim je odločeno o njeni vlogi na javni razpis, lahko posamezna invalidska
in humanitarna organizacija v roku 15 dni po prejemu sklepa vloži pritožbo, o
kateri odloči nadzorni odbor. 
Nadzorni odbor odloča o pritožbi na svoji
seji praviloma brez javne obravnave, lahko pa na sejo povabi pritožnika in
druge osebe, če oceni, da je to potrebno zaradi razjasnitve posameznih vprašanj,
pomembnih za odločitev o pritožbi. 
Odločitev nadzornega odbora o pritožbi je
sprejeta, če zanjo glasuje dve tretjini vseh članov nadzornega odbora.
21.b člen
Nadzorni odbor po opravljenem postopku na
seji lahko: 
-       
zavrže pritožbo, če je bila vložena prepozno ali če jo je vložila
nepooblaščena oseba ali organizacija; 
-       
odloči, da pritožbo zavrne, ker ni utemeljena in potrdi izpodbijani
sklep sveta FIHO; 
-       
zaradi ugotovljenih bistvenih kršitev, pomanjkljivosti ali nejasnosti v
izvedenem postopku priprave in sprejemanja izpodbijanega sklepa odpravi sklep
sveta FIHO ter svetu naloži, da postopek dopolni in o vlogi ponovno odloči. 
Nadzorni odbor o svoji odločitvi izda
sklep, ki je dokončen.
22. člen
V primeru, da svet FIHO ne sprejme
dokončnega sklepa o razporeditvi sredstev na posamezne invalidske in
humanitarne organizacije, se organizacijam, ki so prejemala sredstva v
preteklem letu, mesečne akontacije v naslednjem letu začasno izplačujejo v
višini dvanajstine zneska, ki je bil odobren v preteklem letu za programe in
delovanje, dokler se z novim sklepom ne odobri drugače.
23. člen
Poročilo o finančno realiziranih letnih
delovnih programih morajo organizacije dostaviti najpozneje do konca februarja
za preteklo leto na predpisanih obrazcih, ki ju določi svet.
Neporabljena sredstva za delovanje in
izvajanje socialnih programov ter naložb v investicije, uporabniki prikažejo v
svojih poročilih ter jih porabijo prioritetno v naslednjem letu, kar morajo
posebej prikazati kot že zagotovljene vire za financiranje programov v načrtu
za prihodnje leto.
24. člen
Če organizacije, ki so pridobile sredstva,
ne pošljejo poročil v skladu s prejšnjim členom, jih mora strokovna služba
pozvati, da to nemudoma storijo. Rok za dostavo poročil je 8 dni. Če te
organizacije kljub pozivu v roku ne dostavijo poročil, se jim ukine
izplačevanje odobrenih sredstev za tekoče koledarsko leto.
25. člen
Svet FIHO na podlagi predloga komisij
razporedi presežek sredstev po zaključnem računu invalidskim in humanitarnim
organizacijam.
26. člen
Organizacije so dolžne uporabljati
pridobljena sredstva namensko in smotrno v skladu s sprejetim letnim finančno
ovrednotenim delovnim programom.
Pri opravljanju nadzora, ki ga izvaja ali
naroči FIHO, so organizacije dolžne nadzornim organom omogočiti vpogled v celotno
dokumentacijo o izvajanju programov in storitev ter razpolaganju s sredstvi, ki
jih je organizacijam dodelila ta fundacija, ter dati vse potrebne podatke in
pojasnila v zvezi z uporabo teh sredstev. 
Če organizacija onemogoči izvedbo nadzora
ali nadzornikom ne omogoči vpogleda v dokumentacijo, se ji ukine izplačevanje
odobrenih sredstev za tekoče leto; že dodeljena sredstva pa je dolžna
razporediti za namene, za katere so ji bila dodeljena, in o njihovi porabi
poročati v letnem poročilu po 23. členu tega pravilnika.
Organizacije, ki so pridobile finančna
sredstva za določen namen, ne smejo teh sredstev uporabiti za drug namen brez
poprejšnjega soglasja sveta FIHO.
27. člen
Znesek, ki je posamezni organizaciji
odobren z letno razporeditvijo, se ji izplačuje v mesečnih akontacijah do 10.
dne v mesecu za tekoči mesec.

Pravilnik o merilih in pogojih za uporabo
sredstev fundacije za financiranje invalidskih in humanitarnih organizacij v
Republiki Sloveniji (Uradni list RS, št. 92/98) vsebuje naslednjo končno določbo:
»VII. KONČNA DOLOČBA
28. člen
Ta pravilnik je sprejet z večino glasov
vseh članov sveta FIHO in začne veljati, ko da k njemu soglasje Državni zbor
Republike Slovenije.«.

Spremembe in dopolnitve Pravilnika o merilih
in pogojih za uporabo sredstev Fundacije za financiranje invalidskih in
humanitarnih organizacij v Republiki Sloveniji (Uradni list RS, št. 45/05) vsebujejo naslednjo prehodne in
končne določbe:
»PREHODNE IN KONČNE DOLOČBE
13. člen
Svet sprejme navodilo za uporabo meril (iz
10. člena) najkasneje v šestih mesecih po uveljavitvi teh sprememb in
dopolnitev.
14. člen
Te spremembe in dopolnitve pravilnika so
sprejete, ko da k njim soglasje Državni zbor Republike Slovenije, in začnejo
veljati naslednji dan po objavi v Uradnem listu Republike Slovenije.«.

Sprememba Pravilnika o merilih in pogojih za
uporabo sredstev Fundacije za financiranje invalidskih in humanitarnih
organizacij v Republiki Sloveniji (Uradni list RS, št. 23/08) vsebuje naslednjo končno določbo:
»2. člen
Ta sprememba je sprejeta, ko da k njej
soglasje Državni zbor Republike Slovenije in začne veljati naslednji dan po
objavi v Uradnem listu Republike Slovenije.«.

Spremembe in dopolnitve Pravilnika o merilih
in pogojih za uporabo sredstev Fundacije za financiranje invalidskih in
humanitarnih organizacij v Republiki Sloveniji (Uradni list RS, št. 9/09) vsebujejo naslednjo končno določbo:
»7. člen
Te spremembe in dopolnitve so sprejete, ko
da k njim soglasje Državni zbor Republike Slovenije in začnejo veljati
naslednji dan po objavi v Uradnem listu Republike Slovenije.«.