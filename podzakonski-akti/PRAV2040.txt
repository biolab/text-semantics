I. SPLOŠNE DOLOČBE
1. člen
Ta pravilnik določa postopke za odobritev embalaže za prevoz
nevarnega blaga, v skladu s predpisi iz 3. člena zakona o prevozu nevarnega
blaga (v nadaljnjem besedilu: ZPNB).
2. člen
Izrazi, uporabljeni v tem pravilniku, imajo naslednji pomen: 
1.     
odobritev embalaže je začetno preizkušanje vrste (tipa) in
certificiranje embalaže, nadzor nad kakovostjo proizvodnje embalaže ter ponovni
pregled in preizkušanje vsebnikov IBC, 
2.     
embalaža je posamična, sestavljena ali mešana embalaža, vsebniki IBC in
velika embalaža. Izraz ne vključuje tlačnih posod, embalaže za radioaktivne
snovi, cistern in zabojnikov, 
3.     
proizvodnja je izdelava embalaže iz surovin ali polizdelkov, obnavljanje
in predelava embalaže, 
4.     
proizvajalec je fizična ali pravna oseba, ki je usposobljena za
izdelovanje embalaže v enem ali več obratih z ustrezno opremo, napravami in
osebjem, na podlagi uvedenega programa zagotavljanja kakovosti, in ki je
odgovorna za to, da je izdelana embalaža v skladu z odobreno vrsto (tipom)
embalaže, 
5.     
obnavljanje je čiščenje, pregledovanje in prenavljanje embalaže, ki je
opredeljeno v predpisih iz 3. člena ZPNB in ponovno vzpostavi prejšnje
lastnosti embalaže. Izraz vključuje tudi popravila in redno vzdrževanje
vsebnikov IBC, 
6.     
predelava je preoblikovanje ene vrste (tipa) embalaže v drugo ali
zamenjava vgrajenih delov ogrodja, 
7.     
7 program zagotavljanja kakovosti je sistematičen program ukrepov in
kontrole proizvodnje za zagotavljanje ustreznega zaupanja, da embalaža, ki je
predmet tega pravilnika, izpolnjuje predpisane zahteve, 
8.     
nadzor je sistematična preiskava, s katero se ugotovi, do kakšne stopnje
proizvod ali proces izpolnjuje specifične zahteve, in s katerim se ugotavlja
trajna skladnost s temi zahtevami.
3. člen
Organizacija, ki je določena za preizkušanje in odobritev
embalaže (v nadaljnjem besedilu: organizacija), mora dokazati svojo
usposobljenost v skladu z zakonom o tehničnih zahtevah za proizvode in o
ugotavljanju skladnosti (Uradni list RS, št. 59/99). Pri presoji izpolnjevanja
pogojev se upoštevajo ustrezni standardi iz serije SIST EN 45000 in standard SIST
ISO 17025.
4. člen
Medsebojna razmerja med organizacijo in naročnikom se uredijo
s pisno pogodbo. Stroške postopkov organizacije po tem pravilniku naročnik
poravna v skladu s cenikom organizacije.
5. člen
Priloge 1, 2 in 3 so sestavni del tega pravilnika in so
objavljene skupaj z njim.
II. PREIZKUŠANJE VRSTE (TIPA) EMBALAŽE IN POSTOPEK ODOBRITVE
6. člen
Zahteva za preizkušanje vrste (tipa) embalaže in odobritev
embalaže se vloži pri organizaciji, skupaj z vsemi predpisanimi podatki ter
predpisanim številom preizkusnih vzorcev.
7. člen
Zahteva mora vsebovati vsaj naslednje podatke: 
1.     
ime in naslov naročnika, 
2.     
ime in naslov proizvajalca(ev) in kraj(i) proizvodnje, 
3.     
opis vrste (tipa) embalaže (npr. tehnične skice), najmanj podatke,
navedene v prilogah 1 in 2, 
4.     
embalažno skupino in druge podatke/merila za opravljanje preizkusov, 
5.     
vrsta prevoza, za katerega naj se izda odobritev vrste (tipa), 
6.     
program zagotavljanja kakovosti v skladu s 14. členom tega pravilnika za
proizvodnjo določene vrste (tipa) embalaže.
8. člen
Embalaža se preizkuša v skladu z določili o preizkušanju po
predpisih iz 3. člena ZPNB. Organizacija sme upoštevati rezultate preizkusov
drugih organizacij, v skladu s šestim odstavkom 7. člena ZPNB.
9. člen
Organizacija dokumentira rezultate preizkusov ter izdeluje
poročila o preizkušanju v skladu z zahtevami predpisov iz 3. člena ZPNB.
10. člen
Organizacija izda odobritev vrste (tipa) embalaže
(certifikat) za embalažo, ki je uspešno prestala preizkuse, in v njej navede: 
1.     
uporabljene predpise (vključno z datumom izdaje), 
2.     
pravni status kot pooblaščene organizacije za odobritev vrste (tipa)
embalaže v Republiki Sloveniji, 
3.     
naročnika, 
4.     
proizvajalca(e), 
5.     
opis vrste (tipa) embalaže, 
6.     
sklic na poročilo, 
7.     
oznako (kod) za embalažo v skladu s predpisi iz 3. člena ZPNB, 
8.     
program zagotavljanja kakovosti, ki se mora uporabljati pri proizvodnji,
9.     
embalažno skupino, lastnosti vsebine, ki se lahko pakira, in vse druge
podatke, potrebne za uporabo embalaže, 
10.  
morebitne druge pogoje in veljavnost, 
11.  
za kovinske vsebnike IBC, vsebnike IBC iz toge plastike in sestavljene
vsebnike IBC tudi podatke o ponovnem pregledu, 
12.  
odgovorno osebo organizacije (podpis).
11. člen
Če v predpisih iz 3. člena ZPNB, v tem pravilniku ali
standardih ni določb o postopkih za preizkušanje in odobritev embalaže, jih
lahko določi organizacija. Organizacija zainteresiranim omogoči dostop do teh
postopkov.
12. člen
Organizacija vodi in objavlja seznam vseh izdanih odobritev
vrst (tipov) embalaže in omogoči zainteresiranim dostop do teh podatkov.
III. ZAGOTAVLJANJE KAKOVOSTI
13. člen
Program zagotavljanja kakovosti, ki ga izvaja proizvajalec
embalaže mora odobriti organizacija. Organizacija sme priznati programe, ki so
bili odobreni v tujini v skladu s predpisi, navedenimi v 3. členu ZPNB.
14. člen
Program zagotavljanja kakovosti mora obsegati vodenje
kakovosti in redno kontrolo. Obseg programa mora biti v skladu s prilogo 3.
15. člen
Uvedbo in izvajanje programa zagotavljanja kakovosti mora
organizacija preveriti pred začetkom proizvodnje, nato pa najmanj enkrat na
leto ob rednem nadzoru. Organizacija pri rednem nadzoru izvede preizkuse na
naključno odvzetih vzorcih in v obsegu, kot ga zahtevajo predpisi iz 3. člena
ZPNB. Organizacija določi mesto in izvajalca preizkušanja. Posamezne preizkuse
lahko opravi proizvajalec embalaže, v navzočnosti predstavnika organizacije,
ali jih opravi organizacija sama.
16. člen
Organizacija mora o opravljenih aktivnostih izdati poročilo.
17. člen
Če organizacija ugotovi odstopanja od predpisanih zahtev za
embalažo in proizvodnjo embalaže, ki vplivajo na varnost embalaže, izvede
postopek za odvzem odobritve vrste (tipa) embalaže in določene UN oznake
(koda). Organizacija objavi podatke o preklicanih certifikatih in o tem obvesti
ministrstvo za notranje zadeve.
IV. PREGLEDI IN PREIZKUSI VSEBNIKOV IBC
18. člen
Kovinske vsebnike IBC, vsebnike IBC iz toge plastike in
sestavljene vsebnike IBC je potrebno pregledati in preizkusiti.
19. člen
Preglede in preizkuse vsebnikov IBC iz prejšnjega člena na
vsaki dve leti in pol opravi strokovnjak uporabnika vsebnika IBC ali
organizacija. Vsebnike IBC mora oseba, ki jih je pregledala in preizkusila,
ustrezno označiti (mesec, leto) in izdati poročilo. Pregledi in preizkusi na
dve leti in pol obsegajo: 
1.     
vizualni pregled notranjih in zunanjih površin zaradi kontrole
površinske obdelave, 
2.     
preverjanje popolnosti opreme, 
3.     
preverjanje pravilnega delovanja opreme.
20. člen
Strokovnjak uporabnika vsebnika IBC mora izpolnjevati
naslednje zahteve: 
1.     
glede nalog v zvezi s pregledi in preizkusi vsebnikov IBC ne sme biti
odvisen od delodajalca, 
2.     
imeti mora izkušnje in znanje za opravljanje pregledov in preizkusov, 
3.     
usposobljen mora biti za opravljanje pregledov in preizkusov.
21. člen
Preglede in preizkuse vsebnikov IBC iz 18. člena na vsakih
pet let opravlja organizacija. Organizacija vsebnike IBC ustrezno označi
(mesec, leto, žig) in izda poročilo. Pregledi in preizkusi na pet let obsegajo:
1.     
primerjavo velikosti, materialov, spojev in strukturne opreme glede na
odobreno vrsto (tip) embalaže, 
2.     
preverjanje pravilnosti in vidnosti UN oznake (koda), 
3.     
vizualni pregled notranjih in zunanjih površin zaradi kontrole
površinske obdelave, 
4.     
preverjanje popolnosti opreme, 
5.     
preverjanje pravilnega delovanja opreme.
22. člen
Organizacija lahko zaradi ponovljivosti in enotnih postopkov
izda navodila za opravljanje pregledov in preizkusov.
V. KONČNA DOLOČBA
23. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 262/115-02
Ljubljana, dne 12. aprila 2002.
Minister 
za notranje zadeve 
dr. Rado Bohinc l. r.

Priloga
1: Opis embalaže
Priloga
2: Opis vsebnikov IBC
Priloga
3: Minimalne zahteve za program zagotavljanja kakovosti (v nadaljnjem besedilu
PZK) za embalažo za nevarno blago