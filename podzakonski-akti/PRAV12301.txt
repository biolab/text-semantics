1. člen
(vsebina)
(1) Ta pravilnik določa vsebino elaborata posegov na
kmetijska zemljišča (v nadaljnjem besedilu: elaborat).
(2) Za poseg na kmetijsko zemljišče po tem pravilniku se
šteje načrtovana sprememba namenske rabe kmetijskega zemljišča (v nadaljnjem
besedilu: poseg).
2. člen
(vsebina elaborata)
(1) Elaborat mora vsebovati:
a)    
predstavitev kmetijstva v lokalni skupnosti, in sicer:
- 
opis stanja v kmetijstvu: število kmetijskih gospodarstev v skladu z
zakonom, ki ureja kmetijstvo (v nadaljnjem besedilu: kmetijsko gospodarstvo),
velikostno strukturo kmetijskih gospodarstev in njihovo usmerjenost,
usmerjenost kmetijstva, dopolnilne dejavnosti na kmetijah ipd.,
- 
njegov razvojni potencial;
b)    
analizo pridelovalnega potenciala na ravni lokalne skupnosti;
c)    
analizo izvedenih komasacij, osuševanj ali namakanj v lokalni skupnosti;
č)    analizo posegov z vidika veljavne namenske rabe kmetijskih
zemljišč in z vidika dejanske rabe zemljišč glede na evidenco dejanske rabe
kmetijskih in gozdnih zemljišč v skladu z zakonom, ki ureja kmetijstvo (v
nadaljnjem besedilu: dejanska raba zemljišč), na ravni lokalne skupnosti;
d)    
analizo posegov z vidika pridelovalnega potenciala na ravni lokalne
skupnosti;
e)    
analizo posegov z vidika izvedenih komasacij, osuševanj ali namakanj na
ravni lokalne skupnosti;
f)     
analizo posegov z vidika prizadetosti kmetijskih gospodarstev in njihove
kmetijske proizvodnje glede na grafične enote rabe kmetijskih gospodarstev v
skladu z zakonom, ki ureja kmetijstvo (v nadaljnjem besedilu: GERK), na ravni
lokalne skupnosti;
g)    
za kmetijska zemljišča, ki so predvidena zadrževanju voda v suhem
zadrževalniku, analizo posledic na kmetijska zemljišča, in sicer:
- 
obseg kmetijskih zemljišč, ki so predvidena zadrževanju voda v suhem
zadrževalniku, določena glede na posamezno območje poplavne nevarnosti iz
strokovne podlage za izgradnjo suhega zadrževalnika, in sicer glede na
pridelovalni potencial in GERK,
- 
stopnjo prizadetosti kmetijskih gospodarstev glede na GERK ter
- 
oceno stroškov izgube pridelka v rastni dobi za posamezno kmetijsko
gospodarstvo glede na posamezno območje poplavne nevarnosti iz strokovne
podlage za izgradnjo suhega zadrževalnika;
h)    
bilanco površin nepozidanih stavbnih zemljiščih na ravni lokalne
skupnosti ter po naseljih v skladu z registrom prostorskih enot po podrobnih
namenskih rabah, in sicer nominalno vrednost in delež;
i)      
za vsak poseg strokovno obrazložitev namere po spremembi namenske rabe;
j)      
obrazložitev, iz katere izhaja, da je poseg načrtovan v skladu s sedmim
odstavkom 3.c člena oziroma tretjim in četrtim odstavkom 3.d člena Zakona o
kmetijskih zemljiščih (Uradni list RS, št. 71/11 – uradno prečiščeno besedilo,
58/12 in 27/16);
k)    
za poseg za potrebe kmetijskega gospodarstva obrazec iz priloge, ki je
sestavni del tega pravilnika, ki ga izpolni in potrdi javna služba kmetijskega
svetovanja, ter prikaz lege objekta na zemljišču, tako da sta razvidna njegov
tlorisni položaj in oblika na zemljiško katastrskem prikazu, in
l)      
za poseg zaradi selitve kmetijskega gospodarstva analizo možnosti
prostorske umestitve na območju celotne lokalne skupnosti z vidika spremembe
dejanske rabe zemljišč.
(2) Izpolnjen in potrjen obrazec iz priloge tega
pravilnika ne sme biti starejši od dveh let od dneva, ko je lokalna skupnost
ministrstvo, pristojno za kmetijstvo, pozvala za podajo mnenja k načrtovanim
prostorskim ureditvam v osnutku občinskega prostorskega načrta.
(3) Grafični del posegov v digitalni obliki se izdela in
shranjuje kot georeferenciran vektorski podatkovni sloj v državnem koordinatnem
sistemu z atributi v »shp« formatu kot topološko pravilen poligon. Atributna
tabela vektorskega podatkovnega sloja mora za posamezni poseg vsebovati
naslednje podatke:
-       
ustrezen enolični indikator,
-       
skupno površino v m2,
-       
obstoječo podrobno namensko rabo,
-       
predlagano podrobno namensko rabo ter
-       
parcelno številko in katastrsko občino.
(4) Grafični del v digitalni obliki se izdela tudi za
posege, ki se nanašajo na vračanje nekmetijske namenske rabe v kmetijsko
namensko rabo. Grafični del posegov, ki se nanašajo na vračanje nekmetijske namenske
rabe v kmetijsko namensko rabo, se izdela v skladu s prejšnjim odstavkom.
(5) Ne glede na tretji in četrti odstavek tega člena
mora atributna tabela vektorskega podatkovnega sloja za poseg, katerega
površina ne presega 100 m2, za poseg, pri katerem gre za uskladitev
z veljavnim državnim prostorskim aktom, za poseg, pri katerem gre za uskladitev
z zemljiško katastrskim prikazom, in za poseg, ki se nanaša na vračanje
nekmetijske namenske rabe v kmetijsko namensko rabo, poleg podatkov iz tretjega
odstavka tega člena vsebovati tudi podatek o vrsti posega. Za te posege se
vsebine elaborata iz točk i) in j) prvega odstavka tega člena ne izdela.
(6) Enolični identifikator posega v digitalni obliki
mora biti enak enoličnemu identifikatorju posega v tekstualnem delu elaborata
in se v postopku priprave in sprejemanja prostorskega akta lokalne skupnosti ne
sme spreminjati.
(7) Elaborat, razen vsebine iz točke a) in tretje
alineje točke g) prvega odstavka tega člena, izdela prostorski načrtovalec.
Vsebino elaborata iz točke a) in tretje alineje točke g) prvega odstavka tega
člena izdela javna služba kmetijskega svetovanja.
(8) Vsebina elaborata iz točk a), b) in c) prvega
odstavka tega člena se izdela le, če v posamezni lokalni skupnosti skupna
površina posegov, pri katerih gre za širitev na kmetijska zemljišča, znaša
najmanj 0,2 odstotkov vseh kmetijskih zemljišč v lokalni skupnosti.
(9) Ne glede na prejšnji odstavek se vsebine elaborata
iz točke a) prvega odstavka tega člena ne izdela, če lokalna skupnost s prostorskim
aktom, ki je v pripravi, določa območja trajno varovanih kmetijskih zemljišč.
3. člen
(deli elaborata)
(1) Elaborat vsebuje tekstualni in grafični del.
(2) Tekstualni del elaborata se izdela v analogni in
digitalni obliki. Analogna in digitalna oblika morata biti med seboj identični.
(3) Grafični del elaborata se izdela v digitalni obliki.
(4) Tekstualni del elaborata vsebuje:
a)    
naziv elaborata, podatke o izdelovalcu elaborata in datum izdelave ter
b)    
vsebino iz prvega odstavka prejšnjega člena.
(5) Grafični del elaborata vsebuje vektorski podatkovni
sloj v skladu s tretjim, četrtim in petim odstavkom prejšnjega člena.
4. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-207/2016
Ljubljana, dne 16. decembra 2016
EVA 2015-2330-0006
Mag. Dejan Židan l.r.
minister
za kmetijstvo, gozdarstvo in prehrano
Soglašam!
Irena Majcen l.r.
Ministrica
za okolje in prostor

Priloga: Obrazec
UTEMELJENOST POSEGA NA KMETIJSKO ZEMLJIŠČE ZA POTREBE KMETIJSKEGA GOSPODARSTVA