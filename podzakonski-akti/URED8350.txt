1. člen
(vsebina)
(1) S to uredbo se določa hišni red azilnega doma, njegovih
izpostav in nastanitvenih kapacitet, vzpostavljenih na meji oziroma v bližini
meje ali na območju letališča oziroma sidrišča (v nadaljnjem besedilu: azilni
dom).
(2) S hišnim redom se določa organizacija bivanja oseb, ki so
v skladu z določbami Zakona o mednarodni zaščiti (Uradni list RS, št. 16/17 –
uradno prečiščeno besedilo in 54/21; v nadaljnjem besedilu: zakon) nastanjene v
azilnem domu.
2. člen
(nadzor nad izvajanjem hišnega reda)
Za nadzor nad izvajanjem hišnega reda je zadolžena varnostna
služba, s katero ima urad Vlade Republike Slovenije, pristojen za oskrbo in
integracijo migrantov (v nadaljnjem besedilu: urad), sklenjeno pogodbo.
3. člen
(naloge varnostne službe)
(1) Varnostna služba izvaja svoje naloge v skladu s predpisi,
ki urejajo zasebno varovanje, pri čemer upošteva določbe hišnega reda in načrt
varovanja območja azilnega doma.
(2) Naloge varnostne službe so:
1.     
varovanje ljudi in premoženja na območju azilnega doma;
2.     
nadziranje, evidentiranje in ugotavljanje upravičenosti vstopanja in
izstopanja v območje azilnega doma;
3.     
skladno z zakonskimi pooblastili površinsko pregledovanje vrhnjih
oblačil in prtljage;
4.     
nadziranje in varovanje na območju azilnega doma s pomočjo tehničnih
sredstev in z obhodi;
5.     
ukrepanje v skladu z zakonskimi pooblastili v primeru ogroženosti oseb,
ki so na območju azilnega doma;
6.     
izvajanje ukrepov za varstvo pred požarom, ki so določeni s požarnim
redom;
7.     
izvajanje zaščitnih in evakuacijskih ukrepov;
8.     
izvajanje ukrepov za zagotavljanje javnega reda in miru v skladu s
predpisi;
9.     
vodenje seznama dnevne prisotnosti nastanjenih oseb.
4. člen
(preverjanje prisotnosti)
(1) Pooblaščene uradne osebe urada iz petega odstavka 82.
člena zakona na podlagi seznama dnevne prisotnosti nastanjenih oseb, ki ga v
skladu z 9. točko drugega odstavka prejšnjega člena vodi varnostna služba,
dnevno preverjajo prisotnost nastanjenih oseb.
(2) Nastanjene osebe morajo omogočiti preverjanje prisotnosti
v njihovih sobah, pri čemer mora biti istovetnost jasno izkazana (obraz mora
biti viden). Pooblaščenim uradnim osebam urada iz petega odstavka 82. člena
zakona morajo omogočiti vstop v sobo. Če je soba zaklenjena, ključ ne sme biti
v ključavnici.
5. člen
(dejavnosti v azilnem domu)
(1) Dejavnosti nastanjenih oseb v azilnem domu potekajo v
skladu z razporedom, ki ga določi predstojnik urada in se objavi na oglasni
deski azilnega doma. Med 22. in 6. uro je nočni mir in počitek, ko dejavnosti,
ki motijo nočni mir in počitek, niso dovoljene.
(2) Vsebinski in časovni razpored dejavnosti nastanjenih oseb
ter razdelitve obrokov prehrane se objavi na oglasni deski azilnega doma.
6. člen
(vstop in izhod iz azilnega doma)
(1) Vstop nastanjenih oseb v azilni dom in izhod iz njega sta
dovoljena z veljavno izkaznico prosilca za mednarodno zaščito (v nadaljnjem
besedilu: izkaznica). Nastanjene osebe lahko vstopajo in izstopajo iz azilnega
doma od ponedeljka do četrtka od 6. do 23. ure, ob petkih, sobotah, nedeljah in
praznikih pa do 1. ure. Mladoletniki brez spremstva lahko vstopajo in izstopajo
iz azilnega doma od ponedeljka do petka od 6. do 21. ure, ob sobotah, nedeljah
in praznikih pa do 22. ure.
(2) Vstop in izstop sta možna tudi izven navedenih ur iz
naslednjih razlogov, ki jih varnostna služba evidentira na seznam dnevne
prisotnosti nastanjenih oseb:
-       
če je nastanjena oseba zaposlena v skladu s 87. členom zakona in narava
dela zahteva odsotnost iz azilnega doma izven ur, določenih v prejšnjem
odstavku, kar oseba dokazuje socialnemu delavcu azilnega doma s predložitvijo
pogodbe o zaposlitvi ali potrdilom delodajalca, iz katerega je razviden delovni
čas nastanjene osebe;
-       
iz drugih opravičljivih razlogov, kamor sodijo aktivnosti, ki so
povezane z urejanjem življenjskih situacij in organizirane aktivnosti. Razlogi
so razvidni iz dokazil, ki jih nastanjena oseba predloži socialnemu delavcu
azilnega doma.
(3) Nastanjena oseba ob izhodu receptorju izroči ključe svoje
sobe in prevzame izkaznico, ob vstopu pa izkaznico izroči receptorju in prejme
ključ sobe.
(4) Če nastanjena oseba ob vstopu v azilni dom zavrne pregled,
določen v sedmi alineji 89. člena zakona, ali pregled, določen v 3. točki
drugega odstavka 3. člena te uredbe, se ji vstop v azilni dom ne dovoli.
7. člen
(gibanje v azilnem domu)
(1) Nastanjenim osebam ni dovoljeno vstopati v prostore
uprave, prostore, ki so označeni kot upravno območje in prostore, ki so posebej
označeni z oznako prepovedi vstopa.
(2) Nastanjene osebe lahko prehajajo v nastanitvene oddelke,
kjer niso nastanjene, le zaradi izvajanja določenih prostočasnih dejavnosti in
obiska socialnega delavca azilnega doma. Prehajanje v druge nastanitvene
oddelke je nastanjenim osebam izjemoma dovoljeno tudi z izrecnim dovoljenjem
socialnega delavca azilnega doma.
(3) Osebe, ki so nastanjene v sprejemnih prostorih, teh brez
spremstva pristojnih oseb ne smejo zapustiti. Ob nastanitvi se jim določi soba,
ki je ne smejo zamenjati. Stiki med osebami, ki so nastanjene v sprejemnih
prostorih, in nastanjenimi osebami niso dovoljeni.
(4) Sanitarno-dezinfekcijski in preventivni zdravstveni
pregled se opravi v za to namenjenem prostoru azilnega doma, v katerem se
zaradi opravljanja del in nalog zadržuje le medicinsko osebje.
8. člen
(obiski)
(1) Obiski nastanjenih oseb so dovoljeni v skladu z urnikom,
ki je objavljen na oglasnih deskah azilnega doma. Nastanjene osebe praviloma
sprejemajo svoje obiskovalce v za to namenjenem prostoru, izjemoma pa tudi v
svoji sobi. Obisk je dovoljen le s predhodno izdano dovolilnico za obisk, ki jo
izda socialni delavec azilnega doma. Obrazec dovolilnice za obisk je določen v
Prilogi 1, ki je sestavni del te uredbe.
(2) Obiski vlagateljev namere niso dovoljeni, lahko pa jih
obiščeta pravni zastopnik in zakoniti zastopnik.
(3) Obiskovalci ne smejo ostati v azilnem domu izven
dovoljenega časa.
(4) Obiskovalci nastanjene osebe morajo na recepciji
predložiti svoj identifikacijski dokument. Obiskovalce se vpiše na seznam
obiskovalcev in se jim dodeli identifikacijska kartica obiskovalca. Oblika
identifikacijske kartice obiskovalca nastanjene osebe je določena v Prilogi 2,
ki je sestavni del te uredbe
(5) Obiskovalci morajo identifikacijske kartice nositi na
vidnem mestu, v objektu pa se lahko gibljejo samo v spremstvu nastanjene osebe.
9. člen
(bivanje v azilnem domu)
(1) Osebi se po sprejemu prošnje za mednarodno zaščito
določita nastanitveni objekt in nastanitvena soba. Nastanjena oseba dodeljene
sobe ne sme samovoljno zamenjati z drugo sobo niti odstraniti ali predelati
opreme v njej. Nastanjena oseba mora v sobo sprejeti sostanovalce, če tako
odredi socialni delavec azilnega doma.
(2) Zdravstveno osebje lahko v primeru suma na nalezljivo
bolezen osebo nastani v za to namenjene prostore.
(3) Pristojne osebe imajo pravico in dolžnost vstopiti v
nastanitvene sobe zaradi opravljanja svojih nalog. Vstopajo praviloma v
prisotnosti nastanjenih oseb, ob izrednih dogodkih, sumu na kršitve hišnega
reda, ob kršitvah hišnega reda, pri vzdrževanju objektov in prostorov pa lahko
tudi med odsotnostjo nastanjenih oseb.
(4) Zdravstveno osebje skupaj s socialnim delavcem azilnega
doma in varnostno službo praviloma enkrat tedensko opravi higienski pregled
sob.
(5) Ob dodelitvi sobe socialni delavec azilnega doma seznani
nastanjeno osebo s tem, da je le začasna uporabnica te sobe.
(6) Uporaba sob, skupnih prostorov in zunanjih površin je
dovoljena skladno z njihovim namenom. V primeru izjemnih okoliščin se lahko
spremeni kategorizacija nastanitvenih oddelkov.
(7) Uporaba skupne opreme se določi s posebnim razporedom, ki
ga določi socialni delavec azilnega doma.
(8) V prostore, kjer so nastanjeni vlagatelji namere, ni
dovoljeno ničesar vnašati.
(9) Za urejanje obrazcev, dovolilnic in druge dokumentacije,
ki je povezana z uresničevanjem pravic, se določijo uradne ure socialne službe,
ki se objavijo na oglasnih deskah nastanitvenih oddelkov azilnega doma.
(10) Vsa navodila in obvestila, ki vplivajo na bivanje v
azilnem domu in uveljavljanje pravic in dolžnosti nastanjenih oseb, se
prevedejo v jezike, ki jih nastanjene osebe razumejo, in objavijo na oglasni
deski.
10. člen
(obveznosti nastanjenih oseb)
Nastanjene osebe v azilnem domu morajo:
1.     
skrbeti za osebno higieno in higieno bivalnih prostorov;
2.     
dnevno čistiti svoje sobe, jih vsaj enkrat tedensko temeljito pospraviti
in omogočiti kontrolo čistoče;
3.     
vzdrževati čistočo skupnih prostorov in sanitarij;
4.     
sporočiti poškodovanje skupnih prostorov in opreme socialnemu delavcu
azilnega doma;
5.     
upoštevati urnik obrokov hrane in dejavnosti;
6.     
informirati socialnega delavca ali zdravstveno osebje azilnega doma v
primeru suma na nalezljivo bolezen;
7.     
upoštevati zakonodajo, ki se nanaša na ločevanje odpadkov;
8.     
vračati kartice Urbana, ki so jim bile dodeljene za dostop do institucij
in uveljavljanje pravic;
9.     
ob prihodu v azilni dom izročiti kartico prosilca receptorju;
10.  
izvajati starševsko skrb nad otroci;
11.  
odlagati odpadke na za to določenih prostorih;
12.  
dopustiti in izvajati potrebne sanitarno-dezinfekcijske ukrepe;
13.  
varovati premoženje azilnega doma pred okvarami in poškodbami;
14.  
varčno uporabljati vodo in elektriko;
15.  
ob vstopu v azilni dom na zahtevo varnostne službe pokazati vsebino
prtljage in omogočiti površinski pregled ter omogočiti pregled sobe, v kateri
so nastanjene;
16.  
o izgubi izkaznice nemudoma obvestiti socialnega delavca azilnega doma,
ki nastanjeno osebo napoti na uslužbenca ministrstva, pristojnega za notranje
zadeve, ki je pristojen za operativne zadeve;
17.  
skrbeti za podaljšanje veljavnosti izkaznice;
18.  
sušiti perilo in oblačila na za to določenih sušilnih mestih;
19.  
upoštevati navodila in odredbe pristojnih oseb.
11. člen
(prepovedi za nastanjene osebe)
Zaradi zagotavljanja varnosti in reda je v prostorih azilnega
doma prepovedano:
1.     
odnašati hrano, jedilni pribor in posodo iz jedilnice brez dovoljenja;
2.     
spreminjati razpored opreme po sobah in premeščati inventar iz enega v
drug prostor;
3.     
pisati ter namestiti samolepilne nalepke ali plakate po stenah in
opremi;
4.     
kaditi v skupnih prostorih ali prostorih, kjer je več oseb;
5.     
hraniti kolesa in druga prevozna sredstva v prostorih, ki temu niso
namenjeni;
6.     
izražati rasno, versko, nacionalno, spolno, politično ali drugo
nestrpnost v kakršni koli obliki;
7.     
imeti žaljiv ali nasilen odnos do pristojnih oseb, sostanovalcev,
obiskovalcev in drugih oseb;
8.     
vnašati in uživati alkoholne pijače ter druge opojne snovi;
9.     
vnašati nevarne predmete in lahko vnetljive snovi;
10.  
neizpolnjevanje ukazov uradnih oseb, ki bi povzročilo hujše motnje v
delovanju nastanitvene kapacitete;
11.  
izdelovati ali vnašati predmete, primerne za napad, pobeg ali storitev
kaznivega dejanja;
12.  
namerno kršiti predpise o varstvu pred požarom, eksplozijo ali drugimi
naravnimi nesrečami;
13.  
namerno povzročiti materialno škodo;
14.  
ovirati postopek nastanitve oseb v sobo;
15.  
opravljati pridobitvene dejavnosti v prostorih nastanitvene kapacitete;
16.  
snemati ali fotografirati razgovore z zaposlenimi na uradu oziroma
osebami, ki z uradom sodelujejo na podlagi pogodb;
17.  
kršiti javni red in mir;
18.  
neupravičeno sprožati požarne alarme po oddelkih;
19.  
uporabljati lastne električne aparate brez dovoljenja.
12. člen
(shranjevanja denarja in vrednostnih papirjev)
Nastanjene osebe same skrbijo za svojo lastnino. Denar in
vrednostne predmete lahko med delovnim časom izročijo uslužbencu urada,
pristojnemu za finančne zadeve, oziroma socialnemu delavcu azilnega doma, ki
jih shrani v varni omari. O tem se nastanjeni osebi izda potrdilo iz Priloge 3,
ki je sestavni del te uredbe. Predani denar in vrednostne papirje lahko
nastanjene osebe prevzamejo pri uslužbencu urada, pristojnem za finančne
zadeve, med njegovim delovnim časom.
13. člen
(ravnanje s predmeti ob izselitvi)
S predmeti, ki so jih nastanjene osebe zapustile po izselitvi
iz azilnega doma, se ravna v skladu s predpisi, ki urejajo ravnanje z najdenimi
predmeti.
14. člen
(gibanje mladoletnih otrok)
Starši oziroma skrbniki morajo skrbeti, da se otroci ne gibljejo
brez nadzora. Predšolski otroci lahko v jedilnico vstopajo samo v spremstvu
staršev oziroma skrbnikov. Iz azilnega doma lahko otroci, mlajši od deset let,
odidejo sami le s pisnim soglasjem staršev oziroma skrbnikov oziroma zakonitih
zastopnikov.
15. člen
(vnos prepovedanih predmetov, substanc)
(1) Če nastanjena oseba vnese ali poskuša vnesti v azilni dom
alkoholno pijačo ali druge opojne snovi, jih proti potrdilu začasno odvzame
varnostna služba in jih shrani v varno omaro azilnega doma. O odvzemu prepovedanih
substanc se obvesti policija, ki ravna v skladu s svojimi pooblastili.
(2) Varnostna služba proti potrdilu odvzame tudi druge
predmete, s katerimi sta lahko ogrožena zdravje in varnost nastanjenih oseb
(električni aparati, noži, manjši gospodinjski aparati itd.).
(3) Odvzeta alkoholna pijača iz prvega odstavka tega člena in
odvzeti predmeti iz prejšnjega odstavka se nastanjeni osebi na njeno zahtevo
vrnejo ob izselitvi iz azilnega doma. Obrazec potrdila o odvzemu iz prvega in
drugega odstavka tega člena je določen v Prilogi 4, ki je sestavni del te
uredbe.
16. člen
(opravljanje religiozne dejavnosti)
Nastanjene osebe lahko religiozne dejavnosti izvajajo na
način, ki ne moti drugih nastanjenih oseb oziroma njihove okolice.
17. člen
(višja sila)
V primeru višje sile se pravila bivanja v azilnem domu
prilagodijo usmeritvam in predpisom, ki jih sprejme Vlada Republike Slovenije.
18. člen
(objava uredbe na oglasni deski)
Besedilo te uredbe se izobesi na oglasnih deskah
nastanitvenih oddelkov azilnega doma v slovenskem, angleškem, francoskem,
bosanskem, srbskem, ruskem, albanskem, turškem jeziku, jezikih paštu in urdu,
arabskem, tigrinskem, bengalskem, kurdskem jeziku in jeziku farsi ter po
potrebi v drugih, nastanjenim osebam razumljivih jezikih.
KONČNI DOLOČBI
19. člen
(prenehanje veljavnosti)
Z dnem uveljavitve te uredbe preneha veljati Uredba o hišnem
redu azilnega doma (Uradni list RS, št. 24/17).
20. člen
(začetek veljavnosti)
Ta uredba začne veljati 9. novembra 2021.
Št. 00701-28/2021
Ljubljana, dne 4. novembra 2021
EVA 2021-1542-0004
Vlada Republike Slovenije
Janez Janša
predsednik

Priloga
1: Dovolilnica za obisk
Priloga
2: Identifikacijska kartica obiskovalca
Priloga
3: Potrdilo (predani predmeti)
Priloga
4: Potrdilo (odvzeti predmeti)