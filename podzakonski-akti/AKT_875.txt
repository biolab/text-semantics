1. člen
(vsebina)
(1) Ta splošni akt natančneje določa
pravila posredovalnega postopka iz 220. člena Zakona o elektronskih komunikacijah
(Uradni list RS, št. 109/12; ZEKom-1), v katerem Agencija za pošto in
elektronske komunikacije Republike Slovenije (v nadaljnjem besedilu: agencija)
rešuje spore med subjekti na trgu elektronskih komunikacij iz prvega odstavka
217. člena ZEKom-1.
(2) Posredovalni postopek je namenjen
temu, da stranke s pomočjo agencije kot posrednika sporazumno razrešijo spor.
Naloga agencije je, da vzpodbuja stranke pri iskanju skupne rešitve spora,
lahko pa tudi sama predlaga rešitev, ki bi jo po njeni oceni stranke sprejele.
(3) Posredovalni postopek je del
postopka reševanja spora, ki je urejen v 218. členu ZEKom-1.
2. člen
(pomen izrazov)
Izrazi, uporabljeni v tem splošnem aktu,
imajo enak pomen, kot je določen v ZEKom-1.
3. člen
(temeljna načela)
(1) Agencija vodi celoten postopek
tako, da upošteva načela nepristranskosti, enakosti in pravičnosti ter cilje,
ki jih zasleduje v skladu s členi od 194. do 197. ZEKom-1.
(2) Posredovalni postopek je zaupne
narave, kar je dolžan spoštovati vsakdo, kdor v njem sodeluje.
(3) Posredovalni postopek se opravi
čim hitreje in brez nepotrebnih stroškov za stranke in agencijo.
(4) Posredovalni postopek je
prostovoljen.
4. člen
(udeleženci posredovalnega postopka)
Udeleženci posredovalnega postopka so
stranke, njihovi pooblaščenci, strokovni pomočniki, izvedenci, priče in agencija.
5. člen
(potek posredovalnega postopka)
(1) Po uvedbi postopka reševanja spora
agencija prične s posredovalnim postopkom.
(2) Agencija obvesti nasprotno stranko
o prejetem predlogu za rešitev spora, jo pozove, da se do njega opredeli, in da
predlaga način rešitve spora, ter jo obvesti, da bo agencija spor rešila z
odločbo, če do sporazumne rešitve spora ne bo prišlo. To obvestilo agencija
istočasno pošlje v vednost tudi stranki, ki je vložila predlog za rešitev
spora.
(3) Za potrebe posredovalnega postopka
stranke agenciji posredujejo poleg naslova za vročanje pisemskih pošiljk tudi
naslov za prejemanje elektronske pošte in telefonsko številko, na kateri so
dosegljive. Če stranko v postopku zastopa pooblaščenec oziroma zakoniti
zastopnik, se agenciji posredujejo tudi kontaktni podatki teh oseb.
(4) Tekom posredovalnega postopka si
agencija ves čas prizadeva, da bi stranke sporazumno rešile spor. Če stranke
sporazumne rešitve ne najdejo, jo lahko oblikuje agencija sama in jo posreduje
strankam. Stranke se morajo do predloga agencije opredeliti v roku, ki ga
postavi agencija, sicer se posredovalni postopek zaključi, in se postopek
reševanja spora nadaljuje po določbam 218. člena ZEKom-1. Ta rok mora biti
razumen, v nobenem primeru pa ne sme biti krajši od treh delovnih dni.
(5) Zaradi pospešitve in ekonomičnosti
postopka lahko agencija s strankami komunicira pisno po pošti ali preko elektronske
pošte, ali ustno po telefonu. O vsebini teh komunikacij se napravi uradni
zaznamek oziroma se pošta ali elektronska pošta evidentira v elektronsko
evidenco dokumentarnega gradiva.
(6) Agencija se o načinu komunikacije
dogovori s strankami, pri tem pa izbere način, ki je najbolj hiter in
učinkovit.
(7) Stranke in pooblaščenci imajo
pravico pregledovati vse dokumente, ki so bili predloženi v tem postopku.
(8) Agencija lahko kadarkoli od strank
zahteva dodatna pojasnila, informacije ali dokumentacijo, če presodi, da bi to
pripomoglo k doseganju sporazuma med strankama.
6. člen
(posredovalni narok)
(1) Agencija razpiše posredovalni
narok, če presodi, da bodo stranke na tak način lažje in hitreje dosegle
sporazum.
(2) Agencija lahko pred posredovalnim
narokom povabi vsako od strank postopka posebej na uvodni narok, katerega namen
je, da se razjasnijo morebitne nejasnosti v zvezi s predlogom za rešitev spora
ali potekom postopka.
(3) Če se agencija odloči, da bo
izvedla posredovalni narok, agencija po posvetovanju s strankami določi datum
in uro posredovalnega naroka, ki se opravi na sedežu agencije. O datumu in uri
morajo biti stranke seznanjene najmanj pet dni pred razpisanim posredovalnim
narokom.
(4) Na prvem posredovalnemu naroku
uradna oseba agencije najprej pojasni namen postopka, temeljna pravila, svojo
vlogo, zaupnost in potek postopka. Če se stranke strinjajo s pojasnjenim, se
posredovalni narok nadaljuje z vsebinskim obravnavanjem predmeta spora.
(5) O posredovalnemu naroku se sestavi
zapisnik, ki ga podpišejo udeleženci postopka, pri tem pa se ne uporabljajo
določila ZUP glede zapisnika. Če stranke dosežejo sporazumno rešitev, se ta
vpiše v zapisnik.
(6) Cilj posredovalnega naroka je, da
se izoblikuje sporazumna rešitev spora, če pa to ni možno, pa da se v največji
možni meri razjasnijo dejanske okoliščine in pravna stališča strank. Če stranke
na posredovalnem naroku same ne predlagajo rešitve spora, jo lahko predlaga
agencija. Do predlagane rešitve agencije se morajo stranke opredeliti v roku,
ki ga postavi agencija, sicer se posredovalni postopek zaključi, in se postopek
reševanja spora nadaljuje po določbah 218. člena ZEKom-1. Ta rok mora biti
razumen, v nobenem primeru pa ne sme biti krajši od treh delovnih dni.
7. člen
(konec posredovalnega postopka)
(1) V kolikor katera od strank
nasprotuje posredovanju agencije, oziroma ta postopek ne pripelje do sporazumne
rešitve spora oziroma če agencija na podlagi vseh okoliščin primera oceni, da
stranki sporazuma ne bosta dosegli, se posredovalni postopek zaključi, agencija
pa nadaljuje postopek reševanja spora po določbah 218. člena ZEKom-1. Pri tem
se lahko uporablja dokumentarno gradivo, zbrano v posredovalnem postopku, razen
če stranke temu izrecno nasprotujejo.
(2) V kolikor se katerakoli od strank
ne udeleži posredovalnega naroka in svojega izostanka pravočasno ne opraviči,
se šteje, da nasprotuje nadaljevanju posredovalnega postopka. Agencija v takem
primeru nadaljuje postopek reševanja spora po določbah 218. člena ZEKom-1.
(3) Če se v posredovalnem postopku
doseže sporazumna rešitev samo glede dela spora, se v preostalem delu spora
postopek reševanja spora nadaljuje po določbah 218. člena ZEKom-1.
8. člen
(rešitev spora)
(1) Če se v posredovalnem postopku
doseže sporazumna rešitev, se vsebina rešitve zapiše v sporazum, ki ga sestavi
agencija. Sporazum podpišejo stranke. S podpisom sporazuma se spor šteje za
rešenega in agencija postopek reševanja spora ustavi s sklepom.
(2) Ne glede na določbo prejšnjega
odstavka se v postopkih reševanja spora končnih uporabnikov uporabljajo
določila tretjega odstavka 220. člena ZEKom-1.
9. člen
(stroški postopka)
Vsaka stranka sama nosi stroške, ki jih je
imela v zvezi s posredovalnim postopkom, razen če se stranke dogovorijo
drugače.
10. člen
(prehodna določba)
Ta splošni akt se uporablja v posredovalnih
postopkih, ki so uvedeni po dnevu uveljavitve tega splošnega akta.
11. člen
(prenehanje veljavnosti)
Z dnem uveljavitve tega akta preneha
veljati Splošni akt o posredovalnem postopku (Uradni list RS, št. 92/07).
12. člen
(začetek veljavnosti)
Ta splošni akt začne veljati naslednji dan
po objavi v Uradnem listu Republike Slovenije.
Št. 0073-21/2013/12
Ljubljana, dne 15. julija 2013
EVA 2013-3330-0136
po
pooblastilu št. 0202-1/2013/10
z
dne 20. 6. 2013
Mark Pohar l.r.
Namestnik direktorja