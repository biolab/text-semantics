1. člen
(1) Ta pravilnik določa vsebino in način vodenja evidence o
trgovini z živalmi prosto živečih vrst (v nadaljnjem besedilu: evidenca) ter
živali prosto živečih vrst za katere je potrebno evidenco voditi.
(2) Šteje se, da je trgovec v skladu s tem pravilnikom vsaka
pravna ali fizična oseba, ki v skladu s predpisi, ki urejajo trgovino, opravlja
in je registrirana za trgovinsko dejavnost z živimi živalmi ter vsaka pravna
ali fizična oseba, ki proizvaja žive živali prosto živečih vrst z namenom
prodaje ali dajanja živih živali prosto živečih vrst na trg.
2. člen
Vpis podatkov v evidenco mora opraviti trgovec, ki trguje z
živalmi naslednjih prosto živečih vrst:
-       
iz priloge A ali B Uredbe Sveta (ES) št. 338/97/ES z dne 9. decembra
1996 o varstvu prosto živečih živalskih in rastlinskih vrst z zakonsko
ureditvijo trgovine z njimi (UL L št. 61 z dne 3. 3. 1997, str. 1),
-       
iz priloge 1 Uredbe o zavarovanih prosto živečih živalskih vrstah
(Uradni list RS, št. 46/04, 109/04, 84/05, 115/07, 96/08 in 36/09).
3. člen
Evidenca mora vsebovati podatke, določene v Prilogi 1, ki je
sestavni del tega pravilnika.
4. člen
(1) Evidenca se vodi v elektronski obliki na Agenciji
Republike Slovenije za okolje (v nadaljnjem besedilu: Agencija) in se hrani
trajno.
(2) Trgovec mora podatke v elektronsko evidenco vnašati tako,
da za vsak kupljen ali prodan osebek vpiše podatke do desetega delovnega dne
tekočega meseca za pretekli mesec.
(3) Odgovorna oseba trgovca, ki izpolnjuje pogoje iz drugega odstavka
1. člena, mora za dostop do elektronske evidence podati zahtevo na Agencijo, ki
ji podeli elektronski ključ (uporabniško ime in geslo).
(4) Trgovec lahko vseskozi dostopa do svoje elektronske evidence
pri Agenciji preko elektronskega ključa.
(5) Ko trgovec ne izpolnjuje več pogojev iz drugega odstavka 1.
člena tega pravilnika, mu Agencija po uradni dolžnosti odvzame dostop do
elektronske evidence.
5. člen
Če trgovec zahtevo za elektronski ključ poda pred 1.
januarjem 2011, mora Agencija elektronski ključ podeliti najkasneje do 31.
decembra 2010.
6. člen
Ta pravilnik začne veljati petnajsti dan po objavi v Uradnem listu
Republike Slovenije, uporabljati pa se začne 1. januarja 2011.
Št. 0071-23/2009
Ljubljana, dne 12. januarja 2010
EVA 2003-2511-0234
Karl Erjavec l.r.
Minister
za okolje in prostor

Priloga
1: Evidenca o trgovini z živalmi prosto živečih vrst (evidenca)