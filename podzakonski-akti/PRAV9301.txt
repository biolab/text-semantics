I. SPLOŠNE DOLOČBE
1. člen
(Predmet urejanja)
(1) S tem pravilnikom se določata način in
postopek preverjanja izpolnjevanja pogojev za napredovanje javnih uslužbencev na
delovnem mestu oziroma v nazivu v višji plačni razred (v nadaljnjem besedilu:
napredovanje).
(2) Napredovanje po tem pravilniku ne
izključuje hkratnega napredovanja v višji naziv, če javni uslužbenec izpolnjuje
predpisane pogoje.
(3) Javni uslužbenec napreduje vsaka tri
leta, če izpolnjuje predpisane pogoje.
2. člen
(Pomen izrazov)
(1) Napredovalno obdobje je čas od zadnjega
napredovanja oziroma prve zaposlitve v javnem sektorju, v katerem javni
uslužbenec pridobi tri letne ocene, ki mu omogočajo napredovanje.
(2) Ocenjevalno obdobje je obdobje od 1.
januarja do 31. decembra, za katero se javni uslužbenec oceni.
(3) Vsak plačni razred, dosežen z
napredovanjem ali z uvrstitvijo nad plačni razred delovnega mesta, se šteje za
eno napredovanje.
II. NAČIN IN POSTOPEK PREVERJANJA IZPOLNJEVANJA POGOJEV ZA
NAPREDOVANJE
3. člen
(Način preverjanja izpolnjevanja pogojev)
(1) Preverjanje izpolnjevanja pogojev se
izvede na podlagi treh letnih ocen delovne uspešnosti. Letna ocena delovne uspešnosti
se določi na podlagi elementov iz prvega odstavka 17. člena ZSPJS.
(2) Ocena delovne uspešnosti javnega
uslužbenca je lahko: odlično, zelo dobro, dobro, zadovoljivo in nezadovoljivo
terpomeni:
-       
odlično: odlično opravljeno delo, to je visoko nad pričakovanji glede na
kriterije ocenjevanja;
-       
zelo dobro: zelo dobro opravljeno delo, to je nad pričakovanji glede na
kriterije ocenjevanja;
-       
dobro: dobro opravljeno delo, to je v skladu s pričakovanji glede na
kriterije ocenjevanja;
-       
zadovoljivo: zadovoljivo opravljeno delo, to je delno pod pričakovanji
glede na kriterije ocenjevanja;
-       
nezadovoljivo: nezadovoljivo opravljeno delo, to je v celoti pod
pričakovanji glede na kriterije ocenjevanja.
(3) Podrobnejša opredelitev kriterijev po
elementih delovne uspešnosti iz prvega odstavka tega člena je v Prilogi III, ki
je sestavni del tega pravilnika.
4. člen
(Postopek ocenjevanja)
Postopek ocenjevanja javnega uslužbenca se
izvede vsako leto najkasneje do 15. marca.
(2) V roku iz prejšnjega odstavka mora
nadrejeni javnega uslužbenca (predstojnik organizacijske enote) izpolniti Ocenjevalni
list za oceno delovne uspešnosti javnega uslužbenca v ocenjevalnem obdobju
(Priloga I, ki je sestavni del tega pravilnika) ter javnega uslužbenca
seznaniti z oceno in utemeljitvijo. Zbirni podatki o ocenah v napredovalnem
obdobju se vpisujejo v Evidenčni list napredovanja javnega uslužbenca v
napredovalnem obdobju (Priloga II, ki je sestavni del tega pravilnika). Ocenjevalni
in evidenčni listi se hranijo v personalni mapi javnega uslužbenca.
(3) Ocenijo se vsi javni uslužbenci, ki so
v preteklem koledarskem letu opravljali delo najmanj šest mesecev. Ocenijo se
tudi tisti javni uslužbenci, ki so bili odsotni več kot šest mesecev zaradi
napotitve na izobraževanje s strani delodajalca, zaradi poškodbe pri delu,
poklicne bolezni ali porodniškega dopusta.
(4) Če javnemu uslužbencu, ki je v
koledarskem letu na računskem sodišču opravljal delo manj kot šest mesecev,
preneha delovno razmerje, kadrovska služba na njegovo zahtevo poskrbi, da ga
nadrejeni oceni in mu izroči kopijo ocene, izvirnik pa ostane shranjen v
njegovi personalni mapi.
(5) Javni uslužbenec, ki na podlagi določb
tretjega odstavka tega člena ni ocenjen, se oceni ob naslednjem roku ocenjevanja
iz prvega odstavka tega člena.
5. člen
(Postopek preverjanja izpolnjevanja
pogojev)
Postopek preverjanja izpolnjevanja pogojev
se izvede vsako leto do 15. novembra za vse javne uslužbence.
(2) Ocene se točkujejo, in sicer ocena
odlično s 5 točkami, ocena zelo dobro s 4 točkami, ocena dobro s 3 točkami in ocena
zadovoljivo z 2 točkama. Ocena nezadovoljivo se ne točkuje. Točke se vpišejo v
Evidenčni list za tekoče napredovalno obdobje. Izpolnjevanje pogojev se ugotovi
na podlagi seštevka treh letnih ocen.
(3) Za en plačni razred napredujejo tisti
javni uslužbenci, ki v napredovalnem obdobju dosežejo:
-       
ob prvem in drugem napredovanju najmanj 11 točk,
-       
ob tretjem in četrtem najmanj 12 točk,
-       
ob petem najmanj 13 točk,
-       
ob nadaljnjih napredovanjih najmanj 14 točk.
(4) Javni uslužbenci napredujejo za dva
plačna razreda, če ob prvem napredovanju dosežejo najmanj 14 točk, ob
nadaljnjih napredovanjih pa 15 točk.
(5) Za javnega uslužbenca, ki na podlagi
seštevka treh letnih ocen ni zbral zadostnega števila točk za napredovanje, se
ponovno preveri izpolnjevanje pogojev za napredovanje naslednje leto. Javni
uslužbenec napreduje, ko doseže tri ocene, ki skupaj pomenijo izpolnitev
pogojev za napredovanje. Pri tem se upoštevajo tri najugodnejše ocene v obdobju
od zadnjega napredovanja.
(6) Ne glede na določbe drugega, tretjega
in četrtega odstavka tega člena napreduje javni uslužbenec za en plačni razred,
če je od zadnjega napredovanja oziroma prve zaposlitve preteklo najmanj šest
let in je v tem obdobju dosegel povprečno oceno najmanj dobro.
6. člen
(Ugotavljanje izpolnjevanja pogojev za
napredovanje)
Izpolnjevanje pogojev za napredovanje
ugotovi kadrovska služba.
7. člen
(Obvestilo o napredovanju)
(1) O izpolnitvi pogojev za napredovanje se
javnega uslužbenca obvesti s pisnim obvestilom, ki vsebuje podatke o številu
plačnih razredov napredovanja in o plačnem razredu osnovne plače.
(2) Kadrovska služba hkrati z obvestilom o
napredovanju javnemu uslužbencu izroči predlog aneksa k pogodbi o zaposlitvi.
(3) Obvestilo in predlog aneksa morata biti
javnemu uslužbencu izročena najkasneje 30. novembra.
8. člen
(Izplačilo plače na podlagi napredovanja)
Javnemu uslužbencu pripada plača na podlagi
plačnega razreda, pridobljenega z napredovanjem, od 1. decembra v letu, ko
izpolni pogoje za napredovanje v višji plačni razred.

Priloga
I: Ocenjevalni list
Priloga
II: Evidenčni list
Priloga
III: Podrobnejša opredelitev elementov delovne uspešnosti javnega uslužbenca
Priloga
IV: Evidenčni list ocena javnega uslužbenca

Pravilnik o napredovanju javnih uslužbencev
računskega sodišča v plačne razrede (Uradni list RS, št. 102/08) vsebuje naslednje prehodne in
končne določbe:
»III. PREHODNE IN KONČNE DOLOČBE
9. člen
(1) Javnim uslužbencem, ki so imeli pravico
do napredovanja po predpisih, ki so se uporabljali v obdobju pred začetkom izplačila
plač po ZSPJS in pred začetkom uporabe tega pravilnika, in javnim uslužbencem,
ki so že dosegli najvišje število napredovanj, ki jih je bilo možno doseči po
teh predpisih, se napredovalno obdobje z dnem začetka uporabe tega pravilnika
ne prekine.
(2) Javni uslužbenci iz prejšnjega
odstavka, katerim je do 31. 10. 2008 preteklo najmanj tri leta od zadnjega
napredovanja, lahko napredujejo s 1. 11. 2008. V tem primeru se izpolnjevanje
pogojev za napredovanje preverja po predpisih, ki so se uporabljali do
izplačila plač po ZSPJS.
(3) Javni uslužbenci, ki so bili na dan
prevedbe na delovnih mestih, določenih po 65. členu ZDDO, lahko prvič
napredujejo po pridobitvi treh ocen po postopku iz tega pravilnika. Prvo oceno
po tem pravilniku pridobijo v letu 2009 za leto 2008.
(4) V letu 2009 se za leto 2008 ocenijo v
skladu s tem pravilnikom vsi javni uslužbenci, razen tistih, ki so napredovali
s 1. 11. 2008. Slednji so v skladu s tem pravilnikom prvič ocenjeni v letu 2010
za leto 2009.
(5) V letu 2009 se najkasneje do roka iz
prvega odstavka 4. člena tega pravilnika, za obdobje do začetka uporabe tega pravilnika
ugotovi število doseženih točk in ocena nadrejenega ter pretečeno napredovalno
obdobje v skladu s predpisi, ki so se uporabljali do izplačila plač po ZSPJS.
Ta določba ne velja za tiste javne uslužbence, ki so napredovali s 1. 11. 2008.
(6) Javnim uslužbencem iz prejšnjega
odstavka se na podlagi ugotovljenih točk in ocene nadrejenega določi ocena na
naslednji način:
a)    
če bi javni uslužbenec na podlagi ugotovljenega
števila točk in ocene nadrejenega na podlagi predpisov, ki so se uporabljali do
začetka izplačila plač po ZSPJS, imel pravico napredovati:
- 
za dva plačilna razreda, se mu za posamezno leto napredovalnega obdobja
določi ocena odlično,
- 
za en plačilni razred, se mu za posamezno leto napredovalnega obdobja
določi ocena zelo dobro;
b)    
če zbrane točke in ocena nadrejenega ne
zadostujejo za napredovanje, se javnemu uslužbencu za posamezno leto napredovalnega
obdobja določi ocena dobro.
(7) Javnim uslužbencem, ki v letu 2009
izpolnijo pogoje za napredovanje, se na podlagi prejšnjega odstavka za leto
2006 in leto 2007 določi ocena in vpiše v evidenčni list, ki je Priloga IV tega
pravilnika. Ocena, pridobljena za leto 2008 v skladu s 4. in 5. členom tega
pravilnika, se vpiše v ocenjevalni list, ki je Priloga I tega pravilnika.
(8) Javnim uslužbencem, ki v letu 2010
izpolnijo pogoje za napredovanje, se na podlagi šestega odstavka tega člena za
leto 2007 določi ocena in vpiše v evidenčni list, ki je Priloga IV tega
pravilnika. Ocena, pridobljena za leti 2008 in 2009 v skladu s 4. in 5. členom
tega pravilnika, se vpiše v ocenjevalni list, ki je Priloga I tega pravilnika.
(9) Javni uslužbenec, ki v letih 2009 in
2010 izpolni pogoje za napredovanje, določene v 4. in 5. členu tega pravilnika,
lahko napreduje v skladu s tem pravilnikom, če v tekočem letu izpolni pogoj
treh let od zadnjega napredovanja.
(10) V primeru, ko ocene javnega
uslužbenca, ki jih je pridobil na podlagi ocenjevanja po Zakonu o javnih
uslužbencih, in ocene, pridobljene v skladu s šestim odstavkom tega člena, niso
enake, se upošteva ocena, ki je za javnega uslužbenca ugodnejša.
10. člen
Z dnem uveljavitve tega pravilnika preneha veljati
Pravilnik o napredovanju javnih uslužbencev v plačne razrede (Uradni list RS,
št. 88/08).
11. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o
napredovanju javnih uslužbencev računskega sodišča v plačne razrede (Uradni
list RS, št. 3/19) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
napredovanju javnih uslužbencev računskega sodišča v plačne razrede (Uradni
list RS, št. 153/21) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati naslednji dan po
objavi v Uradnem listu Republike Slovenije.«.