I.
Ta Sklep določa upravičence, namen financiranja, postopek za
pridobitev sredstev ter nadzor nad dodeljenimi sredstvi, ki jih Zavod za
pokojninsko in invalidsko zavarovanje Slovenije (v nadaljnjem besedilu: Zavod)
namenja za raziskovalno in preventivno dejavnost, inovativne pristope ter
aktivnosti in dejavnosti, ki so povezane s področjem pokojninskega in
invalidskega zavarovanja za območje celotne Republike Slovenije.
II.
Do sredstev za raziskovalno in preventivno dejavnost so
upravičeni društva, zavodi, skladi, gospodarske družbe, posamezni samostojni
izvajalci in druge organizacije, ki opravljajo dejavnost na območju Republike
Slovenije.
Razpoložljiva sredstva so opredeljena v vsakoletnem finančnem
načrtu Zavoda v postavkah za preventivno in raziskovalno dejavnost.
III.
Sredstva se dodelijo na podlagi vloge, ki se naslovi na Svet
Zavoda za pokojninsko in invalidsko zavarovanje Slovenije, Kolodvorska 15, 1518
Ljubljana.
Vloga mora vsebovati:
1.     
osnovne podatke o vlagatelju (izpis iz sodnega in poslovnega registra,
registra samostojnih podjetnikov, davčna številka, številka transakcijskega
računa, ime odgovorne osebe);
2.     
akcijski načrt (konkretna opredelitev projekta, dejavnosti oziroma
programa in rokov za izvedbo);
3.     
prikaz vseh predvidenih stroškov ter višine soudeležbe Zavoda.
IV.
Merila za dodelitev sredstev:
1.     
širši javni interes oziroma interes Zavoda,
2.     
pri aktivnostih, programih in dejavnostih preventivnega značaja možnost
vključitve čim širše populacije prebivalstva,
3.     
zagotovljene materialne, prostorske, kadrovske in organizacijske
možnosti za uresničitev načrtovanih aktivnosti,
4.     
kvaliteta prijavljenega programa in načrtovanih dejavnosti,
5.     
dosedanje izkušnje.
Zgoraj navedena merila morajo biti izpolnjena kumulativno.
V.
Na predlog generalnega direktorja odloča o dodelitvi sredstev
Svet Zavoda dvakrat letno s sklepom na seji predvidoma v mesecu maju in v
mesecu novembru.
O odločitvi Sveta Zavoda obvesti Zavod vlagatelja v roku 15
dni.
Odločitev Sveta Zavoda je dokončna.
VI.
Zavod opravlja finančni nadzor nad racionalno, namensko in
učinkovito porabo sredstev.
Finančni nadzor se opravlja na podlagi poročila o izvedenem
projektu ter o porabljenih sredstvih, ki ga mora prejemnik sredstev predložiti
v roku, ki je določen v sklepu o dodelitvi sredstev.
VII.
Ta sklep začne veljati naslednji dan po objavi v Uradnem
listu Republike Slovenije.
Št. 03000-17/2007
Ljubljana, dne 31. maja 2007
EVA 2007-2611-0089
Svet Zavoda za pokojninsko in 
invalidsko zavarovanje Slovenije 
Ivan Sisinger l.r. 
Predsednik