I. SPLOŠNI DOLOČBI
1. člen
(podlaga državnega prostorskega načrta)
(1) S to uredbo se v skladu z Odlokom o strategiji
prostorskega razvoja Slovenije (Uradni list RS, št. 76/04 in 33/07 – ZPNačrt)
in Uredbo o prostorskem redu Slovenije (Uradni list RS, št. 122/04 in 33/07 –
ZPNačrt) sprejme državni prostorski načrt za bioplinsko napravo na Cvenu v
Občini Ljutomer (v nadaljnjem besedilu: državni prostorski načrt). 
(2) Državni prostorski načrt je septembra 2008, pod številko
DPN-3/07, izdelala Družba za načrtovanje in inženiring, d.o.o., Murska Sobota.
2. člen
(vsebina uredbe)
(1) Ta uredba določa načrtovane prostorske ureditve, območje
državnega prostorskega načrta, prostorske izvedbene pogoje glede namembnosti
posegov v prostor, njihove lege, velikosti in oblikovanja, pogoje glede
priključevanja na gospodarsko javno infrastrukturo in grajeno javno dobro,
merila in pogoje za parcelacijo, pogoje za celostno ohranjanje kulturne
dediščine, ohranjanje narave, varstva okolja in naravnih dobrin ter varstva
pred naravnimi in drugimi nesrečami, pogoje varovanja zdravja ljudi, etapnost
izvedbe, druge pogoje in zahteve za izvajanje državnega prostorskega načrta ter
dopustno odstopanje. 
(2) Sestavine iz prejšnjega odstavka so prikazane v grafičnem
delu, ki je skupaj z obveznimi prilogami na vpogled na Direktoratu za prostor
pri Ministrstvu za okolje in prostor in pri službi, pristojni za urejanje
prostora v Občini Ljutomer.
II. NAČRTOVANE PROSTORSKE UREDITVE
3. člen
(načrtovane prostorske ureditve)
(1) Načrtovane prostorske ureditve obsegajo gradnjo, rekonstrukcijo,
odstranitev, spremembo namembnosti in vzdrževanje teh objektov bioplinske
naprave: 
-       
tehnični objekt s tehnološkimi prostori (laboratorij, kogeneracija,
kotlovnica in garaža), skladišča in fermentorji; 
-       
talni objekti (polnilna ploščad, talni silosi, mostna tehtnica) ter 
-       
ureditev pripadajoče prometne, energetske in komunalne gospodarske javne
infrastrukture. 
(2) Na celotnem območju obdelave je načrtovana tudi ureditev
okolice objektov. 
(3) Na območju je mogoča tudi postavitev nezahtevnih in
enostavnih objektov (uta, pritlična lopa, podporni zid, pomožni infrastrukturni
objekti), ki niso prikazani v grafičnih prilogah, v velikosti in pod pogoji, ki
jih določajo predpisi o graditvi objektov.
4. člen
(funkcionalne rešitve območja)
(1) S predelavo gnojevke, gnoja, kmetijskih pridelkov in
drugih organskih odpadkov v bioplinski napravi se pridobi končni substrat,
toplotna energija, ki se porabi za potrebe bioplinske naprave in ogrevanje
hlevov, ter električna energija, ki se vključi v elektroenergetski sistem.
Predvidena električna moč bioplinske naprave znaša 2,31 MW. Proizvedena
električna energija v predvidenih 8.000 delovnih urah na leto se odda v
elektrodistribucijsko omrežje. 
(2) Načrtovane količine snovi za obdelavo na bioplinski
napravi so: 
-       
prašičja gnojevka in gnoj: do 20.000 ton na leto, 
-       
zelena biomasa (koruzna silaža, trava, drugi poljedelski pridelki): do
35.000 ton na leto, 
-       
tropine in sirotka: do 2.000 ton na leto. 
(3) Del končnega tekočega substrata se ponovno uporabi v
tehnološkem procesu. Za odvoz končnega substrata se ob upoštevanju predpisov,
ki urejajo vnos nevarnih snovi in gnojil v tla, uporabijo kmetijska zemljišča,
na katerih se pridobiva zelena biomasa.
5. člen
(tehnična zasnova objektov)
Predelava vstopnih surovin poteka po naslednjem tehnološkem
postopku: 
a)    
Sveža gnojevka priteka po neprepustnih ceveh iz farme v sprejemni bazen
za tekoče substrate, kjer se, pomešana z meteorno vodo, začasno skladišči. Prek
črpalne postaje se sproti dovaja v enega od rezervoarjev hidrolize in po dveh
dneh hidrolize v fermentor. Koruzni sekanci, poljščine in trava se deponirajo v
talnem silosu ter se z nakladalnikom po dovajalni napravi vsak dan odmerjajo v
rezervoar za hidrolizo, od tod pa v glavni fermentor, kjer se v zaprtem
prostoru pri temperaturi 35–55 °C začne anaerobna razgradnja vseh vhodnih
surovin. Pri tem se v njih vsebovani ogljikovi hidrati, maščobe in beljakovine
razgradijo, bakterije v zadnji procesni fazi pa jih spremenijo v metan (CH4)
in ogljikov dioksid (CO2). 
b)    
Pri dovajanju svežih substratov iz rezervoarjev hidrolize v fermentor se
fermentirani material z uporabo glavne črpalne postaje preliva v nadaljnji
pofermentor. V fermentorje in pofermentorje se vgradijo mešala, ki
zagotavljajo, da se sveži vložek dobro premeša z obstoječo maso, in
preprečujejo usedanje ali nastanek plavajoče gošče. Fermentorji in
pofermentorji se ogrevajo z odpadno toploto iz kogeneracije. Nastali bioplin se
hrani v dvojnem membranskem plinskem zbiralniku – plinohramu, ki je nameščen na
vrhu fermentorjev in pofermentorja. 
c)    
Iz plinohrama se bioplin vodi v plinski motor – kogeneracijo v tehničnem
objektu, tam pa se spremeni v električno in toplotno energijo. Električna
energija se odvaja v javno električno omrežje. Za lastno delovanje se
električna energija pridobi iz električnega omrežja. Toplotna energija se delno
uporabi za ogrevanje fermentorjev, hidrolize, del pa se je pretvori v
električno energijo. Preostalo se odvaja na farmo za ogrevanje hlevov in
pozneje rastlinjakov, poleti pa se odvečna toplota odvaja v zrak. 
d)    
Iz pofermentorja se ostanki fermentiranja (pregnita gošča) prek črpalne
postaje prečrpajo v napravo za ločevanje, v kateri se s centrifugiranjem loči
okoli 12% trdne snovi. V tehnološkem postopku se preostanek trdne snovi dodatno
obdela, začasno skladišči in izkoristi kot gnojilo. Tekoči končni substrat (do
300 ton na dan) se delno znova uporabi kot reciklat v procesu, preostanek pa se
prečrpa v končne zalogovnike oziroma laguno in skladišči največ do 180 dni.
Prek postaje za odvoz končnega substrata se odvaža na kmetijska zemljišča. 
e)    
Vsi prehodi svežih substratov se izvajajo v zaprtem sistemu, torej sveži
substrati v nobeni fazi ne pridejo v stik z zrakom, kar bi povzročilo smradne
emisije.
III. OBMOČJE DRŽAVNEGA PROSTORSKEGA NAČRTA
6. člen
(območje državnega prostorskega načrta)
Območje državnega prostorskega načrta obsega naslednje
parcele ali dele parcel: 
-       
k. o. Ljutomer: 5/1, 3201, 3202, 3203, 3204, 3210, in 
-       
k. o. Cven: 192.
IV. PROSTORSKI IZVEDBENI POGOJI GLEDE NAMEMBNOSTI POSEGOV V
PROSTOR, NJIHOVE LEGE, VELIKOSTI IN OBLIKOVANJA
7. člen
(namembnost in velikost objektov)
(1) Posamezni objekti se zgradijo oziroma priredijo za
naslednje namene, in sicer v naslednjih velikostih in oblikah: 
-       
talni silos (1) je betonska neprepustna ploščad velikosti 100 m × 90 m,
z obodnimi zidovi višine 4 m in prostornino 35.000 m3. Silaža se
prekrije s folijo, ki preprečuje širjenje smradu; 
-       
sprejemni bazen (2) kot vmesni zalogovnik za tekoče substrate, izcedne
vode in meteorno vodo je betonski valj premera 14 m, višine 5 m, prostornine
740 m3; 
-       
sprejem koruzne mase s polnilno napravo (3) je betonski jašek velikosti
10 m × 11 m; 
-       
rezervoarji hidrolize (4) so trije valji premera 10 m, višine 6 m, vsak
po 400 m3 prostornine. V rezervoarjih poteka hidroliza; 
-       
glavni fermentorji s plinskimi zbiralniki (5) sta dva betonska valja
premera 22 m, višine do 8 m, vsak po 2.700 m3 prostornine, plinsko tesna
ogrevana in izolirana naprava; 
-       
pofermentor s plinskimi zbiralniki (6) je betonski valj premera 28 m,
višine 8 m, prostornine 4.600 m3; 
-       
plinski zbiralnik (plinohram) (7) so s folijo pokrita fermentorja in
pofermentor; 
-       
ločevanje tekoče in trdne faze s filtriranjem (separacija) (8) je
neprepustna ploščad velikosti 30 m × 20 m; 
-       
tehnološki proces dodatne predelave trdnega dela končnega substrata (9)
sta dva trdna zidana objekta velikosti po 30 m × 10 m, višine do 10 m, z ravno
ali dvokapno streho; 
-       
skladišče mineralnega gnojila (10) je betonski silos premera 9 m, višine
11 m, prostornine 700 m3; 
-       
skladišče za tekoči substrat (11) je plitva laguna oziroma delno vkopan
bazen velikosti 60 m × 60 m, globine 2,5 m, prostornine 16.000 m3; 
-       
skladišče za obdelani končni tekoči substrat (12) so štirje obstoječi
betonski valji premera 20 m, višine 6 m, vsak po 1.500 m3
prostornine; 
-       
tehnični in upravni objekt s tehnološkimi prostori in postrojenji (13):
laboratorij, kogeneracija, kotlovnica in garaža je trdni zidani objekt
velikosti 12 m × 40,5 m, višine do 10 m, z ravno ali dvokapno streho; 
-       
mostna tehtnica (14) je velikosti 3 m × 17 m; 
-       
postaja za odvoz končnega tekočega substrata (15) je neprepustna ploščad
v kompleksu farme, velikost 4 m × 8 m; 
-       
transformatorska postaja (16) je zidan tipski objekt velikosti 5 m × 5
m, višine 3 m, z ravno streho; 
-       
obstoječi bazeni za gnojevko (17) se vzdržujejo v obstoječem stanju; 
-       
obstoječi hlevi (18) so zunaj območja državnega prostorskega načrta. 
(2) Oznake v tem členu so oznake objektov in ureditev iz
grafičnega dela državnega prostorskega načrta.
8. člen
(gradbena linija in odmiki)
(1) Vsi objekti in talne ureditve morajo biti oddaljeni od
meje vodnega zemljišča potoka Sirotka najmanj 5,0 m. 
(2) Odmiki med objekti in postrojenji so odvisni od
tehnološkega procesa ter zagotavljajo prehodnost in varnost. Razvidni so iz
grafičnega dela državnega prostorskega načrta.
9. člen
(talne ureditve)
Zaradi tehnoloških in varstvenih zahtev se nekatere površine
obdelajo v neprepustni betonski izvedbi, in sicer: talni silos, ploščad za
separirano goščo ter ploščadi za pretakanje sveže in pregnite gošče. Druge utrjene
površine, kot so dovozna cesta in obračališča, se asfaltirajo.
10. člen
(druga ureditev, zasaditev)
Neutrjene površine na območju državnega prostorskega načrta,
to so površine ob fermentorjih, brežine ob laguni in rob območja državnega
prostorskega načrta, se zatravijo. Ob robu območja se postavi ograja ter obsadi
z drevjem in grmičevjem.
11. člen
(oblikovanje objektov in naprav)
(1) Objekti in naprave na območju državnega prostorskega
načrta se oblikujejo enotno, z dvokapnimi ali ravnimi strehami. Višina
objektov, ki ni določena v 7. členu te uredbe, se prilagodi tehnološkim
potrebam. Objekti so obdelani v različnih, barvno usklajenih opleskih. 
(2) Oblikovanje enostavnih objektov se podreja oblikovanju
osnovnih objektov.
12. člen
(ograja)
(1) Celotno območje državnega prostorskega načrta se ogradi z
zeleno, žično ali kovinsko ograjo do višine 2,2 m. Postavi se znotraj območja
državnega prostorskega načrta z odmikom 5 m od zunanje parcelne meje. 
(2) Če se plinohram zgradi kot ločeni objekt, se ogradi s
posebno žično ograjo višine 2 m. 
(3) Ob zbirni laguni končnega substrata posebna ograja ni
potrebna, če bo laguna zavarovana z brežino, ki je dvignjena nad okoliški
teren.
V. PROSTORSKI IZVEDBENI POGOJI GLEDE PRIKLJUČEVANJA NA JAVNO
GOSPODARSKO INFRASTRUKTURO IN GRAJENO JAVNO DOBRO
13. člen
(prometne površine)
(1) Vse prometne in manipulacijske površine na območju
državnega prostorskega načrta se dodatno utrdijo in asfaltirajo ter uredijo z
zbiranjem in odvodnjavanjem padavinske vode. Ta se uporabi v tehnološkem
postopku. Odpadne vode se po ločeni kanalizaciji speljejo v sprejemni bazen za
tekoče substrate prek sifona, ki preprečuje uhajanje smradu iz sprejemnega
bazena. 
(2) Dovoz vhodnih surovin in končnega substrata se izvaja po
javnih dovoznih poteh, ki potekajo kar se da zunaj naselij. Te poti so razvidne
iz grafičnega dela državnega prostorskega načrta.
14. člen
(elektrika)
(1) Električna energija za pogon črpalk, postrojenj in
razsvetljave se pridobi iz obstoječe transformatorske postaje v kompleksu farme.
Proizvedena elektrika se vključi v sistem po daljnovodu 20 kV iz razdelilne
transformatorske postaje Ljutomer, izvod Murska Sobota. 
(2) Na območju državnega prostorskega načrta se predvidi
transformatorska postaja, ki se vključi v 20 kV-omrežje z novim kablovodom.
Namesti se ustrezno stikalo na oporišču, v novi transformatorski postaji se
uredijo merilna mesta za merjenje oddane in prejete električne energije, zgradi
se nizkonapetostni razvod od transformatorske postaje do porabnikov na
bioplinski napravi. 
(3) Izvede se ločilno mesto z vgrajeno zaščitno napravo za
možnost zanesljive ločitve od javnega elektroenergetskega omrežja. Na ločilnem
mestu se vgradijo še druge zaščitne naprave. 
(4) Na celotnem območju državnega prostorskega načrta se ob
objektih in napravah uredi javna razsvetljava.
15. člen
(sistemi zvez)
(1) Po območju državnega prostorskega načrta poteka obstoječi
vod elektronskega komunikacijskega omrežja. Prestavitev in ustrezna zaščita se
izvedeta na podlagi projekta za pridobitev gradbenega dovoljenja. Pred izvedbo
prestavitve se o tem obvesti upravljavec. 
(2) Bioplinska naprava se zaradi prenosa podatkov,
informiranja in nadzorovanja poveže v elektronsko komunikacijsko omrežje.
16. člen
(oskrba z vodo)
(1) Za začetne potrebe tehnološke vode in za sanitarno vodo
se uporabi voda iz obstoječega vodnjaka na farmi, po potrebi pa se izvede
priključek na obstoječi cevovod krajevnega vodovodnega omrežja, ki poteka ob
lokalni cesti, ob predhodni pridobitvi vodne pravice in soglasja upravljavca
javnega vodovoda. V nadaljnjem procesu se uporabi padavinska voda s streh in
utrjenih površin, ki se po kanalizaciji zbira v sprejemnem bazenu. 
(2) Za morebitno oskrbo iz novega lastnega vodnjaka se
predhodno pridobi vodno dovoljenje.
17. člen
(odpadne vode in odpadki)
(1) Fekalne odpadne vode in izcedne vode iz silosa se
speljejo v sprejemni bazen in tehnološki postopek. 
(2) Tehnološka odpadna voda je tekoči del končnega substrata,
ki se zbira v lagunah ter se na podlagi predpisov, ki urejajo vnos nevarnih
snovi in gnojil v tla, ter v skladu z gnojilnim načrtom odvaža na kmetijska
zemljišča. 
(3) Zbiranje komunalnih odpadkov se uredi v upravni zgradbi.
Organski odpadki se uporabijo v tehnološkem procesu, drugi komunalni odpadki pa
se odvažajo v skladu z načinom ravnanja z odpadki v občini Ljutomer.
18. člen
(ogrevanje)
Za ogrevanje objektov in ogrevanje v tehnološkem procesu se
pozimi uporabi toplota iz kogeneracije. Druga toplota se odvaja za ogrevanje
bližnjih hlevov ali rastlinjakov.
VI. MERILA IN POGOJI ZA PARCELACIJO
19. člen
(parcela)
Območje bioplinske naprave je enotna parcela, brez notranjih
funkcionalnih in lastniških delitev.
20. člen
(tehnični elementi)
Zakoličenje objektov in zunanjih ureditev se izvede na podlagi
tega državnega prostorskega načrta. Tehnični elementi za zakoličenje so
razvidni iz grafičnih prikazov načrtovanih ureditev.
VII. PROSTORSKI IZVEDBENI POGOJI CELOSTNEGA OHRANJANJA
KULTURNE DEDIŠČINE, OHRANJANJA NARAVE, VARSTVA OKOLJA IN NARAVNIH DOBRIN TER
VARSTVA PRED NARAVNIMI IN DRUGIMI NESREČAMI
21. člen
(ohranjanje kulturne dediščine)
Na območju državnega prostorskega načrta ni območij ali
objektov kulturne dediščine. Na podlagi Evropske konvencije o varstvu
arheološke dediščine (v Sloveniji ratificirana leta 1999 – Uradni list RS, št.
7/99) pa se na območju državnega prostorskega načrta zagotovi stalen arheološki
nadzor nad vsemi zemeljskimi deli, izvedba predhodnih arheoloških raziskav in
izvedba zaščitnega izkopavanja morebiti odkritih najdišč.
22. člen
(ravnanje s plodno zemljo)
Plodna zemlja s kmetijskih površin na območju državnega
prostorskega načrta se deponira na tem območju v kupe do višine 2,0 m ter se
uporabi pri zunanjih ureditvah in pri ureditvi brežine ob laguni.
23. člen
(požarna varnost)
(1) Za objekte na bioplinski napravi se v skladu s predpisi,
ki urejajo varstvo pred požarom, izdela ocena požarne ogroženosti. Pri izdelavi
projektne dokumentacije se, ob upoštevanju tveganja povečane možnosti nastanka
požara zaradi morebitne uporabe požarno nevarnih snovi in tehnoloških
postopkov, načrtujejo: 
-       
pogoji za varen umik ljudi in premoženja; 
-       
potrebni odmiki med objekti (požarna ločitev objektov), da se izpolnijo
pogoji za omejevanje širjenja ognja ob požaru; 
-       
ureditev prometnih in delovnih površin za intervencijska vozila; 
-       
ustrezni odmiki med komunalnimi vodi; 
-       
viri za zadostno oskrbo z vodo za gašenje v skladu s predpisi, ki
urejajo tehnične normative hidrantnega omrežja za gašenje požarov. 
(2) Pri izdelavi požarnovarnostne študije je treba smiselno
upoštevati predpise, ki urejajo tehnične smernice o požarni varnosti v stavbah.
Zagotovljeno mora biti gašenje ter neoviran in varen dostop za gašenje in
reševanje. 
(3) Vplivno območje požarne ogroženosti je v celoti na
območju državnega prostorskega načrta.
24. člen
(eksplozijska zaščita)
(1) Eksplozijsko nevarna območja so deljena v tri cone, ki so
razvidne iz grafičnega dela državnega prostorskega načrta. V njih ne sme biti
nobenih električnih instalacij in električnih naprav ali drugih virov vžiga.
Uporaba odprtega ognja v bližini teh con je prepovedana, kar se ustrezno
označi. 
(2) Za preprečevanje in zmanjševanje nevarnosti eksplozije je
treba nadzorovati plinske koncentracije v prostoru toplarne s sprožanjem
zaščitnih funkcij (zračenje), uporabljati ustrezna sredstva za preprečevanje
eksplozij na območjih, ki so eksplozijsko ogrožena, in zagotavljati ustrezne
odmike.
25. člen
(potresna varnost)
Širše območje lokacije je na območju s VI. stopnjo potresne
varnosti po MCS-lestvici, kar se upošteva pri projektiranju visokih objektov.
26. člen
(vodne ureditve)
(1) Posebne vodne ureditve na območju državnega prostorskega
načrta niso načrtovane. Meteorne vode z utrjenih površin in druge odpadne vode
se speljejo v sprejemni bazen in v tehnološki postopek. 
(2) Dela v vodotoku se izvajajo tako, da se ohranja
povezanost oziroma celovitost vodnega prostora in s tem možnost prehajanja in
razvrščanja ribjih vrst. Dela se izpeljejo tako, da se čim bolj zmanjša vpliv
kaljenja vode. 
(3) Načrtovano je prečkanje potoka zaradi ureditve
povezovalnega voda za gnojnico, in sicer pod dnom potoka s prečrpavanjem ali po
mostni konstrukciji. Zagotovijo se take rešitve, da se ne zmanjšuje pretočna
sposobnost vodotoka in ne poslabša obstoječa stabilnost njegovih brežin. Pri
vgradnji infrastrukturnih vodov se upošteva prometna obremenitev težkih strojev
in mehanizacije za izvajanje vzdrževalnih del na vodotoku. 
(4) Na vodnem in priobalnem zemljišču vodotoka ni dovoljeno
postavljati objektov, ki bi ogrožali stabilnost vodnih in priobalnih zemljišč,
zmanjševali varnost pred škodljivim delovanjem voda, ovirali normalen pretok
vode, plavin in plavja ter onemogočali obstoj in razmnoževanje vodnih in
obvodnih organizmov. 
(5) Pri načrtovanju križanja infrastrukturnih vodov pod dnom
vodotoka se upoštevajo naslednji pogoji: 
-       
teme zaščitne cevi mora biti na globini najmanj 1 m pod dnom struge, na
tej globini mora infrastrukturni vod potekati še na razdalji 3 do 5 m od
zgornjega roba brežine na vsako stran, 
-       
predvidi se ustrezno protierozijsko zavarovanje korita. 
(6) Križanje infrastrukturnih vodov z vodotoki se podrobneje
obdela v projektu za pridobitev gradbenega dovoljenja z vsemi podrobnostmi
križanja.
VIII. PROSTORSKI IZVEDBENI POGOJI VAROVANJA ZDRAVJA LJUDI
27. člen
(varstvo pred hrupom)
(1) Na območju državnega prostorskega načrta se izvaja III.
stopnja varstva pred hrupom, to je mejna raven podnevi 58 dBA, zvečer 53 dBA in
ponoči 48 dBA. 
(2) Na podlagi meritev na podobnih bioplinskih napravah
proizvodnja ne bo povzročala čezmerne obremenitve s hrupom. 
(3) Povečanje hrupa je mogoče med gradnjo, zato se morajo
upoštevati naslednji ukrepi za varovanje pred njim: 
-       
uporabljena gradbena mehanizacija se opremi s certifikati o zvočni moči,
ki ne sme presegati zakonsko predpisanih vrednosti; 
-       
hrupna dela se izvajajo med 7. in 19. uro; 
-       
zagotovi se ustrezna organizacija gradbišča (omejitev zvočnih signalov,
motorji strojev naj ne obratujejo brez potrebe v prostem teku).
28. člen
(varstvo zraka)
(1) Za kar največje zmanjšanje negativnih vplivov na zrak se
upoštevajo predpisi, ki urejajo varstvo zraka. 
(2) Gradnja se organizira in izvaja tako, da se prepreči
dodatno onesnaženje zraka, na kar vpliva izbira delovnih strojev in
transportnih vozil ter vremenske razmere med gradnjo. Potrebno je poskrbeti za:
-       
vlaženje materialov, nezaščitenih površin in dovoznih poti v vetrovnem
in suhem vremenu; 
-       
preprečevanje raznosa materialov z gradbišč; 
-       
čiščenje vozil pri vožnji z gradbišča na javne prometne površine; 
-       
protiprašno zaščito ali vlaženje vseh gradbenih in javnih cest, ki se
uporabljajo za prevoz.
29. člen
(varstvo pred elektromagnetnim sevanjem)
Transformatorska postaja na območju obstoječih farm, na
katero bo navezana bioplinska naprava, ne bo povzročala sevanja, kar je
ugotovljeno na podlagi meritev na transformatorskih postajah s podobno močjo.
30. člen
(varstvo tal in podtalja med gradnjo)
(1) Varstvo tal in podtalja je upoštevano že v tehnološkem
procesu in prostorskih izvedbenih pogojih, navedenih v 5., 9., 16. in 17. členu
te uredbe. 
(2) Oskrbovanje delovnih strojev in transportnih vozil, ki se
uporabljajo pri gradnji bioplinske naprave, se ne izvaja na območju državnega
prostorskega načrta in območju vodotoka. 
(3) Delovni stroji in transportna vozila morajo biti tehnično
ustrezni.
IX. ETAPNOST IZVEDBE PROSTORSKE UREDITVE
31. člen
(etapnost izvedbe)
Vse ureditve na območju državnega prostorskega načrta se
izvedejo naenkrat. Zgradijo se tudi vsi potrebni priključki javne gospodarske
infrastrukture za nemoteno delovanje objektov in naprav.
X. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA TER NADZOR NAD IZVAJANJEM
32. člen
(obveznosti investitorjev in izvajalcev)
Poleg navedenih pogojev te uredbe se pri izvajanju državnega
prostorskega načrta upošteva še: 
-       
promet med gradnjo se organizira tako, da ne bo zastojev; 
-       
pred začetkom gradnje se ugotovi stanje obstoječe gospodarske javne
infrastrukture na območju državnega prostorskega načrta; 
-       
med gradnjo se zagotovi zavarovanje gradbišča; 
-       
vsi načrtovani posegi se izvajajo tehnično neoporečno, varno in
gospodarno; 
-       
po izvedenih gradnjah javne gospodarske infrastrukture se izdela
geodetski posnetek izvedenega stanja, ki se predloži posameznim upravljavcem
gospodarske javne infrastrukture; 
-       
med izvedbo predvidenih ureditev in delovanjem bioplinske naprave se
ohranijo neovirani dostopi do sosednjih kmetijskih zemljišč; 
-       
pred začetkom gradbenih del se izvajalec seznani z natančno lokacijo
obstoječih elektroenergetskih vodov in naroči zakoličenje le-teh; 
-       
vsa elektroenergetska infrastruktura se obdela v skladu s tehničnimi
pogoji in predpisi ter slovenskimi standardi v zvezi z elektroenergetsko
infrastrukturo; 
-       
pri vseh gradbenih delih v bližini elektroenergetskih vodov in naprav
upravljavec zagotovi nadzor elektroenergetskih naprav; 
-       
pred izdajo soglasja k projektnim rešitvam in izdajo gradbenega
dovoljenja si investitor od upravljavca elektroenergetskih naprav pridobi
soglasje za priključitev, ločeno za odjem in ločeno za vključitev bioplinske
naprave; 
-       
o začetku del je obveščen upravljavec elektronskega komunikacijskega
omrežja; 
-       
gradbena dela v bližini obstoječih zemeljskih naprav se izvajajo ročno; 
-       
pred posegi v strugo potoka je o začetku gradnje obveščen pristojni
izvajalec ribiškega upravljanja.
33. člen
(nadzor)
Nadzor nad izvajanjem te uredbe opravlja Ministrstvo za
okolje in prostor, Inšpektorat Republike Slovenije za okolje in prostor.
XI. DOPUSTNO ODSTOPANJE
34. člen
(dopustno odstopanje)
(1) Pri uresničitvi državnega prostorskega načrta je dopustno
odstopanje od funkcionalnih, oblikovalskih in tehničnih rešitev, določenih s to
uredbo, če se pri nadaljnjem podrobnejšem proučevanju energetskih, tehnoloških,
geoloških, hidroloških, geomehanskih in drugih razmer pridobijo tehnične
rešitve, ki so primernejše z oblikovalskega, energetsko-tehničnega ali
okoljevarstvenega vidika. 
(2) Odstopanje od funkcionalnih, oblikovalskih in tehničnih
rešitev iz prejšnjega odstavka ne sme spreminjati načrtovanega videza območja,
ne sme poslabšati bivalnih in delovnih razmer na območju državnega prostorskega
načrta oziroma na sosednjih območjih ter ne sme biti v nasprotju z javnimi
koristmi. Z odstopanjem morajo soglašati organi in organizacije, na delovno
področje katerih spada. 
(3) Dopustno je odstopanje od velikosti posameznih objektov,
navedenih v 7. členu te uredbe in razvidnih iz grafičnih prikazov, in sicer za
+/– 2 m v vse smeri.
XII. PREHODNA IN KONČNA DOLOČBA
35. člen
(občinski prostorski akti)
Z dnem uveljavitve te uredbe se za območje državnega
prostorskega načrta iz 6. člena te uredbe šteje, da so spremenjeni in
dopolnjeni naslednji občinski prostorski akti: 
-       
Spremembe in dopolnitve prostorskih sestavin dolgoročnega in
srednjeročnega plana Občine Ljutomer za območje nove Občine Ljutomer (Uradni
list RS, št. 44/99 in 112/00, Uradno glasilo Občine Ljutomer, št. 2/04 in
7/04); 
-       
Odlok o prostorskih ureditvenih pogojih za prostorsko celoto Občine
Ljutomer (Uradni list SRS, št. 27/89, Uradni list RS, št. 8/91, 18/92, 50/97,
29/98, 44/99 in 50/07, Uradno glasilo Občine Ljutomer, št. 5/05).
36. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-97/2008/6
Ljubljana, dne 6. novembra 2008
EVA 2007-2511-0237
Vlada Republike Slovenije
Janez Janša l.r. 
Predsednik