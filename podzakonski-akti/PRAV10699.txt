1. člen
Šola za risanje in slikanje (v nadaljnjem
besedilu: VŠRS) izdaja naslednje javnoveljavne listine: diplome, dvojnike
diplom, priloge k diplomi in potrdila o opravljenih študijskih obveznostih.
VŠRS izdaja tudi potrdila o drugih oblikah
neformalnega izobraževanja, ki niso javna listina.
2. člen
VŠRS podeljuje diplome po zaključenem 1.
stopenjskem študijskem programu.
Diplomska listina je formata A4. Je rdeče
in bele barve z vzorcem na desnem robu in v desnem zgornjem kotu.
Študenti, ki so diplomirali od ustanovitve
zavoda do zaključka št. leta 2008–2009, prejmejo diplomsko listino, kjer so od
zgoraj navzdol navedeni sledeči podatki: napis Republika Slovenija in slovenski
grb, ime visokošolskega zavoda, znak visokošolskega zavoda, napis »diploma«,
ime in priimek diplomiranca, datum in kraj rojstva diplomiranca, številka
diplome, kraj in datum izdaje diplome; ime, priimek in lastnoročen podpis
dekana, pečat visokošolskega zavoda. Napisi so v slovenskem in angleškem
jeziku.
Študenti, ki so diplomirali v št. letu
2009–2010 ali kasneje, prejmejo diplomsko listino, kjer so od zgoraj navzdol
navedeni sledeči podatki: napis Republika Slovenija in slovenski grb, ime
visokošolskega zavoda, znak visokošolskega zavoda, napis »diploma«, stopnja in
ime akreditiranega programa, ime in priimek diplomiranca, pridobljen strokovni
naslov, datum in kraj rojstva diplomiranca, številka diplome, kraj in datum
izdaje diplome; ime, priimek in lastnoročen podpis dekana, pečat visokošolskega
zavoda. Napisi so v slovenskem in angleškem jeziku.
Diplomska listina, ki jo prejmejo študenti, ki so diplomirali
v letu 2010–2011 ali kasneje, je natisnjena na visoko-kakovostnem papirju
formata A4. Tekst na diplomi je v slovenskem jeziku in natisnjen v rdeči in
sivo-srebrni barvi. Podatki so navedeni v treh stolpcih. V levem stolpcu se od
zgoraj navzdol se vrstijo: barvni znak VŠRS, ime in priimek diplomanta, datum
in kraj rojstva diplomanta in kraj in datum opravljanja diplomskega izpita. V
sredini je stolpec, kjer si od zgoraj navzdol sledijo: slovenski grb, napis
Republika Slovenija, napis DIPLOMA v slepem tisku in odtisnjen žig VŠRS. V
desnem stolpcu si od zgoraj navzdol sledijo: znak VŠRS v rdeči barvi, ime
listine, javnoveljavni strokovni naslov, ime zavoda, ime študijskega programa,
vrsta študija, stopnja študija in trajanje študija. Na dnu diplomske listine so
kraj in datum podelitve diplomske listine, lastnoročni podpis dekana in številka
diplomske listine.
Sestavni del diplome je Priloga k diplomi,
ki se izdaja v slovenskem in angleškem jeziku in je oblikovana v skladu s
predpisi Ministrstva za visoko šolstvo RS.
3. člen
VŠRS izda dvojnik diplome diplomantu, ki je
ustrezno preklical izgubljeno, uničeno ali odtujeno diplomo, če je iz evidence
VŠRS razvidno, da mu je bil po končanih študijskih obveznostih izdan izvirnik
diplome. Dvojnik diplome se izda na papirju, ki se v danem trenutku uporablja
za izdajo diplom na VŠRS, s tem, da je v levem gornjem kotu napisano, da gre za
dvojnik.
Na hrbtni strani dvojnika diplome dekan
podpiše klavzulo o skladnosti podatkov dvojnika diplome s podatki evidence, na
temelju katere se dvojnik diplome izdaja. Na hrbtni strani dvojnika diplome se
odtisne pečat Šole za risanje in slikanje.
V evidenco o izdanih diplomah se vpiše
podatek o izdanem dvojniku diplome, skupaj s podatki o preklicu izvirnika.
4. člen
Potrdila o opravljenih študijskih
obveznostih vsebujejo ime visokošolskega zavoda, ime in priimek študenta,
njegov rojstni datum in kraj, vpisno številko, vrsto študija, stopnjo študija,
trajanje študija izraženo v semestrih in kreditnimi točkami, navedbo
obveznosti, ki jih je študent opravil, pečat, ime dekana, podpis dekana ali
druge pooblaščene osebe.
Potrdila o zaključenih oblikah neformalnega
izobraževanja, ki niso javna listina, vsebujejo ime in priimek kandidata, datum
in kraj njegovega rojstva, podatke o vsebini, trajanju in izvajalcih
izobraževanja, lahko pa tudi podatke o pridobljenih znanjih in kreditnih
točkah, če je program ovrednoten s kreditnimi točkami. Podpiše ga dekan ali
druga pooblaščena oseba.

Pravilnik o izdaji diplom in potrdil o
izobraževanju šole za risanje in slikanje (Uradni list RS, št. 5/11)
vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.