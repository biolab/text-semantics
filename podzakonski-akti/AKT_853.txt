1. člen
(vsebina)
Ta splošni akt podrobneje ureja način
izvedbe ter tehnične in druge zahteve glede prenosljivosti geografskih številk
na točno določeni lokaciji in negeografskih številk na vsaki lokaciji.
2. člen
(pomen izrazov)
(1) Izrazi, uporabljeni v tem splošnem
aktu, imajo naslednji pomen:
1.     
Agencija je neodvisen regulativni organ, katere pristojnosti,
organizacijo in delovanje določa Zakon o elektronskih komunikacijah (Uradni
list RS, št. 109/12; v nadaljnjem besedilu: zakon).
2.     
"Centralna baza podatkov (CBP)" je baza podatkov, ki beleži
status vsake transakcije med postopkom prenosa številk in vsebuje podatke
potrebne za usmerjanje klicev na prenesene številke, s katerimi se pravočasno
ažurirajo lokalne baze prenesenih številk.
3.     
"Izvorno omrežje" je javno komunikacijsko omrežje, v katero je
priključen klicoči oziroma prenosno omrežje operaterja, ki posreduje nacionalne
(medkrajevne) oziroma mednarodne klice.
4.     
"Lokalna baza prenesenih številk (LBPŠ)" je baza aktivnih podatkov,
ki se nahaja pri operaterjih in vsebuje podatke, potrebne za usmerjanje klicev
na prenesene šte­vilke.
5.     
»Metoda All Call Query« (ACQ) je metoda direktnega usmerjanja klicev na
prenesene številke, ki temelji na IN-inteligentnem omrežju in kjer izvorno
omrežje z namenom ugotovitve, če je klicana številka prenesena, pred vzpostavljanjem
vsakega klica izvrši povpraševanje v lastni lokalni bazi prenesenih številk
(LBPŠ). V primeru, da je klicana številka prenesena, izvorno omrežje na osnovi
številke za usmerjanje, pridobljeni v lastni LBPŠ, vzpostavi klic direktno
proti omrežju, kjer se prenesena številka nahaja. V primeru, da številka ni
prenesena, izvorno omrežje vzpostavi klic direktno z omrežjem, kjer se nahaja
klicana številka.
6.     
»Operater« je operater javno dostopnih telefonskih omrežij oziroma
izvajalec javno dostopnih telefonskih storitev, kakor tudi operater prenosnih
omrežij, ki posreduje notranje oziroma mednarodne klice.
7.     
"Operater dajalec številke" (donor) je operater, ki je
zagotavljal javno dostopne telefonske storitve naročniku ali uporabniku pred
prenosom številke.
8.     
"Operater prejemnik številke" (recipient) je operater, ki
zagotavlja javno dostopne telefonske storitve naročniku ali uporabniku, ki
uporablja prenesene številke.
9.     
"Prenesena številka" je nacionalna značilna številka, iz
načrta telefonskega oštevilčenja iz 63. člena zakona, ki se nespremenjena
prenese iz mobilnega telekomunikacijskega omrežja enega operaterja v mobilno
telekomunikacijsko omrežje drugega operaterja ali iz fiksnega telekomunikacijskega
omrežja enega operaterja v fiksno telekomunikacijsko omrežje drugega
operaterja.
10.  
"Upravljavec centralne baze podatkov (CBP)" je fizična ali
pravna oseba, ki na podlagi pravnega posla z operaterji upravlja s centralno
bazo podatkov (CBP).
11.  
MSISDN je nacionalna (značilna) številka N(S)N, ki jo mobilnemu
uporabniku dodeli operater.
(2) Ostali izrazi, uporabljeni v tem
splošnem aktu, imajo enak pomen, kot je to določeno v zakonu.
3. člen
(tehnične rešitve)
(1) Vsi operaterji so dolžni
prilagoditi svoja omrežja, tako da slednja omogočajo prenosljivost številk, ter
jih razvijati in izboljševati v skladu z naraščanjem števila prenesenih
številk.
(2) Vsi operaterji so dolžni
vzpostaviti lokalno bazo prenesenih številk (LBPŠ) s podatki o vseh prenesenih
številkah v Republiki Sloveniji.
(3) Vsi operaterji so pri prenašanju
številk dolžni za medsebojno izmenjavo informacij o prenesenih številkah
uporabljati centralno bazo podatkov (CBP), ki beleži vse faze prenosa številk.
(4) Komunikacija med operaterji poteka
izključno preko centralne baze podatkov (CBP). Operater prejemnik številke
preko centralne baze podatkov (CBP) pri operaterju dajalcu številke preveri
možnost prenosa številke v skladu z 14. členom tega akta. Operater dajalec
številke v časovnem okviru določenem v 11. členu tega akta preko centralne baze
podatkov (CBP) potrdi ali zavrže možnost prenosa številke. V primeru
pozitivnega odgovora in soglasja uporabnika operater prejemnik številke v
predpisanem času obvesti centralno bazo podatkov (CBP) o zahtevi za prenos.
Centralna baza podatkov (CBP) to sporoči operaterju dajalcu številke. Ko
operater dajalec številke preveri zahtevo, status zahteve sporoči centralni
bazi podatkov (CBP), ki informacijo posreduje operaterju prejemniku številke.
4. člen
(podatki o prenesenih številkah)
(1) Podatki o prenesenih številkah se
hranijo v lokalnih bazah prenesenih številk (LBPŠ) in v centralni bazi podatkov
(CBP), ki je referenčna baza podatkov.
(2) Upravljavec centralne baze
podatkov (CBP) lahko za operaterja agenciji posreduje podatke o v posamezno
omrežje prenesenih številkah, o datumu prenosa in oznako operaterja dajalca
številke, o zakasnelih in zavrnjenih prenosih z navedenimi razlogi, kakor tudi
druga poročila, podatke in informacije, ki so jih operaterji v zvezi z
zagotavljanjem prenosljivosti številk dolžni posredovati v skladu z določili
131. in 201. člena zakona, če je to določeno v pogodbenem razmerju med
upravljavcem centralne baze podatkov (CBP) in operaterjem.
5. člen
(usmerjanje telekomunikacijskega prometa
na prenesene številke)
(1) Operaterji so odgovorni za
direktno usmerjanje klicev na prenesene številke.
(2) Če se operaterji ne dogovorijo
drugače, velja da:
-       
je operater mobilnega omrežja oziroma storitev, v katerem se klic
prične, odgovoren za pravilno usmerjanje klicev (direktno usmerjanje) ali
predajo sporočil, naslovljenih na prenesene številke v vsa omrežja, v katerih
se prenesena številka nahaja, skladno s tehničnimi specifikacijami Evropskega
inštituta za telekomunikacijske standarde ETSI TS 123 066.
-       
so operaterji fiksnih komunikacijskih omrežij in storitev ter
operaterji, ki posredujejo klice med omrežji, odgovorni za pravilno direktno
usmerjanje klicev na prenesene številke v druga fiksna omrežja z uporabo metode
»All Call Query«.
-       
so operaterji fiksnih komunikacijskih omrežij, v katerih se pričnejo
pozivi in operaterji prenosnih omrežij, ki posredujejo klice iz drugih omrežij,
odgovorni za pravilno direktno usmerjanje klicev na prenesene številke v
mobilnih omrežjih, in sicer po metodi All Call Query.
-       
je operater komunikacijskega omrežja, ki dobi zahtevo za vzpostavitev
mednarodnega klica ali za prenos sporočila na preneseno številko, odgovoren za
pravilno usmerjanje takega klica ali za prenos sporočil direktno v
komunikacijsko omrežje, v katerem se prenesena številka nahaja v skladu z drugo
in četrto alinejo tega odstavka.
6. člen
(centralna baza podatkov (CBP))
(1) Za izmenjavo podatkov o prenesenih
številkah med lokalnimi bazami prenesenih številk (LBPŠ) se uporablja centralna
baza podatkov (CBP).
(2) Centralna baza podatkov (CBP)
vsebuje vse prenesene številke, številke za usmerjanje klicev na prenesene
številke in transakcije med operaterji (imena operaterjev dajalcev številk in
operaterjev prejemnikov številk, datume prenosov številk, obvestila o statusu
procesa prenosa številk).
(3) Za vzpostavitev, razvoj,
vzdrževanje in upravljanje centralne baze podatkov (CBP) je odgovoren
upravljavec centralne baze podatkov (CBP).
(4) Upravljavec centralne baze
podatkov (CBP) je odgovoren za pravočasno ažuriranje podatkov.
(5) Operaterji sami izbirajo upravljavca,
ki na podlagi pravnega posla z operaterji upravlja centralno bazo podatkov
(CBP). Pri tem morajo operaterji in upravljavec CBP zagotoviti neprekinjeno in
zanesljivo delovanje sistema prenosljivosti.
7. člen
(opozorilo uporabnikom)
(1) Operater v izvornem omrežju lahko
kličočim uporabnikom omogoča, da vklopijo funkcijo, ki jim ob klicu na
preneseno številko posreduje kratko sporočilo »Kličete v drugo omrežje«.
(2) Uporabnik lahko svojo odločitev o
prejemanju opozorila kadarkoli spremeni.
(3) Operaterji obvestijo uporabnike o
možnosti iz prejšnjih odstavkov tega člena ter o načinu posredovanja zahteve v
skladu z ustreznim priporočilom agencije (Priporočilo o preglednosti in objavi
informacij).
(4) Operaterji, lahko pa tudi
upravljavec centralne baze podatkov (CBP), na svojih internetnih straneh in /
ali brezplačnih številkah klicnih centrov zagotavljajo informacijo o omrežju, v
katerega je številka prenesena, tako da se klicoči lahko sam informira o ceni
klica.
(5) Informacijo o omrežju, v katerega
je številka prenesena, tako, da se klicoči lahko sam informira o tem, lahko
zagotavlja tudi agencija na svoji spletni strani.
(6) Ne glede na določilo prvega
odstavka tega člena:
-       
Operater ne posreduje opozorila iz prvega odstavka tega člena kličočim
iz tujine.
-       
Operater ne posreduje opozorila iz prvega odstavka tega člena kličočim
na številke brezplačnih storitev (številke iz območja (0) 80) in premijskih
storitev (številke iz območja (0) 90).
8. člen
(uporaba usmerjalnih kod)
(1) Za neposredno usmerjanje klicev na
prenesene številke se uporabljajo usmerjalne kode iz številskega območja (0) 98
MN, določene s pravilnikom, ki ureja načrt oštevilčenja.
(2) Agencija za potrebe usmerjanja
klicev na prenesene številke operaterjem, ki so dolžni zagotavljati
prenosljivost številk, dodeli usmerjalne kode.
(3) Usmerjalna koda iz prejšnjega
odstavka je sestavljena, kot sledi:
98 MN, kjer je: MN –
identifikacijska koda operaterja.
(4) Operater je dolžan poskrbeti, da
uporabnik ne more izbirati usmerjalnih kod. Vsak tak poskus mora biti
prestrežen in zavržen.
(5) Operaterji so dolžni uporabljati
usmerjevalno kodo pri posredovanju vseh klicev na prenesene številke, mobilni
operaterji pa tudi pri posredovanju sporočil na prenesene številke.
9. člen
(povpraševanje o možnostih prenosa številke
in zahteva za prenos številke)
(1) Uporabnik, ki želi prenesti svojo
telefonsko številko, poda povpraševanje o možnosti prenosa številke pri operaterju
prejemniku številke.
(2) Uporabnik predplačnik mora operaterju
prejemniku številke predložiti MSISDN številko in PUK številko. Zahteva za
prenos predplačniške številke, kot je predstavljena v prilogi 1 tega splošnega
akta ni obvezna.
(3) Uporabnik naročnik mora operaterju
prejemniku številke predložiti nacionalno (značilno) N(S)N številko in številko
računa, ki ni starejši od treh mesecev.
(4) Operater prejemnik številke
posreduje povpraševanje preko CBP operaterju dajalcu številke, ki mora na
prejeto povpraševanje odgovoriti v roku 15 minut.
(5) Uporabnik naročnik, ki želi po
prejetem pozitivnem odgovoru na posredovano povpraševanje prenesti svojo
številko iz omrežja operaterja dajalca številke v omrežje operaterja prejemnika
številke, mora vložiti pisno zahtevo za prenos številke pri operaterju
prejemniku številke. Vzorčni obrazec zahteve za prenos številke za uporabnika
naročnika je priloga 2 in predstavlja minimalni nabor vsebine dokumenta, ki ga
uporabniki podpisujejo pri operaterju prejemniku številke in je sestavni del
tega akta.
10. člen
(dolžnosti operaterja prejemnika številke)
(1) Pred prenosom številke je operater
prejemnik številke dolžan preveriti identifikacijo uporabnika naročnika oziroma
uporabnika predplačnika.
(2) Identifikacija uporabnika
naročnika se opravi s pomočjo dokumenta, s katerim se dokazuje identiteto osebe
in računa za komunikacijske storitve izdanega s strani operaterja dajalca
številke, ki ni starejši od treh mesecev. Identifikacijo uporabnika
predplačnika se opravi s predložitvijo PUK številke SIM kartice.
(3) (črtan)
(4) Operater prejemnik številke mora
uporabnika naročnika oziroma uporabnika predplačnika, ki zahteva prenos
številke, takoj obvestiti o postopku prenosa številke in še posebej o:
-       
časovnem obdobju, v katerem bo onemogočena uporaba storitev,
-       
obsegu in načinu uporabe storitev v omrežju operaterja prejemnika
številke,
-       
omrežij tistih operaterjev iz katerih bo možen dostop do številk
namenjenim brezplačnim storitvam (številke iz območja oštevilčenja (0) 80 in do
številk namenjenim premijskim storitvam (številke iz območja oštevilčenja (0)
90, ki so prenesene v omrežje operaterja prejemnika številke,
-       
omrežjih tistih operaterjev v katerih bo možen dostop do številk
namenjenim brezplačnim storitvam (številke iz območja oštevilčenja (0) 80 in do
številk namenjenim premijskim storitvam (številke iz območja oštevilčenja (0)
90 iz omrežja operaterja prejemnika številke,
-       
obveznostih in pogojih posredovanja opozorila kličočim uporabnikom pri
klicih na prenesene številke,
-       
razlogih za zavrnitev zahtevka za prenos številke,
-       
razlogih za zakasnitev prenosa številke.
(5) Operater prejemnik številke mora
vključiti številko v svoje omrežje na dan prenosa usklajeno s prehodi med operaterji
na krajevni zanki in drugih medoperaterskih storitvah.
(6) Operater prejemnik številke je
dolžan preko centralne baze podatkov (CBP) obvestiti imetnika številskega
prostora v času enega meseca, po tistem, ko je preneseno številko postavil v
status številke, ki se ne uporablja (deaktivacija), in mu po izteku tega
časovnega obdobja vrniti preneseno številko.
11. člen
(dolžnosti operaterja dajalca številke)
(1) Po prejemu zahteve za prenos
številke mora operater dajalec številke, v delovnem času od 8. do 16. ure, ob
petkih pa do 13. ure, nemudoma pričeti s postopkom prenosa številke. Operater
dajalec številke je dolžan, v delovnem času od 8. do 16. ure, ob petkih pa do
13. ure, v roku 15 minut odgovoriti na posredovano povpraševanje o možnostih prenosa
številke.
(2) V primeru upravičene zahteve za
prenos številke mora operater dajalec številke v roku 3 ur potrditi centralni
bazi podatkov (CBP) datum prenosa številke, ki je v okviru roka, določenega v
tretjem oziroma četrtem odstavku 13. člena tega splošnega akta.
(3) (črtan)
(4) V kolikor operater dajalec
številke po potrditvi datuma prenosa in pred dejanskim prenosom ugotovi, da je
prenos lahko sporen, ali če se v času izvedbe delne ali popolne razvezave
krajevne zanke izkaže, da bi prenos številke med operaterjema storitev na
fiksni lokaciji povzročil izpad storitve za uporabnika za daljši čas, kot je
predpisan s tem splošnim aktom, se s pisno utemeljitvijo operaterja dajalca
številke zamrzne postopek prenosa za največ 7 delovnih dni. Pisna utemeljitev
se pošlje na elektronski naslov upravljavca CBP. V kolikor v navedenem roku ni
mogoče zagotoviti prenosa številke, se lahko proces prenosa številke ob
soglasju operaterja prejemnika številke in uporabnika ustavi in razveljavi.
Upravljavec CBP o takih primerih mesečno obvešča agencijo.
(5) Po zaključku postopka priprave
operater dajalec številke in operater prejemnik številke izvedeta postopek prenosa
številke na dan, ki ga je določil operater dajalec številke.
(6) Operater dajalec številke po
izključitvi številke iz svojega omrežja obvesti centralno bazo podatkov (CBP).
(7) Operater dajalec številke mora v
postopku poizvedbe o možnosti prenosa številk nuditi vse potrebne informacije
operaterju prejemniku številk v zvezi z informiranostjo uporabnika ob prenosu
številk, v kolikor teh informacij ni na priloženem računu iz tretjega odstavka
9. člena tega splošnega akta.
12. člen
(administrativni postopek prenosa)
(1) Če uporabnik naročnik oziroma
uporabnik predplačnik vloži popolno zahtevo za prenos številke, operater prejemnik
številke obvesti centralno bazo podatkov (CBP) o prejeti zahtevi za prenos številke
ter o želenem datumu izvedbe prenosa.
(2) V trenutku, ko operater dajalec
številke centralni bazi podatkov (CBP) potrdi prenos številke, uporabnik
naročnik oziroma uporabnik predplačnik ne more (razen v izjemnih primerih, ko o
tem soglašata operater dajalec in operater prejemnik številke) več zahtevati
preklica prenosa številke, operater prejemnik številke, pa je dolžan
priključiti uporabnika v svoje omrežje.
13. člen
(roki za prenos številk)
(1) Šteje se, da je zahteva za prenos
številke, ki jo je operater prejemnik številke prejel na delovni dan od 8. do
16. ure, v petek pa do 13. ure, prejeta tega delovnega dne.
(2) Če operater prejemnik številke
prejme zahtevo za prenos številke na delovni dan po 16. uri, v petek pa po 13.
uri, se šteje, da je bila zahteva vložena prvi naslednji delovni dan in bo tako
tudi obdelana.
(3) Operaterji mobilnih omrežij morajo
kar najhitreje prenesti številko in jo aktivirati. V vsakem primeru mora biti
številka aktivirana v enem delovnem dnevu, kakor je to predpisano v sedmem
odstavku 131. člena zakona.
(4) Operaterji fiksnih omrežij morajo
kar najhitreje prenesti številko in jo aktivirati. V vsakem primeru mora biti
številka aktivirana v enem delovnem dnevu, kakor je to predpisano v sedmem
odstavku 131. člena zakona oziroma najhitreje možno v kolikor gre za posebne
primere opisane v četrtem odstavku 11. člena tega splošnega akta.
(5) Uporabniku naročniku oziroma
uporabniku predplačniku je uporaba elektronskih komunikacijskih storitev onemogočena
v času postopka prenosa številke, ki se mora izvesti v najkrajšem možnem času.
Deaktiviranje številk se mora izvesti v času med 00. in 4. uro. Vsi operaterji
morajo zagotoviti pravilno in popolno usmerjanje klicev na prenesene številke
do 7. ure, razen v posebnih primerih, opisanih v četrtem odstavku tega člena.
14. člen
(razlogi za zavrnitev zahteve za prenos
številke s strani operaterja dajalca številke)
Zahtevo za prenos številke operater dajalec
številke zavrne, če:
-       
se zahteva nanaša na neobstoječo številko,
-       
je zahteva vložena s strani nepooblaščene osebe,
-       
je zahteva nepopolna, tako da prenos številke ni mogoč,
-       
(črtana),
-       
je na računu uporabnika predplačnika premalo sredstev za kritje stroškov
prenosa številke,
-       
se zahtevana številka že nahaja v postopku prenosa oziroma obstaja predhodno
podana zahteva za prenos iste številke,
-       
je naročniška številka, za katero se zahteva prenos, začasno ali trajno
izključena iz omrežja operaterja dajalca številke.
15. člen
(stroški)
(1) Vsak operater telekomunikacijskega
omrežja sam nosi stroške prilagoditve svojega omrežja, tako da ta omogoča
prenosljivost številk, in stroške vzdrževanja te zmogljivosti.
(2) Operater omrežja, v katerem se
generira klic, plača stroške po pogodbi o medomrežnem povezovanju operaterju
omrežja, v katerem se klic na preneseno številko zaključi.
(3) Operater izvornega omrežja nosi
vse dodatne stroške (usmerjanje in obračun), vezane na vzpostavljanje klica na
preneseno številko, pri čemer ne sme klicev na prenesene številke v določeno
omrežje zaračunavati več kot klice na neprenesene številke v to isto omrežje.
(4) Operater dajalec številke lahko
naročniku, ob dogovoru med operaterji pa operaterju prejemniku številke, za
prenos številke k drugemu operaterju zaračuna samo enkratni znesek, ki krije
dejanske stroške prenosa številke, in sicer največ v višini 5 EUR (eurov) za
vsak zahtevek. Če posamezni uporabnik istočasno vloži zahtevke za večje število
številk se skupni znesek za kritje stroškov prenosov vseh številk omeji na
največ 200 EUR (eurov).

Priloga
1: Zahteva za prenos predplačniške številke k drugemu operaterju
Priloga
2: Zahteva za prenos naročniške številke k drugemu operaterju

Splošni akt o prenosljivosti številk (Uradni
list RS, št. 62/13) vsebuje naslednjo končno določbo:
»16. člen
(začetek
veljavnosti)
(1) Ta splošni akt začne veljati
naslednji dan po objavi v Uradnem listu Republike Slovenije.
(2) Z dnem uveljavitve tega splošnega
akta se prenehajo uporabljati določbe Splošnega akta o prenosljivosti številk
(Uradni list RS, št. 75/05, 83/05 – popr., 25/06, 39/06, 16/07, 71/08, 96/08 –
popr. in 64/11).«.

Splošni akt o spremembah in dopolnitvah
Splošnega akta o prenosljivosti številk (Uradni list RS, št. 23/18) vsebuje naslednjo končno določbo:
»6. člen
Ta splošni akt prične veljati osmi dan po
objavi v Uradnem listu Republike Slovenije.«.

Splošni akt o spremembah in dopolnitvah
Splošnega akta o prenosljivosti številk (Uradni list RS, št. 77/18) vsebuje naslednjo prehodno in
končno določbo:
»2. člen
(prehodna in končna določba)
Ta splošni akt prične veljati 60 dni po
objavi v Uradnem listu Republike Slovenije.
Operaterji so dolžni pred začetkom
veljavnosti tega splošnega akta o spremembi na primeren način obvestiti končne
uporabnike.«.