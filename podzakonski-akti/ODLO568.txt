1. člen
Ta odlok ureja opravljanje plačilnega prometa v Republiki
Sloveniji ter plačilnega prometa z republikami: Bosno in Hercegovino, Črno
goro, Hrvaško, Makedonijo in Srbijo (v nadaljevanju: druge republike).
2. člen
Plačilni promet v Republiki Sloveniji opravljajo izvajalci
plačilnega prometa v skladu s posebnimi predpisi.
Plačilni promet se v Republiki Sloveniji opravlja v domači
valuti.
3. člen
Plačilni promet s tujino in drugimi republikami opravljajo
izvajalci plačilnega prometa v skladu s 17. in 22. členom zakona o deviznem
poslovanju (Uradni list RS, št. 1/91-I).
4. člen
Dokler izvajalci plačilnega prometa iz 3. člena tega odloka
ne opravljajo plačilnega prometa z republikami iz 1. člena tega odloka,
opravlja plačilni promet s temi republikami Služba družbenega knjigovodstva v
Republiki Sloveniji (V nadaljevanju: Služba) v skladu s tem odlokom.
5. člen
Služba opravlja plačilni promet z drugimi republikami preko
posebnih računov, in sicer tako, da za vsako republiko odpre poseben račun.
6. člen
Za opravljanje plačilnega prometa preko posebnega računa iz
prejšnjega člena vodi Služba posebno evidenco stanja sredstev po posameznem
udeležencu v plačilnem prometu.
7. člen
Služba na posebnih računih evidentira prejeta plačila iz
drugih republik, ki se glasijo na valuto teh republik. Za prejeta plačila
Služba evidentira prejemniku prispelo plačilo in mu izda ustrezno potrdilo.
Izdana potrdila se glasijo v, valuti druge republike.
8. člen
Prejemnik potrdila iz prejšnjega člena lahko uporabi potrdilo
za plačila v drugo republiko ali ga preko Ljubljanske borze vrednostnih
papirjev proda drugi osebi za poravnavo obveznosti v drugo republiko.
Obveznosti iz prometa s potrdili se poravnavajo v domači
valuti.
9. člen
Terjatve in obveznosti do drugih republik, ki so nastale in
niso bile poravnane do uveljavitve tega odloka, še poravnajo v skladu s tem
odlokom.
Šteje se, da je terjatev iz druge republike poravnana, če je
do uveljavitve tega odloka nakazilo prispelo na upnikov račun.
Obveznosti iz izdanih instrumentov zavarovanja plačil in
drugih dospelih obveznostih, evidentiranih v skladu z zakonom o finančnem
poslovanju do dne uveljavitve tega odloka vnovči Služba v skladu s tem odlokom
po posebnem nalogu dolžnika.
9.a člen
Ne glede na 8. člen ter na prvi in drugi odstavek 9. člena se
stanje sredstev na posebnih računih na dan 28. 1. 1992 saldira, nato pa se
pozitivni saldo v razmerju 1: 0,50 (1 YUD: 1 SLT) prenese v dobro računov
udeležencev v plačilnem prometu.
Saldiranje stanja sredstev na posebnih računih in prenos
pozitivnega salda opravi Služba družbenega knjigovodstva v Republiki Sloveniji.
10. člen
Navodila za izvajanje tega odloka predpiše generalni direktor
Službe.
11. člen
Poslovna enota pravne osebe s sedežem v drugi republiki
opravlja plačilni promet v Republiki Sloveniji v skladu s tem odlokom preko
ustreznega računa pri Službi.
S poslovno enoto po prvem odstavku tega člena so mišljeni
obrati, prodajalne, skladišča, predstavništva, filiale in druge delovne enote pravne
osebe s sedežem v drugi republiki.
Poslovne enote morajo predlagati organizacijski enoti službe,
na katere območju imajo svoj sedež, obračune poslovanja v skladu s predpisi o
računovodstvu, obračune izplačil osebnih dohodkov in drugih prejemkov ter obračune
predpisanih obveznosti od 8. 10. 1991 dalje. Pristojna organizacijska enota
službe opravlja nadzor poslovanja teh poslovnih enot v skladu s predpisi v
Republiki Sloveniji.
Račune iz prvega odstavka tega člena upravlja poslovna enota
pravne osebe s sedežem v drugi republiki do ureditve svojega statusa, vendar
najdalj do 28. 2. 1993. Organizacijska
enota službe po 28. 2. 1993 po uradni
dolžnosti odpravi račun poslovne enote in sredstva prenese na račun 699 –
sredstva na žiro računih in drugih računih pravnih oseb, ki se ne uporabljajo.

Odlok o plačilnem prometu (Uradni list RS, št.
17/91-I)
vsebuje naslednji končni določbi:
»12. člen
Ta odlok velja tudi za negotovinski plačilni promet
zasebnikov in fizičnih oseb.
13. člen
Ta odlok začne veljati z dnem objave v Uradnem listu
Republike Slovenije.«.

Odlok o
dopolnitvah odloka o plačilnem prometu (Uradni list RS, št. 8/92) vsebuje naslednjo končno določbo:
»3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi odloka o plačilnem prometu (Uradni list RS, št. 32/92) vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi odloka o plačilnem prometu (Uradni list RS, št. 1/93) vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem
listu Republike Slovenije.«.