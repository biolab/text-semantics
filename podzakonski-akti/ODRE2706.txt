I. SPLOŠNE DOLOČBE
1. člen
(izvajalci)
Ta odredba določa ukrepe, ki jih za zagotavljanje
sistematičnega spremljanja zdravstvenega stanja živali, programov izkoreninjenja
bolezni in cepljenj živali v letu 2022 izvajajo:
a)    
veterinarske organizacije, ki imajo koncesijo za izvajanje del iz te
odredbe (v nadaljnjem besedilu: veterinarska organizacija);
b)    
Nacionalni veterinarski inštitut (v nadaljnjem besedilu: NVI);
c)    
imenovani oziroma nacionalni referenčni laboratorij (v nadaljnjem
besedilu: uradni laboratorij);
č)    lovske družine in upravljavci lovišč s posebnim namenom;
d)    
izvajalci vzorčenja netopirjev in
e)    
izvajalci nalog zatočišč za živali prostoživečih živalskih vrst.
2. člen
(veterinarske organizacije)
(1) Uradni veterinar območnega urada (v nadaljnjem besedilu:
OU) Uprave za varno hrano, veterinarstvo in varstvo rastlin (v nadaljnjem
besedilu: Uprava) po uradni dolžnosti določi veterinarski organizaciji rok za
izvedbo posameznih del iz te odredbe, če roki niso določeni v tej odredbi ali v
programu, ki ga pripravi Uprava za izvedbo posameznih del.
(2) Veterinarska organizacija mesečno, do petega dne v mesecu
za pretekli mesec, vnese podatke o opravljenih delih iz te odredbe v informacijski
sistem za spremljanje, nadzor in poročanje o določenih boleznih živali (v
nadaljnjem besedilu: EPI).
(3) Veterinarska organizacija do desetega dne v mesecu za
pretekli mesec izpolni prilogo k računu, ki vsebuje podatke o izvedenih delih
iz te odredbe, in jo pošlje uradnemu veterinarju OU Uprave v pregled in
potrditev. Vzorec priloge k računu je objavljen na spletni strani Uprave.
(4) Uradni veterinar OU Uprave na podlagi podatkov iz EPI ter
izvedenega nadzora ugotovi, ali so bila dela iz te odredbe opravljena v skladu
z določbami te odredbe in to potrdi s podpisom priloge k računu iz prejšnjega
odstavka do petnajstega dne v mesecu za pretekli mesec. V primeru neskladij
pozove veterinarsko organizacijo za ustrezno uskladitev in popravke priloge. Ko
je predpisana priloga potrjena s strani uradnega veterinarja, veterinarska
organizacija izstavi e-račun. Potrjena priloga v pdf obliki je obvezna priloga
e-računa.
(5) Po potrditvi veterinarska organizacija prilogo k računu
iz prejšnjega odstavka pošlje na elektronski naslov: porocila.uvhvvr@gov.si.
3. člen
(NVI in uradni laboratoriji)
(1) NVI mesečno, do desetega dne v mesecu za pretekli mesec,
vnese podatke o opravljenih delih iz 25. do 27. člena te odredbe v EPI.
(2) Rezultate opravljenih preiskav iz te odredbe uradni
laboratorij vnese v EPI v skladu s predpisom, ki ureja bolezni živali.
(3) NVI in uradni laboratoriji do dvajsetega dne v mesecu za
pretekli mesec pošljejo glavnemu uradu (v nadaljnjem besedilu: GU) Uprave
zahtevke za povračilo stroškov za izvedbo odrejenih del za pretekli mesec.
4. člen
(drugi izvajalci del po odredbi)
Izvajalci iz točk č), d) in e) 1. člena te odredbe poročajo v
skladu s pogodbami o izvedbi del.
5. člen
(vzorčenje)
(1) Veterinarske organizacije in NVI odvzamejo vzorce iz te
odredbe, jih označijo in vnesejo podatke v EPI v skladu s predpisom, ki ureja
EPI.
(2) Veterinarska organizacija in NVI podatke o odvzemu
vzorcev (datum odvzema vzorcev, vrsto preiskave, številko zapisnika o odvzemu
vzorcev in tuberkulinskem preizkusu (ZOVT), naziv in sedež organizacije ter
osebno ime veterinarja, ki je vzorce odvzel) vneseta v dnevnik veterinarskih
posegov, ki se hrani na gospodarstvu (v nadaljnjem besedilu: dnevnik
veterinarskih posegov). V dnevnik veterinarskih posegov veterinarska
organizacija vpiše tudi rezultate opravljenih diagnostičnih preiskav iz te
odredbe (tuberkulinizacija), NVI pa podatke o opravljenih kliničnih pregledih
in njihovih rezultatih.
6. člen
(opravljene preiskave)
(1) Veterinarske organizacije podatke o opravljenih
cepljenjih v skladu s to odredbo vnesejo v EPI v skladu s predpisom, ki ureja
EPI.
(2) Veterinarska organizacija podatke o opravljenem cepljenju
(datum in vrsta cepljenja, številko zapisnika o opravljenem cepljenju, naziv in
sedež organizacije ter osebno ime veterinarja, ki je cepljenje opravil) vnese v
dnevnik veterinarskih posegov v skladu s predpisom, ki ureja sledljivost
zdravil.
(3) Preventivna cepljenja je treba opraviti s cepivi, ki so
lahko v prometu v Republiki Sloveniji v skladu z zakonom, ki ureja zdravila.
7. člen
(identifikacija in registracija živali)
(1) Če je za živali, pri katerih se opravljajo preventivna
cepljenja in diagnostične preiskave iz te odredbe, predpisana identifikacija in
registracija, živali pa niso označene in registrirane na predpisani način, jih
je treba označiti in registrirati na predpisani način in o tem obvestiti
uradnega veterinarja OU Uprave.
(2) Ne glede na predpise, ki urejajo identifikacijo in
registracijo živali, je treba živali, pri katerih se izvajajo dela iz te
odredbe, razen perutnine, čebel in rib, individualno označiti s čipi (podkožni,
v ušesnih znamkah ali bolusih), ušesnimi znamkami, tetovirati ali označiti na
način, ki omogoča njihovo nedvoumno prepoznavnost v zvezi z izvedenimi deli
oziroma rezultati preiskav iz te odredbe.
8. člen
(varstvo podatkov)
Veterinarske organizacije, uradni laboratoriji, NVI in druge
organizacije, ki se pri svojem delu seznanijo s podatki, pridobljenimi na
podlagi te odredbe, osebne podatke, pridobljene pri izvajanju te odredbe,
uporabljajo v skladu s predpisi, ki urejajo varstvo osebnih podatkov. Druge
podatke, pridobljene pri izvajanju te odredbe, varujejo kot poslovno skrivnost
in jih brez predhodnega dovoljenja Uprave ne smejo obdelovati in objavljati.
9. člen
(rezultati preiskav)
(1) Rezultate preiskav iz te odredbe uradni laboratorij
pošlje uradnemu veterinarju OU Uprave, ki je izdal odločbo, s katero je določil
rok za izvedbo posameznih del, in veterinarski organizaciji, ki je vzorce
odvzela.
(2) Rezultate preiskav iz 25. do 32. člena te odredbe uradni
laboratorij pošlje na OU Uprave, z območja katerega je bil vzorec poslan, v
primeru pozitivnih ali sumljivih rezultatov pa tudi na GU Uprave.
10. člen
(stroški)
Stroški izvajanja sistematičnega spremljanja zdravstvenega
stanja živali, programov izkoreninjenja bolezni in cepljenj živali iz te
odredbe se krijejo iz proračunskih sredstev Uprave v skladu z zakonom, ki ureja
veterinarstvo.
II. PREVENTIVNI UKREPI PRI GOVEDU
11. člen
(bovina spongiformna encefalopatija)
(1) Vzorčenje na bovino spongiformno encefalopatijo (v
nadaljnjem besedilu: BSE) pri govedu se opravlja v skladu s 1. točko poglavja C
Priloge X Uredbe Evropskega parlamenta in Sveta (ES) št. 999/2001 z dne 22.
maja 2001 o določitvi predpisov za preprečevanje, nadzor in izkoreninjenje
nekaterih transmisivnih spongiformnih encefalopatij (UL L št. 147 z dne 31. 5.
2001, str. 1), zadnjič spremenjene z Uredbo Komisije (EU) 2021/1372 z dne 17.
avgusta 2021 o spremembi Priloge IV k Uredbi (ES) Evropskega parlamenta in
Sveta št. 999/2001 v zvezi s prepovedjo krmljenja rejnih neprežvekovalcev, ki
niso kožuharji, z beljakovinami, pridobljenimi iz živali (UL L št. 295 z dne
18. 8. 2021, str. 1), (v nadaljnjem besedilu: Uredba 999/2001/ES).
(2) Laboratorijsko testiranje na BSE je treba opraviti:
-       
pri vsem govedu, zaklanem za prehrano ljudi, iz točke 2.1. I. dela
poglavja A Priloge III Uredbe 999/2001/ES, v starosti nad 48 mesecev, ki je
bilo skoteno v eni izmed držav, navedenih v Prilogi Odločbe Komisije z dne 28.
septembra 2009 o pooblastitvi nekaterih držav članic za revizijo njihovih
letnih programov spremljanja BSE (UL L št. 256 z dne 29. 9. 2009, str. 35),
zadnjič spremenjene z Izvedbenim sklepom Komisije (EU) 2016/851 z dne 26. maja
2016 o spremembi Priloge k Odločbi 2009/719/ES glede pooblastitve Hrvaške za
revizijo njenega letnega programa spremljanja BSE (UL L št. 141 z dne 28. 5.
2013, str. 131), (v nadaljnjem besedilu: Odločba 2009/719/ES); vzorce odvzamejo
uradni veterinarji v odobrenih klavnicah za klanje goveda, preiskave opravi
uradni laboratorij;
-       
pri vsem govedu, zaklanem za prehrano ljudi, iz točke 2.1. I. dela
poglavja A Priloge III Uredbe 999/2001/ES, v starosti nad 24 mesecev, ki ni
bilo skoteno v eni izmed držav, navedenih v Prilogi Odločbe 2009/719/ES; vzorce
odvzamejo uradni veterinarji v odobrenih klavnicah za klanje goveda, preiskave
opravi NVI;
-       
pri poginulem in usmrčenem govedu iz točke 3.1. I. dela poglavja A
Priloge III Uredbe 999/2001/ES, v starosti nad 48 mesecev, ki je bilo skoteno v
eni izmed držav, navedenih v Prilogi Odločbe 2009/719/ES; vzorce odvzame NVI v
obratih iz točke (h) prvega odstavka 24. člena Uredbe (ES) št. 1069/2009
Evropskega parlamenta in Sveta z dne 21. oktobra 2009 o določitvi zdravstvenih
pravil za živalske stranske proizvode in pridobljene proizvode, ki niso
namenjeni prehrani ljudi, ter razveljavitvi Uredbe (ES) št. 1774/2002 (Uredba o
živalskih stranskih proizvodih) (UL L št. 300 z dne 14. 11. 2009, str. 1),
zadnjič spremenjene z Uredbo (EU) 2019/1009 Evropskega parlamenta in Sveta z
dne 5. junija 2019 o določitvi pravil o omogočanju dostopnosti sredstev za
gnojenje EU na trgu, spremembi uredb (ES) št. 1069/2009 in (ES) št. 1107/2009
ter razveljavitvi Uredbe (ES) št. 2003/2003 (UL L št. 170 z dne 25. 6. 2019, str.
1), (v nadaljnjem besedilu: odobreni obrati kategorije 1, ki izvajajo vmesne
dejavnosti), in opravi preiskave;
-       
pri poginulem in usmrčenem govedu iz točke 3.1. I. dela poglavja A
Priloge III Uredbe 999/2001/ES, v starosti nad 24 mesecev, ki ni bilo skoteno v
eni izmed držav, navedenih v Prilogi Odločbe 2009/719/ES; vzorce odvzame NVI v
odobrenih obratih kategorije 1, ki izvajajo vmesne dejavnosti, in opravi
preiskave;
-       
pri vsem govedu ne glede na starost, kadar gre za sum na BSE; vzorce
odvzame NVI v odobrenih obratih kategorije 1, ki izvajajo vmesne dejavnosti, in
opravi preiskave; ob vsakem sumu na BSE je treba opraviti tudi potrditvene in
ločevalne preiskave, ki jih opravi uradni laboratorij ali drug laboratorij, ki
ga določi GU Uprave.
(3) Za laboratorijsko testiranje iz prejšnjega odstavka se
uporabljajo metode in protokoli iz točke 3.1 poglavja C Priloge X Uredbe
999/2001/ES in hitri testi iz 4. točke poglavja C Priloge X Uredbe 999/2001/ES.
12. člen
(enzootska goveja levkoza)
Za ohranitev statusa države, proste enzootske goveje levkoze,
v skladu z določbami 2. oddelka 2. poglavja III. dela Priloge IV Delegirane
uredbe Komisije (EU) 2020/689 z dne 17. decembra 2019 o dopolnitvi Uredbe (EU)
2016/429 Evropskega parlamenta in Sveta glede pravil za spremljanje, programe
izkoreninjenja in status prost nekaterih bolezni s seznama in porajajočih se
bolezni (UL L št. 174 z dne 3. 6. 2020, str. 211), zadnjič spremenjene z
Delegirano uredbo Komisije (EU) 2021/881 z dne 23. marca 2021 o spremembi
Delegirane uredbe (EU) 2020/689 o dopolnitvi Uredbe (EU) 2016/429 Evropskega
parlamenta in Sveta glede pravil za spremljanje, programe izkoreninjenja in
status prost nekaterih bolezni s seznama in porajajočih se bolezni (UL L št.
194 z dne 2. 6. 2021, str. 10), (v nadaljnjem besedilu: Delegirana uredba
2020/689/EU) je treba:
-       
serološko preiskati vzorce krvi vsega goveda, starejšega od 12 mesecev,
v skladu s programom vzorčenja, ki ga pripravi Uprava; vzorce odvzamejo
veterinarske organizacije, preiskave opravi uradni laboratorij;
-       
ob vseh ugotovljenih tumoroznih spremembah pri postmortem pregledu v
klavnici vzorce spremenjenih tkiv poslati v nadaljnje preiskave; vzorce odvzame
uradni veterinar v klavnici, preiskave opravi uradni laboratorij;
-       
o vseh ugotovljenih tumoroznih spremembah pri sekcijah poginulih živali
obvestiti OU Uprave in vzorce spremenjenih tkiv poslati v nadaljnje preiskave;
vzorce odvzame in preiskave opravi uradni laboratorij.
13. člen
(slinavka in parkljevka)
Vzorce krvi iz prve alineje prejšnjega člena je treba preiskati
na prisotnost slinavke in parkljevke. Preiskave opravi uradni laboratorij.
14. člen
(bruceloza)
(1) Za ohranitev statusa države, proste okužbe z B.
abortus, B. melitensis in B. suis za govedo v skladu z določbami 2.
oddelka 3. poglavja I. dela Priloge IV Delegirane uredbe 2020/689/EU, je treba
preiskati vzorce mleka oziroma krvi goveda v skladu s programom, ki ga pripravi
Uprava.
(2) Vzorce iz prejšnjega odstavka odvzamejo veterinarske
organizacije, preiskave opravi uradni laboratorij v skladu s 6. členom
Delegirane uredbe 2020/689/EU.
15. člen
(tuberkuloza)
Za ohranitev statusa države, proste okužbe s kompleksom Mycobacterium
tuberculosis (Mycobacterium bovis, Mycobacterium tuberculosis in Mycobacterium
caprae) (v nadaljnjem besedilu: MTBC) v skladu z določbami 2. oddelka 2.
poglavja II. dela II Priloge IV Delegirane uredbe 2020/689/EU, je treba:
-       
z intradermalnim tuberkulinskim testom preiskati ženske živali, starejše
od 24 mesecev, in moške živali, starejše od 30 mesecev, ki se uporabljajo za
pleme, v skladu s programom, ki ga pripravi Uprava; intradermalne tuberkulinske
teste opravi veterinarska organizacija v skladu s 6. členom Delegirane uredbe
2020/689/EU najpozneje do 20. novembra 2022;
-       
odvzeti vzorce spremenjenih pljuč in pripadajočih bezgavk za
bakteriološko preiskavo za izključitev okužbe z MTBCv vseh primerih, ko uradni
veterinar pri postmortem pregledu ugotovi znake pljučnice pri govedu, starejšem
od 30 mesecev; vzorce odvzame uradni veterinar v klavnici, preiskave opravi
uradni laboratorij;
-       
odvzeti vzorce pljuč in pripadajočih bezgavk za bakteriološko preiskavo
za izključitev okužbe z MTBCna liniji klanjav skladu s programom, ki ga
pripravi Uprava; vzorce odvzame uradni veterinar v klavnici, preiskave opravi
uradni laboratorij.
16. člen
(neizvedba del)
(1) Imetnik živali mora omogočiti odvzem potrebnega materiala
za preiskave in izvajanje drugih predpisanih ukrepov ter pri tem nuditi
tehnično pomoč.
(2) Če veterinar veterinarske organizacije oceni, da izvedba
predpisanih del pri določenem govedu predstavlja nevarnost za izvajalca
preiskave oziroma imetnika živali in zato izvedba predpisanih del pri tej
živali ni mogoča, o tem pisno, z obrazložitvijo, obvesti OU Uprave.
III. PREVENTIVNI UKREPI PRI DROBNICI
17. člen
(transmisivne spongiformne encefalopatije)
(1) Vzorčenje ovac in koz na transmisivne spongiformne
encefalopatije (v nadaljnjem besedilu: TSE) se opravlja v skladu s 1. točko
poglavja C Priloge X Uredbe 999/2001/ES.
(2) Laboratorijsko testiranje na TSE je treba opraviti:
-       
pri vseh ovcah in kozah, ne glede na starost, kadar gre za sum na TSE;
vzorce odvzame NVI v odobrenih obratih kategorije 1, ki izvajajo vmesne
dejavnosti, in opravi preiskave;
-       
pri najmanj 2500 poginulih in usmrčenih ovcah in 500 poginulih in
usmrčenih kozah, starejših od 18 mesecev; vzorce odvzame NVI v odobrenih
obratih kategorije 1, ki izvajajo vmesne dejavnosti, in opravi preiskave;
-       
pri vseh ovcah in kozah, zaklanih v odobrenih klavnicah, starejših od 18
mesecev; vzorce odvzamejo uradni veterinarji v odobrenih klavnicah za klanje
ovac in koz, preiskave opravi NVI;
-       
pri vseh poginulih in usmrčenih ovcah in kozah, starejših od 18 mesecev,
ki izvirajo iz tropov, ki so v postopku zatiranja klasičnega; seznam rej, ki so
v postopku eradikacije, zagotovi Uprava; vzorce odvzame NVI v odobrenih obratih
kategorije 1, ki izvajajo vmesne dejavnosti, in opravi preiskave;
-       
pri vseh poginulih in usmrčenih ovcah in kozah iz tropov, ki imajo
status zanemarljivega ali nadzorovanega tveganja za klasični praskavec,
starejših od 18 mesecev; seznam rej, ki imajo status zanemarljivega oziroma
nadzorovanega tveganja za klasični praskavec, je dostopen na spletni strani
Uprave; vzorce odvzame NVI v odobrenih obratih kategorije 1, ki izvajajo vmesne
dejavnosti, in opravi preiskave;
-       
pri usmrčenih ovcah in kozah, starejših od 18 mesecev, v skladu z
odločbo uradnega veterinarja OU Uprave v okviru zatiranja klasičnega v okuženem
tropu; vzorce odvzame NVI v odobrenih obratih kategorije 1, ki izvajajo vmesne
dejavnosti, in opravi preiskave.
(3) Laboratorijsko testiranje iz prejšnjega odstavka je treba
izvesti v skladu z metodami in protokoli iz točke 3.2 in hitrimi testi iz 4.
točke poglavja C Priloge X Uredbe 999/2001/ES. Ob vsakem sumu na TSE pri
drobnici je treba opraviti potrditvene preiskave ter dodatno primerjalno
testiranje (diskriminatorni testi) vseh pozitivnih primerov TSE in BSE, če ne
gre za atipični praskavec. Preiskave opravi uradni laboratorij.
(4) Z metodo genotipizacije – A iz Priloge, ki je sestavni
del te odredbe, je treba določiti genotip prionskega proteina:
-       
pri ovcah v tropih, kjer se izvaja izkoreninjenje klasičnega praskavca z
izločanjem ovac z neodpornimi genotipi na klasični praskavec; vzorce odvzamejo
veterinarske organizacije, preiskave opravi uradni laboratorij;
-       
pri naključnem vzorcu zaklanih ovac, ki izhajajo iz tropov iz prejšnje
alineje; naključni vzorec določi Uprava, vzorce odvzamejo uradni veterinarji v
odobrenih klavnicah za klanje ovac, preiskave opravi uradni laboratorij;
-       
pri odbranih ovnih na testnih postajah in ovnih, namenjenih za pripust v
skladu z rejskim programom; seznam rej in živali, katerim je treba odvzeti
vzorce za genotipizacijo, pripravi priznana rejska organizacija v skladu z
zakonom, ki ureja živinorejo; vzorce odvzamejo veterinarske organizacije,
preiskave opravi uradni laboratorij.
(5) Z metodo genotipizacije – B iz Priloge te odredbe je
treba določiti genotip pri vseh pozitivnih primerih TSE pri ovcah. Vzorce
odvzame NVI v odobrenih obratih kategorije 1, ki izvajajo vmesne dejavnosti, in
opravi preiskave.
(6) Z metodo genotipizacije – C iz Priloge te odredbe je
treba določiti genotip pri vseh pozitivnih primerih TSE pri kozah. Vzorce
odvzame NVI v odobrenih obratih kategorije 1, ki izvajajo vmesne dejavnosti, in
opravi preiskave.
(7) Z metodo genotipizacije – C iz Priloge te odredbe je
treba določiti genotip pri kozah v tropih, kjer se izvaja izkoreninjenje
klasičnega praskavca z izločanjem koz z neodpornimi genotipi na klasični
praskavec; vzorce odvzamejo veterinarske organizacije, preiskave opravi uradni
laboratorij.
18. člen
(bruceloza)
(1) Za ohranitev statusa države, proste okužbe z Brucella
abortus, B. melitensis in B. suis za ovce in koze v skladu z
določbami 2. oddelka 4. poglavja I. dela Priloge IV Delegirane uredbe
2020/689/EU, je treba preiskati vzorce krvi drobnice v skladu s programom, ki
ga pripravi Uprava.
(2) Vzorce odvzamejo veterinarske organizacije, preiskave
opravi uradni laboratorij v skladu s 6. členom Delegirane uredbe 2020/689/EU.
IV. PREVENTIVNI UKREPI PRI PRAŠIČIH
19. člen
(bolezen Aujeszkega)
(1) Za ohranitev statusa države, proste okužbe z virusom
bolezni Aujeszkega (VBA) v skladu z določbami 2. oddelka 2. poglavja V. dela
Priloge IV Delegirane uredbe 2020/689/EU, je treba:
-       
na prašičerejskih gospodarstvih preiskati vzorce krvi prašičev v skladu
s programom, ki ga pripravi Uprava; vzorce krvi odvzamejo veterinarske
organizacije na gospodarstvih in uradni veterinarji v klavnicah, preiskave
opravi uradni laboratorij v skladu s 6. členom Delegirane uredbe 2020/689/EU;
-       
preiskati merjasce v skladu s programom, ki ga pripravi Uprava; vzorce
krvi odvzamejo veterinarske organizacije, preiskave opravi uradni laboratorij v
skladu s 6. členom Delegirane uredbe 2020/689/EU.
(2) Vzorce krvi iz prejšnjega odstavka je treba odvzeti
najpozneje do 1. decembra 2022.
20. člen
(afriška prašičja kuga)
Na prisotnost virusa afriške prašičje kuge je treba:
-       
na velikih prašičerejskih obratih (z več kot 500 plemenskimi svinjami)
pregledati vsako deseto poginjeno plemensko svinjo in tedensko pregledati prve
tri poginjene prašiče, starejše od dveh mesecev; poginjene plemenske svinje in
prašiče odpelje veterinarsko-higienska služba (v nadaljnjem besedilu: VHS);
vzorce odvzame in preiskave opravi uradni laboratorij;
-       
v ostalih rejah prašičev preiskati 2 % poginjenih prašičev, ki jih zbira
VHS; vzorce odvzame in preiskave opravi uradni laboratorij v skladu s
programom, ki ga pripravi Uprava.
21. člen
(klasična prašičja kuga)
Vzorce iz prejšnjega člena je treba preiskati tudi na
prisotnost virusa klasične prašičje kuge.
V. PREVENTIVNI UKREPI PRI PERUTNINI
22. člen
(atipična kokošja kuga)
(1) Kontrola imunosti na atipično kokošjo kugo se opravi v:
-       
matičnih jatah kokoši: po en hlevski vzorec (20 vzorcev krvi) iz vsakega
objekta vsakih šest tednov;
-       
jatah nesnic konzumnih jajc: po en hlevski vzorec (20 vzorcev krvi) iz
vsakega objekta v rejah z več kot 350 živalmi pri starosti ne manj kot 18
tednov oziroma pred razselitvijo;
-       
jatah pitovne perutnine: po en hlevski vzorec (20 vzorcev krvi) iz
vsakega objekta v rejah z več kot 350 živalmi; preiskave se opravijo na eni
vselitvi v letu;
-       
matičnih jatah fazanov in jerebic: enkrat letno na gospodarstvih, ki so
vključena v program iz 23. člena te odredbe.
(2) Vzorce iz prejšnjega odstavka odvzamejo veterinarske
organizacije, preiskave opravi uradni laboratorij.
23. člen
(aviarna influenca)
(1) Spremljanje aviarne influence se izvaja v skladu s
Prilogo II Delegirane uredbe 2020/689/EU. Vzorce v skladu s programom, ki ga
pripravi Uprava, odvzamejo veterinarske organizacije, vzorce poginulih živali
pa NVI. Preiskave opravi uradni laboratorij.
(2) Vzorce krvi, odvzete v skladu s programom iz prejšnjega
odstavka, je treba odvzeti najpozneje do 1. decembra 2022.
VI. PREVENTIVNI UKREPI PRI KOPITARJIH
24. člen
(infekciozni metritis kopitarjev)
(1) Na infekciozni metritis kopitarjev (CEM) je treba v
obdobju od 15. avgusta do 31. decembra 2022 dvakrat v razmaku sedmih dni
pregledati žrebce na pripustnih postajah.
(2) Preiskave iz prejšnjega odstavka opravi uradni
laboratorij na vzorcih predsemenske tekočine ali semena žrebcev ali genitalnih
brisov prepucija, uretre in fosse urethralis, ki jih zagotovi imetnik
oziroma skrbnik živali.
VII. PREVENTIVNI UKREPI PRI RIBAH
25. člen
(virusna hemoragična septikemija in infekciozna
hematopoetska nekroza)
(1) Na virusno hemoragično septikemijo in infekciozno
hematopoetsko nekrozo je treba v skladu s programom, ki ga pripravi Uprava,
preiskati odobrene salmonidne ribogojnice.
V ribogojnicah, kjer imajo plemenske jate, se vzorči
ovarialna in semenska tekočina plemenk, v ostalih pa organi ustreznega števila
dovzetnih vrst rib.
(2) Klinične preglede in odvzem vzorcev iz prejšnjega
odstavka opravi NVI, preiskave opravi uradni laboratorij.
VIII. PREVENTIVNI UKREPI PRI ČEBELAH
26. člen
(huda gniloba čebelje zalege in tropileloza)
(1) Na hudo gnilobo čebelje zalege in tropilelozo je treba
pregledati čebelje družine v skladu s programom, ki ga pripravi Uprava.
(2) Klinične preglede in odvzem vzorcev iz prejšnjega
odstavka opravi NVI, preiskave opravi uradni laboratorij.
27. člen
(mali panjski hrošč)
(1) Čebelnjake je treba pregledati na prisotnost malega
panjskega hrošča v skladu s programom, ki ga pripravi Uprava.
(2) Klinične preglede in odvzem vzorcev iz prejšnjega
odstavka opravi NVI, preiskave opravi uradni laboratorij.
IX. PREVENTIVNI UKREPI PRI DIVJADI IN PROSTOŽIVEČIH ŽIVALIH
28. člen
(steklina)
(1) Za ohranitev statusa države, proste okužbe z virusom
stekline (RABV) v skladu z 2. oddelkom I. dela Priloge V Delegirane uredbe
2020/689/EU, je treba na prisotnost virusa stekline pregledati vse najdene
poginule in povožene lisice, ki jih pobere VHS.
(2) Zaradi zagotavljanja ugodne epizootiološke situacije
morajo veterinarske organizacije sprejeti vse uplenjene lisice, ki jih lovci
dostavijo v veterinarsko organizacijo, tudi če niso namenjene za preiskavo na
steklino, in jih oddati VHS.
(3) Vzorce iz tega člena odvzame NVI, preiskave opravi uradni
laboratorij
29. člen
(lisavirusi)
(1) Sistematični nadzor na prisotnost lisavirusov v
populaciji netopirjev se izvaja v skladu s programom, ki ga pripravi Uprava.
(2) Vzorce iz prejšnjega odstavka odvzame izvajalec vzorčenja
netopirjev, preiskave opravi uradni laboratorij.
30. člen
(klasična prašičja kuga in afriška prašičja kuga)
(1) V skladu s programom, ki ga pripravi Uprava, je treba
odvzeti vzorce krvi odstreljenih divjih prašičev ter jih preiskati na klasično
prašičjo kugo in afriško prašičjo kugo.
(2) Na prisotnost klasične prašičje kuge je treba preiskati
vse najdene poginule in povožene divje prašiče.
(3) Vzorce krvi iz prvega odstavka tega člena odvzamejo lovci
lovskih družin in lovišč s posebnim namenom v skladu s programom Uprave, vzorce
poginulih in povoženih živali iz prejšnjega odstavka odvzame NVI. Preiskave
opravi uradni laboratorij.
31. člen
(aviarna influenca)
(1) Sistematični nadzor aviarne influence pri prostoživečih
pticah se izvaja v skladu s Prilogo II Delegirane uredbe 2020/689/EU in
programom, ki ga pripravi Uprava.
(2) Vzorce v skladu s programom iz prejšnjega odstavka
odvzamejo izvajalci nalog zatočišč za živali prostoživečih vrst, NVI ter lovci
lovskih družin in lovišč s posebnim namenom. Preiskave opravi uradni
laboratorij.
32. člen
(parazitarne zoonoze)
(1) Lisice, poslane v preiskavo na steklino v skladu s prvim
odstavkom 28. člena te odredbe, je treba pregledati tudi na prisotnost trihinel
in Echinococcus multilocularis v skladu s programom, ki ga pripravi
Uprava.
(2) Vzorce iz prejšnjega odstavka odvzame NVI, preiskave
opravi uradni laboratorij.
X. SISTEM ZGODNJEGA ODKRIVANJA BOLEZNI ŽIVALI
33. člen
(kategorizacija rej in ugotavljanje vzroka pogina)
(1) V okviru zagotavljanja sistema zgodnjega odkrivanja
bolezni se izvajata:
-       
kategorizacija gospodarstev glede na stopnjo biovarnosti in
-       
ugotavljanje vzroka pogina.
(2) Biovarnost iz prve alineje prejšnjega odstavka je sistem
ukrepov na gospodarstvu za zmanjševanje tveganja vnosa povzročiteljev bolezni
ter njihovega širjenja v reji.
(3) Kategorizacija gospodarstev glede na stopnjo biovarnosti
iz prve alineje prvega odstavka tega člena se izvede v skladu s programom, ki
ga pripravi Uprava. Kategorizacijo rej opravijo veterinarske organizacije.
(4) Ugotavljanje vzroka pogina iz druge alineje prvega
odstavka tega člena se izvaja v skladu s programom, ki ga pripravi Uprava,
preiskave opravi uradni laboratorij.
XI. PREVENTIVNI UKREPI PRI VEČ VRSTAH ŽIVALI
34. člen
(vranični prisad)
(1) Proti vraničnemu prisadu je treba preventivno cepiti
prežvekovalce in enoprste kopitarje na območjih vraničnega prisada ter tiste
prežvekovalce in enoprste kopitarje, ki se krmijo s krmo, ki izvira s teh
območij, oziroma se ženejo na pašo na območja vraničnega prisada. Območje
vraničnega prisada je območje, na katerem je bil v zadnjih 50 letih uradno
potrjen primer vraničnega prisada. Seznam območij vraničnega prisada je
objavljen na spletni strani Uprave.
(2) Preventivno cepljenje iz tega člena je treba opraviti
najmanj tri tedne, preden se živali ženejo na pašo, oziroma vsaj tri tedne pred
začetkom krmljenja živine s krmo, ki izvira z območij vraničnega prisada.
(3) Cepljenje iz tega člena opravijo veterinarske
organizacije.
35. člen
(bolezen modrikastega jezika)
(1) Za ohranitev statusa države, proste okužbe z virusom
bolezni modrikastega jezika (sev 1 -24) v skladu z določbami 2. oddelka 4.
poglavja II. dela Priloge V Delegirane uredbe 2020/689/EU, je treba preiskati
vzorce krvi goveda v skladu s programom, ki ga pripravi Uprava.
(2) Entomološko spremljanje v skladu z določbami 5. oddelka
1. poglavja II. dela Priloge V Delegirane uredbe 2020/689/EU pripravi NVI,
potrdi pa ga Uprava; preiskave opravi uradni laboratorij.
36. člen
(prijava abortusov in preiskave)
(1) Obvezna je prijava vsakega abortusa pri enoprstih
kopitarjih, govedu, ovcah, kozah in svinjah. Abortus mora imetnik živali
najpozneje v 24 urah po abortusu prijaviti veterinarski organizaciji.
(2) Glede na vrsto živali je treba pri vsakem abortusu
opraviti preiskave za izločitev naslednjih bolezni:
a)    
pri abortusu enoprstih kopitarjev:
- 
kužni arteritis kopitarjev,
- 
konjski rinopneumonitis − virusno zvrgavanje kobil;
b)    
pri abortusu krav:
- 
bruceloza, če se sumi, da je lahko abortus posledica bruceloze,
- 
drugi povzročitelji v skladu s programom Uprave;
c)    
pri abortusu ovc oziroma koz:
- 
bruceloza (B. melitensis);
č)    pri abortusu svinj:
- 
afriška prašičja kuga,
- 
klasična prašičja kuga,
- 
bolezen Aujeszkega.
(3) Za preiskave iz prejšnjega odstavka je treba odvzeti
vzorce abortiranega materiala (abortiran plod, kri, organe abortiranega ploda,
posteljico, ovojnice ipd.) ali vaginalni bris. Če ni na voljo drugega
materiala, se odvzamejo vzorci krvi živali, ki je abortirala.
(4) Če je žival, ki je abortirala, poginila, se odvzamejo
vzroci za preiskave iz drugega odstavka tega člena tudi poginjeni živali.
(5) Vzorce odvzamejo veterinarske organizacije oziroma NVI,
preiskave opravi uradni laboratorij.
XII. KONČNA DOLOČBA
37. člen
(začetek veljavnosti)
Ta odredba začne veljati naslednji dan po objavi v Uradnem
listu Republike Slovenije.
Št. 007-726/2021
Ljubljana, dne 14. decembra 2021
EVA 2021-2330-0121
Dr. Jože Podgoršek
minister
za kmetijstvo, gozdarstvo in
prehrano

Priloga:
Metode genotipizacije