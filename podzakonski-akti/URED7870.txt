1. člen
(vsebina)
S to uredbo se v skladu z Okvirnim sklepom Sveta 2009/905/PNZ
z dne 30. novembra 2009 o akreditaciji izvajalcev forenzičnih dejavnosti,
ki opravljajo laboratorijske dejavnosti (UL L št. 322 z dne 9. 12.
2009, str. 14), določata obvezna akreditacija Nacionalnega forenzičnega
laboratorija in priznavanje rezultatov akreditiranih izvajalcev laboratorijskih
dejavnosti iz drugih držav članic Evropske unije.
2. člen
(pomen izrazov)
Izrazi, uporabljeni v tej uredbi, pomenijo:
1.     
»laboratorijska dejavnost« so vsi ukrepi, sprejeti v laboratoriju pri
lokalizaciji in pridobivanju sledi na predmetih ter pri pripravi, analizi in
interpretaciji forenzičnih dokazov zaradi priprave izvedenskega mnenja ali
izmenjave forenzičnih dokazov;
2.     
»rezultati laboratorijskih dejavnosti« so vse analitične ugotovitve in z
njimi neposredno povezane interpretacije laboratorijskih dejavnosti;
3.     
»nacionalni akreditacijski organ« je organ v Republiki Sloveniji, ki
podeljuje akreditacijo v skladu s pooblastili, ki mu jih je dodelila Republika Slovenija
v skladu z Uredbo (ES) št. 765/2008 Evropskega parlamenta in Sveta z dne
9. julija 2008 o določitvi zahtev za akreditacijo in nadzor trga v zvezi s
trženjem proizvodov ter razveljavitvi Uredbe (EGS) št. 339/93 (UL L
št. 218 z dne 13. 8. 2008, str. 30);
4.     
»profil DNK« je črkovna ali številčna koda, ki pomeni niz razločevalnih
značilnosti nekodirajočega dela analiziranega vzorca človeške DNK, tj. posebno
molekularno strukturo različnih področij DNK (lokusov);
5.     
»daktiloskopski podatki« so prstni odtisi, sledi prstnih odtisov, odtisi
dlani, sledi odtisov dlani in vzorci takšnih podob.
3. člen
(akreditacija)
Nacionalni forenzični laboratorij mora biti za opravljanje
laboratorijskih forenzičnih dejavnosti, katerih rezultat so profili DNK in
daktiloskopski podatki, akreditiran pri nacionalnem akreditacijskem organu v
skladu s standardom SIST EN ISO/IEC 17025.
4. člen
(priznavanje rezultatov)
Policija pri izvajanju laboratorijskih forenzičnih dejavnosti
iz prejšnjega člena priznava rezultate profilov DNK in daktiloskopskih podatkov
akreditiranih izvajalcev forenzičnih dejavnosti, ki opravljajo laboratorijske
dejavnosti v drugih državah članicah Evropske unije, za enako zanesljive kot
rezultate Nacionalnega forenzičnega laboratorija, kot izvajalca forenzičnih dejavnosti,
ki opravlja laboratorijske dejavnosti in je akreditiran po standardu SIST EN
ISO/IEC 17025.
KONČNA DOLOČBA
5. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00717-5/2019
Ljubljana, dne 25. aprila 2019
EVA 2018-1711-0024
Vlada Republike Slovenije
Marjan Šarec l.r.
predsednik