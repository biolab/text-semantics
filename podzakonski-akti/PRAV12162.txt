I. UVODNE DOLOČBE
1. člen
Ta pravilnik določa pravice, obveznosti in
odgovornosti članov Sveta Banke Slovenije in delavcev s posebnimi pooblastili,
ki izvirajo iz delovnega razmerja.
Delavci s posebnimi pooblastili so:
generalni sekretar, direktor oddelka/službe in svetovalec guvernerja.
2. člen
Za pravice, obveznosti in odgovornosti, ki
jih ne ureja ta pravilnik, se uporabljajo določbe zakona, ki ureja delovna
razmerja, Kolektivna pogodba Banke Slovenije ter določbe drugih notranjih aktov
Banke Slovenije.
S pogodbo o zaposlitvi se lahko določijo
dodatne pravice iz delovnega razmerja članov Sveta Banke Slovenije in delavcev
s posebnimi pooblastili, dodatne obveznosti in odgovornosti pa, če ne
nasprotujejo prisilnim predpisom.
3. člen
V pravilniku uporabljeni izrazi, zapisani v
moški spolni obliki, so uporabljeni kot nevtralni izrazi za ženski in moški
spol.
II. PRAVICE, OBVEZNOSTI IN ODGOVORNOSTI ČLANOV SVETA BANKE
SLOVENIJE
4. člen
Član Sveta Banke Slovenije je imenovan za
6-letni mandat. Ob nastopu mandata član Sveta Banke Slovenije podpiše posebno
izjavo, s katero jamči, da v njegovem primeru ni podan razlog nezdružljivosti s
funkcijo člana Sveta Banke Slovenije po 38. členu Zakona o Banki Slovenije.
Član Sveta Banke Slovenije lahko po
imenovanju nastopi svojo funkcijo, ko svoj status uskladi s tretjim odstavkom
38. člena Zakona o Banki Slovenije. Član Sveta Banke Slovenije nastopi delovno
razmerje z dnem, ki je določen v pogodbi o zaposlitvi. S tem dnem mu začne teči
mandat.
Član Sveta Banke Slovenije lahko sklene z
Banko Slovenije pogodbo o zaposlitvi, ko izpolni pogoje iz prejšnjega odstavka
tega člena.
5. člen
Pogodbo o zaposlitvi sklene član Sveta
Banke Slovenije z Banko Slovenije za polni delovni čas.
6. člen
Pogodbo o zaposlitvi člana Sveta Banke
Slovenije podpišeta član Sveta Banke Slovenije in v imenu Banke Slovenije
guverner ali generalni sekretar.
Pogodbo o zaposlitvi guvernerja podpiše v
imenu Banke Slovenije viceguverner, ki je imenovan za namestnika guvernerja.
7. člen
Za svoje delo po pogodbi o zaposlitvi član
Sveta Banke Slovenije prejema plačo. Plača člana Sveta Banke Slovenije je
sestavljena iz osnovne plače, dela plače za delovno uspešnost in dodatkov.
Osnovna plača člana Sveta Banke Slovenije
se določi v razmerju do povprečne bruto osnovne plače, izplačane po Kolektivni
pogodbi Banke Slovenije za tekoči mesec.
Osnovna plača člana Sveta Banke Slovenije
ne more biti nižja od najvišje osnovne plače direktorja oddelka, povečane za
20 %.
Višina plače se določi s pogodbo o
zaposlitvi.
8. člen
Dolžina letnega dopusta člana Sveta Banke
Slovenije se določi v pogodbi o zaposlitvi, pri čemer pa ta ne sme biti krajši
od letnega dopusta, ki bi članu Sveta Banke Slovenije pripadal po Kolektivni
pogodbi Banke Slovenije.
9. člen
Članu Sveta Banke Slovenije preneha mandat
z iztekom mandata oziroma z dnem, ko Državni zbor Republike Slovenije v skladu
z zakonom ugotovi, da je nastopil razlog za predčasno razrešitev člana Sveta
Banke Slovenije.
Če član Sveta Banke Slovenije sam zahteva
razrešitev, se šteje, da je dal odpoved pogodbe o zaposlitvi z dnem, ko Državni
zbor Republike Slovenije sprejme sklep o njegovi razrešitvi, razen, če je
dogovorjeno drugače.
Če Državni zbor Republike Slovenije
predčasno razreši člana Sveta Banke Slovenije iz drugega razloga, kot je naveden
v prejšnjem odstavku tega člena, Banka Slovenije začne postopek odpovedi
pogodbe o zaposlitvi v skladu z zakonom, ki ureja delovna razmerja, razen v
primeru, če Banka Slovenije in razrešeni član Sveta Banke Slovenije skleneta
pisni sporazum o razveljavitvi pogodbe o zaposlitvi.
10. člen
Članu Sveta Banke Slovenije, ki mu je
prenehal mandat in ni bil ponovno imenovan, mora Banka Slovenije z iztekom
mandata ponuditi sklenitev nove pogodbe o zaposlitvi za delovno mesto, ki
ustreza vrsti in stopnji njegove izobrazbe in njegovim delovnim izkušnjam.
Članu Sveta Banke Slovenije, ki po poteku
mandata odkloni sklenitev pogodbe o zaposlitvi za delovno mesto, ki ustreza
vrsti in stopnji njegove izobrazbe in delovnim izkušnjam, in mu zato preneha
delovno razmerje, pripada odpravnina v višini 6-kratnika njegove bruto
povprečne mesečne plače v zadnjih treh mesecih pred iztekom mandata.
V primeru, da delovno razmerje preneha
zaradi upokojitve, pripada članu Sveta Banke Slovenije ob odhodu v pokoj
odpravnina v skladu s Kolektivno pogodbo Banke Slovenije.
III. PRAVICE, DOLŽNOSTI IN ODGOVORNOSTI DELAVCEV S POSEBNIMI
POOBLASTILI
11. člen
Delavca s posebnimi pooblastili imenuje
Svet Banke Slovenije na predlog guvernerja za dobo 4 let (v nadaljevanju:
mandat) in je lahko ponovno imenovan.
12. člen
Člani Sveta Banke Slovenije in generalni
sekretar prevzamejo vodenje, povezovanje in usmerjanje delovanja Področij. 
Člani Sveta Banke Slovenije in generalni
sekretar kot vodje področja lahko po potrebi začasno prevzamejo tudi vodenje
oddelka/službe.
Direktor oddelka/službe organizira, vodi,
planira, koordinira, spremlja, nadzoruje in povezuje delo oddelka ter opravlja
druga dela, ki so povezana z delovanjem oddelka/službe. 
Svetovalec guvernerja opravlja naloge, ki
jih je potrebno organizirati v okviru vodstva Banke Slovenije, ali jih je glede
na zahtevana specialna znanja ali zaradi narave svetovanja, ki zahteva
samostojnost in visoko stopnjo neodvisnosti, bolj primerno organizirati izven
drugih organizacijskih enot Banke Slovenije.
13. člen
Podrobnejše pravice in obveznosti delavca s
posebnimi pooblastili so določene z odredbo, ki je sestavni del pogodbe o
zaposlitvi.
14. člen
Guverner Svetu Banke Slovenije najkasneje
tri mesece pred predvidenim potekom mandata posameznega delavca s posebnimi
pooblastili predlaga njegovo ponovno imenovanje oziroma Svetu Banke Slovenije
predlaga drugega kandidata. O predlogu Svet Banke Slovenije odloča na svoji
prvi seji.
Če Svet Banke Slovenije ne sprejme predloga
guvernerja o imenovanju delavca s posebnimi pooblastili, se postopek imenovanja
delavca s posebnimi pooblastili ponovi. Guverner mora nov predlog posredovati
Svetu Banke Slovenije v odločanje v roku 15 dni, šteto od zavrnitve predloga na
Svetu Banke Slovenije. O predlogu Svet Banke Slovenije odloča na svoji prvi
seji.
Če tudi nov kandidat ne dobi potrebne
večine članov Sveta Banke Slovenije, se mandat dosedanjega delavca s posebnimi
pooblastili, ob njegovem pisnem soglasju, podaljša, vendar največ za dobo 12
mesecev.
Če delavcu s posebnimi pooblastili
predčasno preneha mandat, če gre za nepričakovano daljšo odsotnost delavca s
posebnimi pooblastili, če nihče izmed prijavljenih kandidatov ali predlaganih
ni izbran, ali če gre za druge okoliščine. ki zahtevajo zapolnitev delovnega
mesta delavca s posebnimi pooblastili, lahko Svet Banke Slovenije z namenom
nemotenega opravljanja nalog začasno imenuje vršilca dolžnosti delavca s
posebnimi pooblastili. 
Vršilca dolžnosti delavca s posebnimi
pooblastili, ki mora izpolnjevati vse pogoje za zasedbo delovnega mesta in ima
enak položaj in pristojnosti kot delavec s posebnimi pooblastili, katerega
funkcijo začasno opravlja, imenuje Svet Banke Slovenije na predlog guvernerja
izmed vodilnih ali strokovnih delavcev banke oziroma izmed prijavljenih ali
predlaganih kandidatov za dobo največ 12 mesecev.
S kandidatom, ki ga imenuje Svet Banke
Slovenije na mesto delavca s posebnimi pooblastili, se lahko sklene pogodba o
zaposlitvi največ 1 mesec pred nastopom mandata zaradi priprave na delo.
15. člen
Kadar je delavec s posebnimi pooblastili
ponovno imenovan, sklene novo pogodbo o zaposlitvi.
Pogodbo o zaposlitvi podpišeta delavec s
posebnimi pooblastili, ki sklepa delovno razmerje, in guverner ali od njega
pooblaščena oseba, kot predstavnik delodajalca.
16. člen
Osnovna plača delavca s posebnimi
pooblastili se določi v razmerju do povprečne bruto osnovne plače, izplačane po
Kolektivni pogodbi Banke Slovenije za tekoči mesec. 
Osnovna plača generalnega sekretarja in
direktorja oddelka ne more biti nižja od najvišje osnovne plače namestnika
direktorja oddelka, povečane za 20 %. 
Osnovna plača svetovalca guvernerja ne more
biti nižja od najvišje osnovne plače namestnika direktorja oddelka. 
Osnovna plača direktorja službe ne more
biti nižja od najvišje osnovne plače namestnika direktorja oddelka.
17. člen
Dolžina letnega dopusta delavca s posebnimi
pooblastili se določa v pogodbi o zaposlitvi, pri čemer pa ta ne sme biti
krajši od letnega dopusta, ki bi delavcu s posebnimi pooblastili pripadal po
Kolektivni pogodbi Banke Slovenije.
18. člen
Svet Banke Slovenije lahko na predlog
guvernerja razreši delavca s posebnimi pooblastili pred potekom mandata iz
poslovnega razloga ali iz razloga nesposobnosti.
V primeru predčasne razrešitve iz
prejšnjega odstavka tega člena, mora Banka Slovenije delavcu s posebnimi pooblastili
ponuditi sklenitev pogodbe o zaposlitvi za delovno mesto, ki ustreza vrsti in
stopnji njegove strokovne izobrazbe in delovnim izkušnjam. V primeru, če
delavec s posebnimi pooblastili ne sprejme ponudbe za sklenitev nove pogodbe o
zaposlitvi za ustrezno delo in nedoločen čas, je upravičen do odpravnine,
delovno razmerje pa mu preneha v skladu z določili zakona, ki ureja delovna
razmerja.
Delavec s posebnimi pooblastili je v
primeru odpovedi pogodbe o zaposlitvi iz poslovnega razloga upravičen do
odpravnine po Kolektivni pogodbi Banke Slovenije.
V primeru, da je bil delavec s posebnimi
pooblastili razrešen iz krivdnih razlogov, Banka Slovenije začne postopek
odpovedi pogodbe o zaposlitvi v skladu z določili zakona, ki ureja delovna
razmerja.
19. člen
Delavcu s posebnimi pooblastili, ki mu je
prenehal mandat in ni bil ponovno imenovan, mora Banka Slovenije ponuditi
sklenitev nove pogodbe o zaposlitvi za delovno mesto, ki ustreza vrsti in
stopnji njegove izobrazbe in njegovim delovnim izkušnjam.
Delavec s posebnimi pooblastili, ki po
poteku mandata odkloni sklenitev pogodbe o zaposlitvi na delovnem mestu, ki
ustreza vrsti in stopnji njegove izobrazbe in delovnim izkušnjam, in mu zato
preneha delovno razmerje, pripada odpravnina v višini 6-kratnika njegove
povprečne mesečne bruto plače v zadnjih treh mesecih pred iztekom mandata.
Če je Svet BS dosedanjega delavca s
posebnimi pooblastili imenoval, da začasno opravlja dela in naloge delavca s
posebnimi pooblastili, mu odpravnina pripada, če mu preneha delovno razmerje z
dnem, ko preneha začasno opravljati dela in naloge delavca s posebnimi
pooblastili.
V primeru, da delovno razmerje preneha
zaradi upokojitve, pripada delavcu s posebnimi pooblastili ob odhodu v pokoj
odpravnina v skladu s Kolektivno pogodbo Banke Slovenije.
IV. SKUPNE DOLOČBE O PRAVICAH, OBVEZNOSTIH IN ODGOVORNOSTIH
ČLANOV SVETA BS IN DELAVCEV S POSEBNIMI POOBLASTILI
20. člen
Ne glede na določila Kolektivne pogodbe
Banke Slovenije, pripada članu Sveta Banke Slovenije in delavcu s posebnimi
pooblastili regres za letni dopust, najmanj v višini povprečnega regresa v
Banki Slovenije, izplačanega po Kolektivni pogodbi Banke Slovenije za tekoče
leto.
21. člen
Člani Sveta Banke Slovenije in delavci s
posebnimi pooblastili ne smejo biti lastniki delnic ali kupovati delnic bank,
hranilnic ali drugih oseb pod nadzorom Banke Slovenije.
Člani Sveta Banke Slovenije in delavci s
posebnimi pooblastili morajo Banki Sloveniji prijaviti vsak nakup ali prodajo
vrednostnih papirjev iz prejšnjega odstavka tega člena, če jih je opravil
njihov ožji družinski član.
Banka Slovenije hrani podatke o
uresničevanju pravic in obveznosti članov Sveta Banke Slovenije in delavcev s
posebnimi pooblastili iz tega člena kot zaupne podatke, ki jih razkrije samo na
zahtevo sodišča ali organov pregona v okviru sodnega postopka ali s
privoljenjem člana Sveta Banke Slovenije oziroma delavca s posebnimi
pooblastili.
Svet Banke Slovenije lahko z internim aktom
določi način in postopek poročanja o obveznostih članov Sveta Banke Slovenije
in delavcev s posebnimi pooblastili po tem členu.
22. člen
Članu Sveta BS ne pripada pravica do
odpravnine, če je bil razrešen iz razloga po 39. členu ZBS. Delavcu s posebnimi
pooblastili ne pripada pravica do odpravnine, če je sam odpovedal pogodbo o
zaposlitvi, oziroma, če mu je delovno razmerje prenehalo iz krivdnih razlogov.

Pravilnik o pravicah, obveznostih in
odgovornostih članov Sveta Banke Slovenije in delavcev s posebnimi pooblastili
Banke Slovenije (Uradni list RS, št. 41/14) vsebuje naslednje prehodne in
končne določbe:
»V. PREHODNE IN KONČNE DOLOČBE
23. člen
Po izteku mandata pooblaščene osebe na
delovnem mestu strateški analitik, se to delovno mesto ukine, naloge pa se, v
obsegu, kot je potrebno, prerazporedijo na ostale zaposlene.
24. člen
Ta pravilnik prične veljati 1. julija
2014.
Z dnem
uveljavitve tega pravilnika preneha veljati Pravilnik o pravicah, obveznostih
in odgovornostih članov Sveta Banke Slovenije in delavcev s posebnimi
pooblastili Banke Slovenije (Uradni list RS, št. 66/06, 6/10 in 65/13).«.

Pravilnik o spremembah Pravilnika o pravicah,
obveznostih in odgovornostih članov Sveta Banke Slovenije in delavcev s
posebnimi pooblastili Banke Slovenije (Uradni list RS, št. 71/14) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pravicah, obveznostih in odgovornostih članov Sveta Banke
Slovenije in delavcev s posebnimi pooblastili Banke Slovenije (Uradni list RS,
št. 94/14) vsebuje naslednjo končno določbo: 
»4. člen
Ta pravilnik prične veljati naslednji dan
po podpisu.«.

Pravilnik o spremembah in dopolnitvah
Pravilnika o pravicah, obveznostih in odgovornostih članov Sveta Banke
Slovenije in delavcev s posebnimi pooblastili Banke Slovenije (Uradni list RS,
št. 53/16) vsebuje naslednjo končno določbo:
»4. člen
Ta pravilnik prične veljati naslednji dan
po objavi.«.

Pravilnik o spremembah in dopolnitvah
Pravilnika o pravicah, obveznostih in odgovornostih članov Sveta Banke
Slovenije in delavcev s posebnimi pooblastili Banke Slovenije (Uradni list RS,
št. 9/17) vsebuje naslednjo končno določbo:
»2. člen
Ta pravilnik začne veljati naslednji dan po
objavi.«.

Pravilnik o spremembah in dopolnitvah
Pravilnika o pravicah, obveznostih in odgovornostih članov Sveta Banke
Slovenije in delavcev s posebnimi pooblastili Banke Slovenije (Uradni list RS,
št. 58/18) vsebuje naslednjo končno določbo:
»7. člen
Ta pravilnik začne veljati naslednji dan po
objavi.«.

Pravilnik
o spremembah in dopolnitvah Pravilnika o pravicah, obveznostih in odgovornostih
članov Sveta Banke Slovenije in delavcev s posebnimi pooblastili Banke
Slovenije (Uradni list RS, št. 191/20)
vsebuje naslednjo končno določbo:
»3. člen
Ta pravilnik začne veljati naslednji dan po
objavi.«.