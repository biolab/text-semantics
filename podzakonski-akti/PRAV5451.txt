I. SPLOŠNA DOLOČBA
1. člen
Ta pravilnik ureja postopek pridobitve in izgube statusa
pravne osebe, ki deluje v javnem interesu na področju spodbujanja razvoja
turizma (v nadaljevanju: status) in vsebino evidence pravnih oseb, ki so
pridobile status (v nadaljnjem besedilu: evidenca).
II. POSTOPEK PRIDOBITVE STATUSA
2. člen
Pravna oseba, ki želi pridobiti status, vloži vlogo za
pridobitev statusa (v nadaljnjem besedilu: vloga) pri ministrstvu, pristojnem
za turizem (v nadaljnjem besedilu: ministrstvo). 
Vloga mora vsebovati zahtevek za pridobitev statusa na
nacionalni ravni ali v okviru turističnega območja, ustrezne podatke iz 14.
člena tega pravilnika, ki se vpisujejo v evidenco in druge podatke, ki jih mora
vsebovati vsaka vloga v upravnem postopku.
3. člen
K vlogi za pridobitev statusa na nacionalni ravni, je treba
priložiti naslednje listine: 
-       
odločbo o registraciji društva ali izpisek iz ustreznega registra
pravnih oseb, 
-       
ustanovitveni oziroma temeljni akt pravne osebe, 
-       
poslovno poročilo ali poročilo o delu pravne osebe za zadnji dve
koledarski leti, iz katerega so razvidni izvedeni programi, projekti in druge
aktivnosti za uresničevanje namena in ciljev, ki so v javnem interesu ter obseg
porabljenih sredstev za te namene, 
-       
poslovni načrt ali program dela pravne osebe za tekoče koledarsko leto, 
-       
program delovanja pravne osebe za čas trajanja statusa, 
-       
reference, ki izkazujejo pomembne dosežke pravne osebe na področju
spodbujanja razvoja turizma.
4. člen
K vlogi za pridobitev statusa v okviru turističnega območja
je treba priložiti listine iz prejšnjega člena in soglasje občin v okviru tega
turističnega območja k pridobitvi statusa. 
Pravne osebe, ki jih ustanovijo ali soustanovijo občine z
namenom spodbujanja razvoja turizma v okviru turističnega območja in je njihova
osnovna dejavnost skupno načrtovanje, oblikovanje in trženje turistične ponudbe
turističnega območja, morajo k vlogi za pridobitev statusa v okviru
turističnega območja priložiti listine iz prve, druge, četrte in pete alinee
prejšnjega člena.
5. člen
Če vloga ne vsebuje vseh podatkov in listin iz 2. in 3.
oziroma 4. člena tega pravilnika, ministrstvo pozove pravno osebo, da vlogo
dopolni oziroma predloži manjkajoče listine v roku tridesetih dni. 
Če pravna oseba vloge ne dopolni v roku iz prejšnjega
odstavka, ministrstvo vlogo zavrže in jo vrne pravni osebi s celotno
dokumentacijo.
6. člen
Popolno vlogo obravnava komisija, ki jo imenuje minister,
pristojen za turizem (v nadaljnjem besedilu: minister). 
Komisija prouči, ali pravna oseba izpolnjuje predpisane
pogoje za pridobitev statusa in svoje mnenje v pisni obliki posreduje ministru.
7. člen
Minister na podlagi mnenja komisije izda odločbo o podelitvi
statusa oziroma o zavrnitvi vloge v tridesetih dneh po prejemu popolne vloge.
8. člen
Pravna oseba, ki je pridobila status mora o vseh spremembah v
zvezi s svojim statusom oziroma v zvezi s pogoji za pridobitev statusa takoj
obvestiti ministrstvo. 
Ministrstvo lahko kadarkoli, na lastno pobudo ali na pobudo
občine, ki je dala soglasje k pridobitvi statusa, preveri ali pravna oseba še
izpolnjuje pogoje za pridobitev statusa.
III. PODALJŠANJE STATUSA
9. člen
Pravna oseba, ki želi podaljšati status, mora najkasneje šest
mesecev pred iztekom petletnega roka veljavnosti statusa pri ministrstvu
vložiti vlogo za podaljšanje statusa. Za vlogo za podaljšanje statusa in za
izvedbo postopka preverjanja izpolnjevanja pogojev za podaljšanje statusa se
primerno uporabljajo določbe 2. do 6. člena tega pravilnika.
10. člen
Po izvedbi postopka preverjanja izpolnjevanja pogojev za
podaljšanje statusa izda minister odločbo o podaljšanju statusa za novo obdobje
petih let oziroma o zavrnitvi vloge in odvzemu statusa.
IV. ODVZEM STATUSA
11. člen
Pravni osebi se odvzame status: 
-       
če preneha obstajati, 
-       
če ne izpolnjuje več pogojev za pridobitev statusa.
12. člen
Odločbo o odvzemu statusa izda minister po uradni dolžnosti.
V. EVIDENCA
13. člen
Ministrstvo vodi evidenco pravnih oseb, ki so pridobile
status ločeno: 
-       
za pravne osebe, ki so pridobile status na nacionalni ravni, 
-       
za pravne osebe, ki so pridobile status v okviru turističnega območja, 
-       
za pravne osebe, ki so pridobile status v okviru turističnega območja in
so jih ustanovile ali soustanovile občine z namenom spodbujanja razvoja turizma
v okviru turističnega območja in je njihova osnovna dejavnost skupno
načrtovanje, oblikovanje in trženje turistične ponudbe turističnega območja. 
Podatki, vpisani v evidenco so javni.
14. člen
V evidenco se vpišejo naslednji podatki: 
-       
datum in zaporedna številka vpisa, 
-       
ime oziroma firma pravne osebe, 
-       
sedež pravne osebe (kraj, ulica in hišna številka), 
-       
številka in datum odločbe o podelitvi statusa, 
-       
številka in datum odločbe o podaljšanju statusa, 
-       
številka in datum odločbe o odvzemu statusa, 
-       
razlog za odvzem statusa.
VI. KONČNA DOLOČBA
15. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 017-72/2003
Ljubljana, dne 17. avgusta 2004.
EVA 2004-2111-0023
dr. Matej Lahovnik l. r. 
Minister 
za gospodarstvo