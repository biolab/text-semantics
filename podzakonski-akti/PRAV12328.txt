I. SPLOŠNE DOLOČBE
1. člen
(vsebina)
(1) Ta akt določa metodologijo za
pripravo triletnih naložbenih načrtov (v nadaljnjem besedilu: naložbeni načrt)
operaterja prenosnega sistema zemeljskega plina (v nadaljnjem besedilu:
operater prenosnega sistema) in preverjanje ter ocenitev naložbenega načrta s
strani Agencije za energijo (v nadaljnjem besedilu: agencija).
(2) S tem aktom se določajo:
-       
metodološke osnove za ocenjevanje in vrednotenje naložb;
-       
postopki in roki za pripravo naložbenega načrta in njegovo posredovanje
agenciji v preveritev in oceno;
-       
obvezna vsebina naložbenega načrta;
-       
merila za ugotavljanje učinkovitosti naložb;
-       
postopki za ocenjevanje naložbenega načrta in odločanje o obsegu naložb;
-       
poročilo o izvajanju naložbenega načrta.
(3) Ta akt določa usmeritve, ki jih je
operater prenosnega sistema dolžan upoštevati pri pripravi naložbenega načrta,
in merila, ki jih agencija upošteva pri preverjanju in ocenjevanju naložbenega
načrta.
2. člen
(pomen izrazov)
Izrazi, uporabljeni v tem aktu, imajo
naslednji pomen:

-       
  diskontiranje:

je postopek za pretvarjanje prihodnjih denarnih vrednosti
  v primerljivo sedanjo vrednost s pomočjo diskontne stopnje;
 


-       
  diskontna stopnja:

je letna odstotna mera, po kateri se sedanja vrednost
  denarne enote v naslednjih letih zmanjšuje s časom. Izraža ovrednotenje
  prihodnjih stroškov in koristi v primerjavi s sedanjimi;
 


-       
  ekonomska doba:

je obdobje, za katero se ugotavlja in analizira učinke
  naložbe in zajema čas od začetka gradnje do aktivacije naložbe ter poskusnega
  obratovanja in čas trajanja rednega obratovanja s predpisano standardno
  kakovostjo;
 


-       
  ekonomska interna stopnja donosnosti:

je kazalnik družbeno-ekonomske donosnosti projekta, ko se
  v izračunih ekonomske ocene uspešnosti projekta upoštevajo tudi posredni
  učinki projekta;
 


-       
  finančna interna stopnja donosnosti:

je kazalnik finančno-tržne donosnosti projekta, pri čemer
  se v izračunih finančne ocene uspešnosti projekta vrednosti izrazijo z
  dejanskimi tržnimi cenami;
 


-       
  količnik relativne koristnosti:

je razmerje med sedanjo vrednostjo vseh koristi projekta
  in sedanjo vrednostjo stroškov;
 


-       
  naložba:

je vlaganje v neopredmetena in opredmetena sredstva, ki
  bodo v skladu z določbami akta, ki ureja metodologijo za določitev
  regulativnega okvira za prenos zemeljskega plina, po prenosu v uporabo
  vključena v regulativno bazo sredstev, in predstavlja aktivnost operaterja
  prenosnega sistema v širitev prenosnega sistema oziroma v povečanje ali
  ohranjanje zanesljivosti obratovanja ter vlaganje v druge neenergetske
  naložbe;
 


-       
  neto sedanja vrednost:

je razlika med diskontiranim tokom vseh koristi in vseh
  stroškov naložbe;
 


-       
  plinovodni objekt:

je objekt ali naprava, ki je pomembna za obratovanje
  plinovodov; to so lahko čistilne postaje, kompresorske postaje, dispečerski
  center, merilno-regulacijske postaje, regulacijske postaje, merilne postaje,
  naprave za katodno zaščito, pomožni rezervoarji, sekcijske zaporne postaje,
  telekomunikacijsko omrežje, namenjeno obratovanju plinovoda, tlačne posode
  ter drugi postroji in naprave;
 


-       
  vrednost naložbe:

so vsi naložbeni izdatki in vložki v denarju in stvareh,
  ki v skladu z določbami akta, ki ureja metodologijo za določitev
  regulativnega okvira za prenos zemeljskega plina, lahko po prenosu v uporabo
  vključujejo v vrednost regulirane baze sredstev.

II. METODOLOŠKE OSNOVE ZA OCENJEVANJE IN VREDNOTENJE
NALOŽB
3. člen
(metodološke osnove)
(1) Pri ocenjevanju in vrednotenju
naložb agencija naložbeni načrt ocenjuje z vidika vpliva naložbenega načrta na
stroške in prihodke operaterja prenosnega sistema in koristi naložb za
odjemalce zemeljskega plina.
(2) Ocenjevanje in vrednotenje naložb
temelji na analizi stroškov in koristi naložb in merilih razpoložljivosti virov
financiranja, finančnih merilih, ekonomskih merilih, merilih zanesljivosti
oskrbe in razvojnih merilih, kot je določeno s tem aktom.
III. POSTOPKI IN ROKI ZA PRIPRAVO NALOŽBENEGA NAČRTA IN
NJEGOVO POSREDOVANJE AGENCIJI V PREVERITEV IN OCENO
4. člen
(priprava naložbene dokumentacije)
(1) Naložbeni načrt mora biti izdelan
strokovno in skrbno.
(2) Vse denarne vrednosti v naložbenem
načrtu morajo biti izražene v EUR brez DDV.
(3) Naložbeni načrt ne vključujejo
naložb, za katere je predvidena ali je že bila podana vloga za izvzetje oziroma
je bila izdana odločba o izvzetju.
(4) Naložbeni načrt mora vsebovati vse
naložbe v različnih fazah izvedbe, ki se bodo izvajale v naslednjih treh letih
oziroma bo morala zanje biti v tem obdobju zagotovljena finančna pokritost.
Triletno obdobje, ki je obravnavano v naložbenem načrtu, je obdobje treh let,
ki se prične s koledarskim letom, ki sledi letu, v katerem operater prenosnega
sistema agenciji predloži naložbeni načrt.
(5) Operater prenosnega sistema
pripravi seznam s prioritetnim vrstnim redom vseh naložb iz prejšnjega odstavka
(v nadaljnjem besedilu: seznam naložb). Podrobnejšo vsebino seznama naložb
določa 10. člen tega akta.
5. člen
(časovni roki in posredovanje agenciji)
(1) Operater prenosnega sistema vsako
leto najkasneje do 1. junija predloži agenciji naložbeni načrt kot prilogo
k desetletnemu razvojnemu načrtu omrežja (v nadaljnjem besedilu: desetletni
razvojni načrt) in v njem podrobneje predstavi naložbe, ki jih bo izvedel v
naslednjih treh letih in so zajete tudi v desetletnem razvojnem načrtu.
(2) Operater prenosnega sistema
predloži agenciji naložbeni načrt v natisnjenem izvodu in v elektronski obliki,
ki omogoča računalniško obdelavo.
6. člen
(objava naložbenih načrtov)
Agencija na svoji spletni strani oziroma v
letnem poročilu objavi javne podatke in informacije iz naložbenega načrta in
poročilo o realizaciji najpomembnejših projektov, razen podatkov in informacij,
ki imajo naravo poslovne skrivnosti v skladu z zakonodajo s področja
gospodarskih družb.
IV. OBVEZNA VSEBINA NALOŽBENEGA NAČRTA
7. člen
(opredelitev naložb)
(1) Za namene tega akta se naložbe
delijo glede na tip, vrsto, vplivno območje in fazo izvedbe.
(2) Tip naložbe opredeljuje naslednje
kategorije infrastrukture zemeljskega plina in drugih naložb:
-       
plinovodi (prenosni, priključni, povezovalni in drugi);
-       
plinovodni objekti, oprema in inštalacije, ki so bistvenega pomena za
varno in učinkovito upravljanje prenosnega sistema;
-       
ostale naložbe, med katere sodijo tudi neenergetske naložbe.
(3) Vrste naložbe so:
-       
naložbe v širitev prenosnega sistema, ki pomeni novogradnjo, ki je prva
graditev plinovodov in pripadajočih objektov, in je povezana s pridobitvijo
zemljišča oziroma pravice uporabe, ustrezne projektne dokumentacije in gradbenega
dovoljenja;
-       
naložbe v povečanje obratovalne zanesljivosti prenosnega sistema, ki
vključujejo naložbe v obnove, rekonstrukcije, prestavitve, posodobitve,
opustitve, naložbe v izboljšanje kakovosti obratovanja, naložbe za namen
interoperabilnosti in sistemske zanke;
-       
ostale naložbe, med katere sodijo tudi neenergetske naložbe.
(4) Glede na vplivno območje se naložbe
delijo na:
-       
naložbe v notranje omrežje, ki imajo vpliv na delovanje prenosnega
sistema znotraj državnih meja;
-       
čezmejne naložbe, ki so razen za Republiko Slovenijo pomembne vsaj še za
eno sosednjo državo, oziroma naložbe v notranje omrežje, ki vplivajo na obseg
razpoložljivosti čezmejnih zmogljivosti;
-       
naložbe skupnega evropskega interesa, ki jim je Evropska Komisija
podelila status »projekti skupnega interesa« z namenom njihovega prispevka k
ciljem evropske energetske politike.
(5) Glede na fazo izvedbe se naložbe
delijo na:
-       
naložbe v gradnji, ki so naložbe, za katere je bila na osnovi
investicijske dokumentacije sprejeta in potrjena končna naložbena odločitev,
faza načrtovanja je zaključena, gradnja pa se že izvaja;
-       
naložbe v pripravi: so naložbe, za katere je začetek gradnje predviden v
naslednjih treh letih;
-       
naložbe v načrtovanju: so naložbe v študije, lokacijsko in investicijsko
dokumentacijo ter druge naložbe, ki bodo v triletnem obdobju še v fazi
načrtovanja, začetek gradnje pa v tem obdobju ni predviden.
8. člen
(vsebina)
Obvezna vsebina naložbenih načrtov zajema:
-       
izhodišča pri pripravi naložbenega načrta ter namen in cilje oziroma
strategije naložb iz naložbenega načrta;
-       
izračun skupnih virov financiranja, ki jih bo operater prenosnega
sistema uporabil za financiranje naložb v naslednjem triletnem obdobju;
-       
seznam naložb po prioritetnem vrstnem redu;
-       
razkritje kriterijev za določitev prioritetnega vrstnega reda izvajanja
naložb;
-       
predstavitev naložb v pripravi;
-       
poročilo o izvajanju naložbenega načrta.
9. člen
(razkritje virov financiranja)
(1) Operater prenosnega sistema vire
financiranja, ki jih bo uporabil za financiranje naložb iz naložbenega načrta,
prikaže tako, da razkrije:
-       
amortizacijo naložb;
-       
druge namenske vire za financiranje naložb;
-       
prejemke od odplačne odtujitve naložb;
-       
čisti poslovni izid, ki ga bo operater prenosnega sistema namenil za
financiranje naložb;
-       
najem novih kreditov za financiranje naložb in
-       
odplačilo glavnic obstoječih, že najetih kreditov za financiranje
naložb, ki se upošteva kot odbitna postavka.
(2) Tabelo za izračun in razkritje
virov financiranja naložb, skupaj z navodili za izpolnjevanje, določa Priloga
I, ki je sestavni del tega akta.
10. člen
(seznam naložb)
(1) Operater prenosnega sistema v
seznamu naložb razkrije vse naložbe (naložbe v gradnji, naložbe v pripravi in
naložbe v načrtovanju) po prioritetnem vrstnem redu in za posamezno naložbo
opredeli:
-       
naziv naložbe oziroma tehnično-tehnološko opredelitev naložbe;
-       
enolično identifikacijsko oznako naložbe oziroma projekta (obvezno samo
za naložbe v plinovode, plinovodne objekte, opremo in inštalacije);
-       
tip in vrsto naložbe, vplivno območje in fazo izvedbe posamezne naložbe,
v skladu z določbami 7. člena tega akta;
-       
skupno načrtovano vrednost naložbe, skupno že porabljena sredstva za
naložbo ter načrtovana vlaganja v naslednjem triletnem obdobju.
(2) Operater prenosnega sistema
pripravi seznam naložb v skladu z navodili, določenimi v Prilogi II, ki je sestavni
del tega akta.
11. člen
(prioritetni vrstni red naložb)
(1) Operater prenosnega sistema v
seznamu naložb razvrsti naložbe po prioritetnem vrstnem redu od najbolj
prioritetne do najmanj prioritetne naložbe.
(2) Operater prenosnega sistema
podrobno navede in utemelji kriterije, ki jih je uporabil za določitev
prioritetnega vrstnega reda naložb.
12. člen
(predstavitev naložb v pripravi)
(1) Operater prenosnega sistema v
naložbenem načrtu podrobneje prikaže naložbe v pripravi, ki se nanašajo na
širitev prenosnega sistema in na povečanje obratovalne zanesljivosti prenosnega
sistema.
(2) Operater prenosnega sistema
razvrsti naložbe iz prvega odstavka tega člena glede na vrednosti naložb, in
sicer na:
-       
naložbe z vrednostjo do pet milijonov eurov;
-       
naložbe z vrednostjo med pet in 25 milijonov eurov;
-       
naložbe z vrednostjo nad 25 milijonov eurov.
(3) Operater prenosnega sistema
podrobneje prikaže podatke, izračune in rezultate analiz skladno s Prilogo III,
ki je sestavni del tega akta.
(4) Pri izračunu finančnih kazalnikov
se uporablja finančna diskontna stopnja, ki je enaka tehtanemu povprečnemu
strošku kapitala v skladu z določbami akta, ki ureja metodologijo za določitev
regulativnega okvira za prenos zemeljskega plina. Ne glede na prejšnji stavek
se pri naložbah skupnega interesa pri izračunu finančnih kazalnikov uporabi
finančna diskontna stopnja, ki je enaka finančni diskontni stopnji, določeni v
skladu z metodologijo Evropske mreže operaterjev prenosnih sistemov za plin (v
nadaljnjem besedilu: ENTSO za plin) in znaša najmanj štiri odstotke. 
(5) Pri izračunu ekonomskih kazalnikov
se uporabi družbena diskontna stopnja, ki je enaka družbeni diskontni stopnji,
določeni v skladu z metodologijo ENTSO za plin in znaša najmanj štiri odstotke.
(6) Za namen tega akta se za iste tipe
naložb upošteva enaka ekonomska doba.
(7) Za naložbe, ki so za dosego ciljev
oziroma ekonomske upravičenosti med seboj tako soodvisne, da bi se jih lahko
obravnavalo kot eno naložbo z več izvedbenimi fazami, se vrednosti naložb za
namen določitve potrebne vsebine naložbenih načrtov seštevajo.
13. člen
(naložbe skupnega interesa)
Za naložbe skupnega interesa operater
prenosnega sistema dodatno priloži še analizo stroškov in koristi (v nadaljnjem
besedilu: CBA analiza), izdelano v skladu z metodologijo ENTSO za plin.
V. MERILA ZA UGOTAVLJANJE UČINKOVITOSTI NALOŽB
14. člen
(uporabljena merila)
Merila, ki jih agencija uporablja pri
ocenjevanju naložbenega načrta in ugotavljanju učinkovitosti naložb, so:
-       
razpoložljivost virov financiranja;
-       
finančna merila;
-       
ekonomska merila;
-       
merila zanesljivosti oskrbe;
-       
razvojna merila.
15. člen
(razpoložljivost virov financiranja)
(1) Agencija pri ocenjevanju
naložbenega načrta ugotavlja, ali je skupna vrednost naložb usklajena z
razpoložljivimi viri financiranja iz prvega odstavka 9. člena tega akta.
(2) Če operater prenosnega sistema, ne
glede na prejšnji odstavek, predloži naložbeni načrt, ki presega razpoložljive
vire financiranja iz prvega odstavka 9. člena tega akta (presežne naložbe), v
naložbenem načrtu podrobno razkrije zneske dejanskega reguliranega donosa na
sredstva za zadnja tri leta pred oddajo naložbenega načrta in zneske iz teh
dejanskih reguliranih donosov na sredstva, ki jih je operater prenosnega
sistema porabil za financiranje naložb. V tem primeru se šteje, da je
razpoložljivost virov financiranja ustrezna.
16. člen
(finančna merila)
(1) S finančnimi merili agencija
presoja učinke, ki jih naložba prinaša operaterju prenosnega sistema.
(2) Osnova za izračun finančnih meril
za ugotavljanje učinkovitosti naložbe je finančna analiza naložbe (finančni
gotovinski tok). Pri izračunih dinamičnih meril se uporablja metoda
diskontiranja.
(3) Kazalniki finančnih meril so
finančna neto sedanja vrednost (NSVf), finančna interna stopnja
donosnosti (ISDf) in finančni količnik relativne koristnosti (K/Sf).
(4) Agencija pri ocenjevanju
naložbenega načrta ugotavlja finančno upravičenost naložb v pripravi, ki se
nanašajo na širitev prenosnega sistema in katerih naložbena vrednost presega
pet milijonov evrov.
(5) Naložbeni načrt je finančno
upravičen, če je za naložbe iz prejšnjega odstavka finančna neto sedanja
vrednost (NSVf) večja od nič, finančna interna stopnja donosnosti
(ISDf) je večja od finančne diskontne stopnje iz četrtega odstavka
12. člena tega akta, finančni količnik relativne koristnosti (K/Sf)
pa je večji od ena.
17. člen
(ekonomska merila)
(1) Z ekonomskimi merili agencija
presoja učinke, ki jih naložba prinaša operaterju prenosnega sistema in drugim
subjektom. Ekonomska merila poleg neposrednih učinkov (stroškov in koristi)
vključujejo tudi posredne vplive na družbo kot celoto (na primer vpliv na
okolje, varnost in zdravje).
(2) Osnova za izračun ekonomskih meril
za ugotavljanje učinkovitosti naložbe je ekonomska analiza (ekonomski tok). Pri
izračunih dinamičnih meril se uporablja metoda diskontiranja.
(3) Kazalniki ekonomskih meril so
ekonomska neto sedanja vrednost (NSVe), ekonomska interna stopnja
donosnosti (ISDe) in ekonomski količnik relativne koristnosti (K/Se).
(4) Agencija pri ocenjevanju
naložbenega načrta ugotavlja ekonomsko upravičenost naložb v pripravi, ki se
nanašajo na širitev prenosnega sistema in katerih naložbena vrednost presega 25
milijonov eurov.
(5) Naložbeni načrt je ekonomsko
upravičen, če je za naložbe iz prejšnjega odstavka ekonomska neto sedanja
vrednost (NSVe) večja od nič, ekonomska interna stopnja donosnosti
(ISDe) je večja od družbene diskontne stopnje iz petega odstavka 12.
člena tega akta, ekonomski količnik relativne koristnosti (K/Se) pa
je večji od ena.
18. člen
(merila zanesljivosti oskrbe)
(1) Z merili zanesljivosti oskrbe
agencija ugotavlja pomembnost naložbe za povišanje infrastrukturnega standarda
(N-1) oziroma ali naložba zmanjšuje kritična tveganja, opredeljena v veljavni
zadnji Oceni tveganj, ki vplivajo na zanesljivost oskrbe z zemeljskim plinom v
RS (v nadaljnjem besedilu: ocena tveganj). 
(2) Z merili zanesljivosti oskrbe
agencija presoja naložbe v povečanje obratovalne zanesljivosti prenosnega
sistema, ki so v fazi priprave in katerih naložbena vrednost presega pet
milijonov eurov. 
(3) Naložbeni načrt je skladen z
merili zanesljivosti oskrbe, če naložbe iz prejšnjega odstavka izkazujejo
bistveno povišanje infrastrukturnega standarda (N-1), zlasti dokler je le-ta
manjši od 100 odstotkov, oziroma če bistveno zmanjšujejo kritična tveganja,
opredeljena v oceni tveganj.
(4) Pri presoji upravičenosti iz
prejšnjega odstavka agencija smiselno upošteva tudi vrednost naložbe.
19. člen
(razvojna merila)
(1) Z razvojnimi merili agencija
ugotavlja dodatne razvojne elemente oziroma prispevke, ki jih ima določena naložba
v državnem, regijskem ali čezmejnem prostoru. Izkazujejo se z usklajenostjo z
desetletnim razvojnim načrtom oziroma desetletnim razvojnim načrtom omrežja za
Evropsko unijo.
(2) Z razvojnimi merili agencija
ocenjuje tudi usklajenost naložb z rezultati javnega posvetovanja, ki ga izvede
agencija. Agencija ugotavlja zlasti usklajenost ponudbe in povpraševanja po
prenosnih zmogljivosti v kratkoročnem in srednjeročnem obdobju.
(3) Pri čezmejnih naložbah agencija
ugotavlja tudi vpliv naložbe na izkoriščenost obstoječe energetske
infrastrukture, predvsem na izkoriščenost zmogljivosti relevantnih točk prenosnega
sistema kot tudi ostale povezane energetske infrastrukture. Agencija vpliv
naložbe oceni kot »nevtralen«, »pozitiven« ali »negativen«. Kazalnik, ocenjen
kot nevtralen, ima zanemarljiv vpliv na izkoriščenost obstoječe infrastrukture.
Pozitiven vpliv na obstoječo infrastrukturo je podan, ko se pričakuje, da bo
nova naložba razbremenila eno ali več relevantnih točk, ki so občasno, pogosto
ali vedno pogodbeno ali tudi fizično prezasedene. Negativen vpliv na obstoječo
energetsko infrastrukturo je podan, ko se pričakuje, da bo nova naložba
preusmerila tokove zemeljskega plina, tako da bo bistveno zmanjšala zakup
prenosnih zmogljivosti na tistih relevantnih točkah, v katerih se pogodbena
prezasedenost ne pojavlja.
(4) Za naložbe skupnega evropskega
interesa agencija ugotavlja, ali je naložba uvrščena na veljavni seznam projektov
skupnega interesa pri Evropski Komisiji in usklajenost priložene CBA analize z metodologijo
ENTSO za plin. Agencija oceni tudi, ali vrednosti kazalnikov iz CBA analize
upravičujejo izvedbo naložbe.
(5) Naložbeni načrt je skladen z
razvojnimi merili, če so izpolnjeni naslednji pogoji:
-       
vse naložbe so usklajene z naložbami iz predloženega desetletnega
razvojnega načrta in z rezultati javnega posvetovanja;
-       
vpliv na izkoriščenost obstoječe energetske infrastrukture za naložbe v
notranje omrežje in čezmejne naložbe je ocenjen kot »nevtralen« ali kot
»pozitiven«;
-       
čezmejne naložbe in naložbe skupnega evropskega interesa so usklajene z
naložbami iz desetletnega razvojnega načrta omrežja za Evropsko unijo;
-       
naložbe skupnega evropskega interesa so uvrščene na veljavni seznam
projektov skupnega interesa pri Evropski Komisiji, CBA analiza je narejena v
skladu z metodologijo ENTSO za plin, vrednosti kazalnikov pa upravičujejo
izvedbo naložbe.
VI. POSTOPKI ZA OCENJEVANJE NALOŽBENEGA NAČRTA IN
ODLOČANJE O OBSEGU NALOŽB
20. člen
(ocena naložbenega načrta)
(1) Agencija presoja skladnost vsebine
in oblike naložbenega načrta z določbami tega akta.
(2) Agencija lahko v postopku
ocenjevanja naložbenega načrta od operaterja prenosnega sistema zahteva dodatna
pojasnila, izračune, analize ali dokazila o posamezni naložbi iz naložbenega
načrta. Operater prenosnega sistema mora agenciji zahtevano dokumentacijo
posredovati v zahtevanem roku.
(3) Če agencija po izvedenem postopku
ocenjevanja naložbenega načrta in proučitve desetletnega razvojnega načrta izda
soglasje k desetletnemu razvojnemu načrtu, se šteje, da je naložbeni načrt
pozitivno ocenjen. Naložbe iz naložbenega načrta, ki je priložen k zadnjemu
desetletnemu razvojnemu načrtu, h kateremu je agencija dala soglasje, so
podlaga za določitev načrtovanih upravičenih stroškov operaterja prenosnega
sistema. Če naložbeni načrt, h kateremu je agencija dala soglasje, ne vsebuje
načrtovanih naložb za vsa leta regulativnega obdobja, mora operater prenosnega
sistema na poziv agencije v postopku določitve regulativnega okvira predložiti
seznam in predstavitev naložb za manjkajoča leta skladno z 12. členom tega
akta.
(4) Agencija lahko od operaterja
prenosnega sistema zahteva, da desetletni razvojni načrt oziroma naložbeni
načrt za njegova prva tri leta spremeni oziroma dopolni. V tem primeru mora
operater prenosnega sistema ustrezno spremenjen oziroma dopolnjen desetletni
razvojni načrt oziroma naložbeni načrt agenciji predložiti najkasneje v roku
dveh mesecev od prejema zahteve agencije.
(5) Če operater prenosnega sistema
desetletnega razvojnega načrta oziroma naložbenega načrta ne spremeni ali
dopolni v skladu z zahtevami agencije ali se na poziv agencije ne odzove,
agencija zavrne izdajo soglasja k desetletnemu razvojnemu načrtu.
VII. POROČILO O IZVAJANJU NALOŽBENEGA NAČRTA
21. člen
(namen in vsebina poročila)
(1) Operater prenosnega sistema za
namene spremljanja in ocenjevanja izvajanja desetletnega razvojnega načrta, ki
ga agencija izvaja v skladu z 201. členom Energetskega zakona (Uradni list RS,
št. 17/14), v naložbeni načrt vključi tudi poročilo o izvajanju naložbenega
načrta v preteklem letu (v nadaljnjem besedilu: poročilo).
(2) Poročilo zajema izvajanje naložb
iz predhodnih naložbenih načrtov, potrjenih s strani agencije.
(3) Poročilo podaja podrobnejši prikaz
naložbenih aktivnosti v koledarskem letu pred izdajo naložbenega načrta,
naložbene aktivnosti v predhodnih letih pa povzema zgolj informativno, kot je
potrebno za razumevanje poteka naložb.
(4) Operater prenosnega sistema mora v
poročilu zagotoviti korelacijo posamezne naložbe z registrom sredstev, ki ga
uporablja za namene računovodenja.
(5) Poročilo vsebuje:
-       
izsledke primerjav časovnega načrta naložb v gradnji ali izvajanju s
časovnim načrtom, predvidenim v naložbenem načrtu (nadziranje izvajanja
časovnega načrta);
-       
primerjavo dejanske vrednosti naložbe v gradnji ali izvajanju in porabe
finančnih sredstev s predvideno v naložbenem načrtu;
-       
ugotovitve primerjav dejanskih rezultatov v obliki finančnih kazalnikov
s tistimi iz naložbenega načrta;
-       
opis z razlago vzrokov in posledic morebitnih časovnih, finančnih ali drugih
odmikov od načrtovanih vrednosti in predstavitev ukrepov, s katerimi se bodo
odmiki odpravili.

Priloga
I: Izračun in razkritje virov financiranja naložb
Priloga
II: Seznam naložb
Priloga
III: Naložbe v pripravi

Akt o metodologiji za pripravo in ocenitev
naložbenega načrta operaterja prenosnega sistema zemeljskega plina (Uradni list
RS, št. 9/15) vsebuje naslednjo končno določbo:
»VIII. KONČNA DOLOČBA
22. člen
(uveljavitev akta)
Ta akt začne veljati naslednji dan po
objavi v Uradnem listu Republike Slovenije.«.

Akt o spremembah Akta o metodologiji za
pripravo in ocenitev naložbenega načrta operaterja prenosnega sistema
zemeljskega plina (Uradni list RS, št. 16/18) vsebuje naslednjo končno določbo:
»KONČNA DOLOČBA
7. člen
Ta akt začne veljati naslednji dan po
objavi v Uradnem listu Republike Slovenije.«.