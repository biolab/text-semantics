I. UVODNE DOLOČBE
1. člen
(1) S tem sklepom Republika Slovenija
uskladi delovanje javnega zavoda Narodna galerija (v nadaljnjem besedilu:
zavod) z določbami zakona o uresničevanju javnega interesa za kulturo (Uradni
list RS, št. 96/02 – v nadaljnjem besedilu: ZUJIK), ureja njegov status,
razmerja med ustanoviteljem in zavodom ter temeljna vprašanja glede
organizacije, dejavnosti in načina financiranja zavoda.
(2) Ustanovitelj zavoda je Republika
Slovenija. Ustanoviteljske pravice in obveznosti Republike Slovenije izvaja
Vlada Republike Slovenije.
2. člen
Narodno galerijo je ustanovila skupina
vodilnih slovenskih intelektualcev 18. septembra 1918 kot društvo. Njeno
začetno zbirko so sestavili iz štirih obstoječih umetnostnih zbirk tedanjega
Pokrajinskega muzeja za Kranjsko (danes Narodni muzej Slovenije), mestne
umetnostne zbirke, zbirke Škofijskega muzeja in zbirke Društva za krščansko
umetnost, prve razstavne prostore pa je dobila v poslopju Kresije. Leta 1926 je
galerija pridobila prostore za stalno zbirko v Narodnem domu in jo prvič odprla
za javnost 1928. leta. Zbirka je bila dokončno utemeljena v letih 1933–1935, ko
je novoustanovljeni Mestni muzej Ljubljana prevzel večino mestne zbirke. Iz
premoženja društva je Ljudska Republika Slovenija 1. junija 1946
ustanovila državno ustanovo z imenom Narodna galerija v Ljubljani (Uradni list
LRS, št. III/43, 12. junija 1946). Po letu 1950 se je njena zbirka
razdelila med Moderno galerijo in Narodno galerijo, ki sta se leta 1956 povsem
ločili. Leta 1963 je galerija vzpostavila muzejsko pedagoško službo in leta
1972 pridobila lastne restavratorske zmogljivosti. Leta 1986 je pridobila v
upravljanje umetnostni fond vlade in njenih služb. S sklepom o ustanovitvi
javnega zavoda Narodna galerija (Uradni list RS, št. 49/97 in 47/00) je Vlada
Republike Slovenije uredila organizacijo in delovanje z veljavnimi predpisi.
3. člen
(1) Narodna galerija je kulturna,
znanstvena in raziskovalna ustanova, ki preučuje, zbira, hrani ter s pomočjo
razstavljanja in interpretacije umetnin posreduje javnosti zgodovino umetnostne
ustvarjalnosti, naročništva in recepcije celotnega slovenskega kulturnega
prostora.
(2) Svoje poslanstvo utemeljuje na
podlagi zbirke slovenskih tabelnih slik in slik na platnu, zbirke slik drugih
evropskih šol, zbirke kipov, zbirke del na papirju, zbirke fotografskih
dokumentov premične umetnostne dediščine in specialnih zbirk, širi poznavanje o
pestrosti in bogastvu premične umetnostne dediščine slovenskega kulturnega
prostora, njene recepcije ter njene prepletenosti v širšem evropskem kontekstu.
S svojimi predstavitvami prispeva k razumevanju lastne kulture na območju
Republike Slovenije in v zamejstvu.
4. člen
(1) Ime zavoda je Narodna galerija.
(2) V mednarodnem poslovanju galerija uporablja
ime National Gallery of Slovenia.
(3) Sedež zavoda: Puharjeva 9, 1000
Ljubljana.
(4) Zavod je pravna oseba.
(5) Zavod je vpisan v sodni register
pri Temeljnem sodišču v Ljubljani, št. reg. vložka 1/615/00.
II. DEJAVNOSTI ZAVODA
5. člen
(1) Glede na namen, zaradi katerega je
zavod ustanovljen, opravlja znotraj javne službe naslednje naloge:
-      
identificira, dokumentira, preučuje in interpretira ter vrednoti
premično in živo dediščino ter jo predstavlja javnosti,
-      
zbira, raziskuje, izvaja akcesijo in inventariziranje premične
dediščine, na podlagi zbiralne politike in poslanstva zavoda,
-      
varuje in hrani zbirke državnega pomena ter jih dopolnjuje v skladu s
poslanstvom zavoda,
-      
pripravlja in izvaja konservatorsko-restavratorske postopke na premični
dediščini s svojega področja delovanja in se pri restavratorsko-konservatorski
dejavnosti povezuje z Restavratorskim centrom Republike Slovenije in ostalimi
muzeji,
-      
nadzira varstvo premičnih spomenikov in nacionalnega bogastva zunaj
muzejev,
-      
razvija vlogo osrednje galerije za področja svojih zbirk v sodelovanju z
ostalimi muzeji, uporabniki, partnerji,
-      
svetuje in daje navodila lastnikom zbirk premične dediščine glede
vodenja inventarnih knjig s svojega področja delovanja,
-      
v vlogi državnega muzeja skrbi za enotne standarde na področju varovanja
in hranjenja tovrstnega muzejskega gradiva,
-      
razstavlja muzejske zbirke,
-      
pripravlja predloge za razglasitev premičnih spomenikov državnega
pomena,
-      
usklajuje vpis premične dediščine v register in skrbi za dostopnost
podatkov javnosti,
-      
poleg stalne razstave vsaj enkrat letno pripravi študijske razstave s
področja svojega delovanja, pri razstavah sodeluje z domačimi in tujimi muzeji
in drugimi ustanovami,
-      
sam ali v sodelovanju z drugimi organizacijami v galerijskih prostorih
in izven njih razstavlja in postavlja dela domačih in mednarodnih umetnikov,
-      
aktivno sodeluje pri slovenskem in mednarodnem kulturnem, strokovnem in
znanstvenem sodelovanju z drugimi muzeji, raziskovalnimi ustanovami in
državnimi javnimi zavodi ter Radiotelevizijo Slovenija,
-      
omogoča prostorske pogoje za raziskovanje, ustvarjanje in teoretsko
proučevanje umetnosti,
-      
s predavanji, diskusijami, okroglimi mizami, delavnicami, seminarji in
publikacijami skrbi za sprotno teoretsko in kritiško spremljanje umetnosti,
-      
pripravlja in izvaja pedagoške in andragoške programe ter programe za
težje prilagodljive družbene skupine,
-      
omogoča dostopnost do podatkov in programov telesno oviranim osebam,
-      
izvaja programe za razvijanje zavesti o dediščini, programe
pripravništva, izpopolnjevanja, in prakse za izobraževalne programe različnih
stopenj s svojega področja,
-      
skrbi za izobraževanje svojih strokovnih sodelavcev in nudi pomoč pri
strokovnem izobraževanju strokovnih sodelavcev drugih muzejev,
-      
raziskuje premično dediščino in njeno varstvo po naročilu ministrstva,
-      
ministrstvu daje strokovna mnenja o izvozu, iznosu in uvozu kulturne
dediščine,
-      
letni program razstav in prireditev usklajuje z razstavnimi termini z
ostalimi državnimi muzeji,
-      
vodi strokovno knjižnico za področje svoje dejavnosti,
-      
izdaja tiskano gradivo, video, zvočne in računalniške zapise, ki
izhajajo iz poslanstva muzeja, ter druge oblike promocijskega materiala,
-      
evidentira premično kulturno dediščino po standardih UNESCO-a (Object
ID),
-      
organizira znanstvena in strokovna srečanja, razgovore, seminarje in
podobno, predvsem s področja delovanja zavoda,
-      
redno obvešča javnost o prireditvah v sredstvih javnega obveščanja,
redno posreduje informacije javnosti o poslovanju, razvojnih programskih ciljih
in uresničevanju programa.
(2) Za uresničevanje svojega
poslanstva mora biti zavod odprt za ogled razstav vse dni v letu, razen
praznikov, z izjemo 8. februarja, slovenskega kulturnega praznika. Zavod
mora zagotoviti brezplačen ogled stalnih razstav vsako prvo nedeljo v mesecu.
(3) Državni muzej izvaja tudi programe
usposabljanja in vseživljenjskega učenja v povezavi z dediščino kot dejavnost,
ki se ne financira iz državnega proračuna, namenjenega kulturi.
6. člen
Naloge iz
prejšnjega člena, ki jih zavod opravlja, so v skladu z Uredbo o standardni
klasifikaciji dejavnosti (Uradni list RS, št. 69/07 in 17/08) razvrščene:

R90.030

Umetniško
  ustvarjanje


R90.040

Obratovanje objektov
  za kulturne prireditve


P85.520

Izobraževanje,
  izpopolnjevanje in usposabljanje na področju kulture in umetnosti


R91.011

Dejavnost knjižnic


R91.020

Dejavnost muzejev


R91.012

Dejavnost arhivov


R91.030

Varstvo kulturne
  dediščine


J59.110

Produkcija filmov,
  video filmov, televizijskih oddaj


J59.120

Post produkcijske
  dejavnosti pri izdelavi filmov, video filmov, televizijskih oddaj


P85.520

Izobraževanje,
  izpopolnjevanje in usposabljanja na področju kulture in umetnosti


P85.590

Drugje nerazvrščeno
  izobraževanje, izpopolnjevanje in usposabljanje


N82.990

Drugje nerazvrščene
  spremljajoče dejavnosti za poslovanje


N82.300

Organiziranje
  razstav, sejmov, srečanj


M74.200

Fotografska
  dejavnost


M72.200

Raziskovalna in
  razvojna dejavnost na področju družboslovja in humanistike


J62.090

Druge z
  informacijsko tehnologijo in računalniškimi storitvami povezane dejavnosti


J63.110

Obdelava podatkov in
  s tem povezane dejavnosti


I56.104

Začasni gostinski
  obrati


I56.103

Slaščičarne in
  kavarne


I56.300

Strežba pijač


G47.610

Trgovina na drobno v
  specializiranih prodajalnah s knjigami


G47.789

Druga trgovina na
  drobno v drugih specializiranih prodajalnah


G47.782

Trgovina na drobno v
  specializiranih prodajalnah z umetniškimi izdelki


N77.110

Dajanje lahkih
  motornih vozil v najem in zakup


N77.390

Dajanje drugih
  strojev, naprav in opredmetenih sredstev v najem in zakup


M69.200

Računovodske,
  knjigovodske in revizijske dejavnosti, davčno svetovanje


M73.200

Raziskovanje trga in
  javnega mnenja


M73.120

Posredovanje
  oglaševalskega prostora


M73.110

Dejavnost
  oglaševalskih agencij


M74.300

Prevajanje in
  tolmačenje


M74.100

Oblikovanje,
  aranžerstvo, dekoraterstvo


J58.190

Drugo založništvo


J58.140

Izdajanje revij in
  druge periodike


J58.110

Izdajanje knjig


J59.200

Snemanje in
  izdajanje zvočnih zapisov in muzikalij


C18.120

Drugo tiskanje


C18.130

Priprava za tisk in
  objavo


C18.200

Razmnoževanje
  posnetih nosilcev zapisa

III. ORGANI ZAVODA
7. člen
Organi zavoda so:
-      
direktor,
-      
svet,
-      
strokovni svet.
8. člen
(1) Direktor zastopa, predstavlja in
vodi poslovanje zavoda ter odgovarja za zakonitost in strokovnost dela zavoda.
(2) Direktor mora pri vodenju poslov
ravnati z javnimi in drugimi sredstvi s skrbnostjo vestnega gospodarstvenika.
(3) Direktorja imenuje minister,
pristojen za kulturo (v nadaljnjem besedilu: minister), na podlagi javnega
razpisa ter po predhodnem mnenju sveta in strokovnega sveta. Poleg javnega
razpisa lahko minister povabi posamezne kandidate tudi neposredno.
(4) Mandat direktorja traja pet let,
po izteku te dobe je lahko ponovno imenovan.
(5) Na podlagi akta o imenovanju
direktorja sklene z njim pogodbo o zaposlitvi v imenu sveta njegov predsednik.
Delovno razmerje z direktorjem se sklene za določen čas, čas trajanja mandata.
(6) Predhodno soglasje k pogodbi o
zaposlitvi daje minister.
9. člen
(1) Za direktorja je lahko imenovan
kandidat, ki poleg splošnih pogojev izpolnjuje naslednje pogoje:
-      
univerzitetno izobrazbo ene od strok s področja dela zavoda,
-      
poznavanje področja dela zavoda,
-      
najmanj 5 let delovnih izkušenj s področja dela zavoda,
-      
sposobnost za organiziranje in vodenje dela v kolektivu,
-      
aktivno znanje najmanj enega svetovnega jezika in pasivno znanje najmanj
enega svetovnega jezika.
(2) Ob prijavi na javni razpis je
kandidat za direktorja dolžan priložiti program delovanja zavoda v prihodnjih
petih letih.
10. člen
(1) Direktor je lahko razrešen pred
potekom mandata v naslednjih primerih:
-      
če sam zahteva razrešitev,
-      
če nastane kateri od razlogov, ko direktorju preneha pogodba o
zaposlitvi po zakonu, ki ureja delovna razmerja,
-      
če direktor pri svojem delu ne ravna po predpisih in splošnih aktih
zavoda,
-      
če direktor s svojim nevestnim ali nepravilnim delom povzroči zavodu
večjo škodo ali če zanemarja ali malomarno opravlja svoje dolžnosti, tako da
nastanejo ali bi lahko nastale hujše motnje pri opravljanju dejavnosti zavoda.
(2) Minister mora pred sprejemom
sklepa o razrešitvi pridobiti predhodno mnenje sveta in strokovnega sveta ter
seznaniti direktorja o razlogih za razrešitev in mu dati možnost, da se o njih
izjavi.
(3) Če svet oziroma strokovni svet ne
da mnenja v roku 30 dni, se šteje, da se z razrešitvijo strinja.
11. člen
(1) Naloge direktorja so:
1.    
načrtuje, organizira in vodi delo in poslovanje zavoda,
2.    
sprejema strateški načrt,
3.    
sprejema program dela s finančnim načrtom,
4.    
sprejema akt o organizaciji dela po predhodnem mnenju reprezentativnih
sindikatov zavoda,
5.    
sprejema akt o sistemizaciji delovnih mest po predhodnem mnenju
reprezentativnih sindikatov zavoda,
6.    
sprejema kadrovski načrt,
7.    
sprejema načrt nabav osnovnih sredstev in investicijskega vzdrževanja,
8.    
sprejema druge akte, za katere je tako določeno s predpisi in zagotavlja
pripravo aktov, ki jih sprejema svet,
9.    
poroča ustanovitelju in svetu o zadevah, ki lahko pomembno vplivajo na
delovanje zavoda,
10.  pripravi
letno poročilo,
11.  sklepa
zavodsko kolektivno pogodbo, če jo zavod ima,
12.  izvršuje
sklepe in odločitve sveta zavoda in ustanovitelja oziroma ministra,
13.  imenuje
pomočnike direktorja,
14.  oblikuje
predloge novih programov in dodatnih storitev,
15.  skrbi
za trženje storitev in določa cene storitev,
16.  skrbi
za promocijo zavoda,
17.  skrbi
za sodelovanje z drugimi zavodi in organizacijami,
18.  zagotavlja
obveščanje delavcev v skladu s predpisi,
19.  določa
podatke, ki se štejejo za poslovno skrivnost,
20.  izvaja
vse pristojnosti s področja delovnih razmerij v skladu z veljavnimi predpisi,
21.  odloča
o disciplinski in odškodninski odgovornosti delavcev,
22.  odloča
o razporejanju delovnega časa in odreja delo prek polnega delovnega časa,
23.  določa
plače, odloča o delovni uspešnosti in o napredovanju delavcev v skladu s
predpisi,
24.  imenuje
delovne skupine ali druga telesa za izvedbo določenih nalog ali preučitev
posameznih vprašanj iz svoje pristojnosti,
25.  opravlja
druge zadeve, ki jih določajo veljavni predpisi in ta sklep.
(2) Svet zavoda daje soglasje k aktom
iz 2., 3., 4., 5., 6. in 7. točke prejšnjega odstavka.
12. člen
(1) V pravnem prometu zastopa in
predstavlja direktor zavod neomejeno in je pooblaščen za sklepanje pogodb v
okviru potrjenega finančnega načrta in vsakoletnega programa dela zavoda, razen
pri sklepanju:
-      
pogodb o investicijah, za katere je potreben sklep sveta zavoda,
-      
pogodb, ki se nanašajo na nepremičnine, ki jih ima zavod v upravljanju,
za kar je potrebno predhodno soglasje ustanovitelja.
(2) Direktor lahko pri uresničevanju
svojih pooblastil, določenih z zakonom in tem aktom, prenese opravljanje posameznih
zadev na posamezne delavce s posebnimi pooblastili v skladu z aktom o notranji
organizaciji dela in sistemizaciji delovnih mest.
13. člen
(1) Zavod ima lahko pomočnika
direktorja na enem izmed naslednjih področij:
-      
za področje strokovnega dela ali
-      
za področje poslovanja ali
-      
za področje programov za javnost.
(2) O potrebnosti pomočnika za eno od
navedenih področij odloči svet zavoda za vsak mandat direktorja posebej, in
sicer glede na možnost, da posamezno področje vodi neposredno direktor sam.
(3) Pomočnika imenuje direktor na
podlagi javnega razpisa.
(4) Mandat pomočnika direktorja traja
za čas trajanja mandata direktorja in se lahko ponovi.
(5) Delovno razmerje pomočnika
direktorja se sklene za določen čas.
14. člen
(1) Pomočnik direktorja za področje
strokovnega dela mora izpolnjevati naslednje pogoje:
-      
univerzitetna izobrazba s področja delovanja zavoda,
-      
najmanj 5 let delovnih izkušenj na področju muzejskega dela,
-      
strokovni naziv s področja muzejske dejavnosti,
-      
aktivno znanje najmanj enega svetovnega jezika in pasivno znanje najmanj
enega svetovnega jezika,
-      
sposobnost za organiziranje in vodenje dela.
(2) Pomočnik direktorja za področje
poslovanja muzeja mora izpolnjevati naslednje pogoje:
-      
univerzitetna izobrazba ekonomske, pravne, upravne ali druge ustrezne
smeri,
-      
najmanj 5 let delovnih izkušenj,
-      
poznavanje finančne, pravne, kadrovske in organizacijske problematike
dela zavoda,
-      
aktivno znanje najmanj enega svetovnega jezika in pasivno znanje najmanj
enega svetovnega jezika,
-      
sposobnost za organiziranje in vodenje dela.
(3) Pomočnik direktorja za področje programov
za javnost mora izpolnjevati naslednje pogoje:
-      
univerzitetna izobrazba ene izmed strok s področja delovanja zavoda,
-      
strokovni naziv s področja muzejske dejavnosti,
-      
najmanj 5 let delovnih izkušenj na področju muzejskega dela,
-      
aktivno znanje najmanj enega svetovnega jezika in pasivno znanje najmanj
enega svetovnega jezika,
-      
sposobnost organiziranja in vodenja dela.
(4) Kandidat za pomočnika direktorja
iz prvega odstavka tega člena mora v prijavi za razpis predložiti koncept dela
za mandatno obdobje.
15. člen
(1) Pomočnik direktorja je lahko
razrešen pred potekom mandata iz istih razlogov kot direktor.
(2) Pred sprejemom sklepa o
razrešitvi, na podlagi razlogov iz prejšnjega odstavka, mora direktor seznaniti
pomočnika direktorja o razlogih za razrešitev in mu dati možnost, da se v roku
15 dni o njih izjavi.
(3) Pomočniku predčasno preneha mandat
tudi v primeru predčasnega prenehanja mandata direktorju.
Svet zavoda
16. člen
(1) Svet zavoda sestavlja pet članov,
in sicer:
-      
štirje predstavniki ustanovitelja, ki jih na predlog ministra imenuje
Vlada Republike Slovenije med strokovnjaki s področja dela zavoda, financ in
pravnih zadev, ter
-      
predstavnik delavcev zavoda, ki ga med zaposlenimi izvolijo zaposleni v
zavodu.
(2) Mandat članov sveta zavoda traja
štiri leta in so po izteku mandata lahko ponovno imenovani oziroma izvoljeni.
Direktor mora obvestiti ministra o izteku mandata članom sveta najmanj 90 dni
pred iztekom njihovega mandata.
(3) Svet zavoda sklepa veljavno, če je
na seji navzoča večina članov sveta. Odločitve sprejema z večino glasov vseh
članov.
(4) Podrobnejše delovanje uredi svet
zavoda s poslovnikom.
16.a člen
(1) Predstavnika delavcev v svet
zavoda volijo zaposleni v zavodu na neposrednih in tajnih volitvah. Pravico
voliti in biti voljeni imajo vsi zaposleni v zavodu, razen direktorja in
njegovih pomočnikov.
(2) Svet zavoda s sklepom razpiše
volitve največ 90 in najmanj 60 dni pred iztekom mandata sveta zavoda.
(3) S sklepom o razpisu volitev se
določita dan volitev in vsebina predlogov kandidatur ter imenuje volilna
komisija.
(4) Sklep o razpisu volitev se javno
objavi v zavodu.
16.b člen
(1) Postopek volitev predstavnika
delavcev v svetu zavoda vodi volilna komisija, ki jo sestavljajo predsednik,
dva člana in njihovi namestniki. Predsednik, člana volilne komisije in njihovi
namestniki ne morejo biti kandidati za člana sveta zavoda.
(2) Volilna komisija skrbi za
pravilnost volitev predstavnika delavcev v svet zavoda, ugotavlja popolnost
predlogov kandidatov, določi seznam volivcev, ugotavlja izid glasovanja in
objavi ime kandidata, ki je izvoljen v svet zavoda, ter vodi neposredno
tehnično delo v zvezi z volitvami.
16.c člen
(1) Pravico predlagati kandidata za
člana sveta zavoda ima najmanj deset odstotkov zaposlenih. Predlog mora biti
predložen volilni komisiji v 15 dneh od objave sklepa o razpisu volitev.
(2) Predlog mora vsebovati osebna
imena in podpise predlagateljev, osebne podatke kandidata z njegovim priloženim
soglasjem in druge podatke skladno s sklepom iz tretjega odstavka 16.a člena
tega sklepa.
16.d člen
Volitve morajo biti organizirane tako, da
je zagotovljena tajnost glasovanja.
16.e člen
(1) Voli se z glasovnicami. Vsak
zaposleni ima en glas. Na glasovnici se navedejo imena kandidatov po abecednem
redu njihovih priimkov z navedbo, da se voli en kandidat. Voli se tako, da se
obkroži zaporedna številka pred imenom kandidata, za katerega se želi
glasovati.
(2) Neizpolnjena glasovnica in
glasovnica, na kateri ni mogoče ugotoviti volje volivca, sta neveljavni.
Neveljavna je tudi glasovnica, če je volivec glasoval za več kakor enega
kandidata.
16.f člen
(1) Za člana sveta zavoda je izvoljen
tisti kandidat, ki dobi največje število glasov. Če sta dva kandidata dobila
enako število glasov, je izvoljen tisti, ki ima daljšo delovno dobo v zavodu.
(2) Volilna komisija sestavi zapisnik
o poteku volitev ter izdela poročilo o izidih volitev in ga objavi v petih dneh
od dneva volitev.
17. člen
Naloge sveta zavoda so:
-      
nadzira zakonitost dela in poslovanja zavoda,
-      
spremlja, analizira in ocenjuje delovanje zavoda,
-      
predlaga ustanovitelju revizijo poslovanja, ki jo lahko opravi tudi
notranji revizor ustanovitelja,
-      
ocenjuje delo direktorja,
-      
daje soglasje k strateškemu načrtu, programu dela, finančnemu načrtu,
sistemizaciji delovnih mest, organizaciji dela, kadrovskemu načrtu, načrtu
nabav in investicijskega vzdrževanja ter k zavodski kolektivni pogodbi ter
nadzira njihovo izvajanje,
-      
potrjuje letno poročilo zavoda,
-      
daje soglasje k cenam javnih kulturnih dobrin,
-      
daje predhodno mnenje o imenovanju direktorja,
-      
sklepa pogodbo o zaposlitvi z direktorjem,
-      
odloča o pritožbah delavcev, ki se nanašajo na pravice, obveznosti in
odgovornosti delavcev iz delovnega razmerja,
-      
opravlja druge naloge v skladu z veljavnimi predpisi in tem sklepom.
Strokovni svet
18. člen
(1) Strokovni svet sestavlja šest
članov, in sicer:
-      
dva člana izvolijo zaposleni, pri čemer je eden izvoljen izmed vseh
zaposlenih, eden pa izmed tistih, ki opravljajo dejavnost, zaradi katere je
javni zavod ustanovljen,
-      
po enega člana imenujejo Kulturniška zbornica Slovenije, Akademija za
likovno umetnost, Filozofska fakulteta Univerze v Ljubljani in Skupnost muzejev
Slovenije.
(2) Za postopek volitev predstavnikov
delavcev v strokovni svet se smiselno uporabljajo določbe, ki urejajo postopek
volitev predstavnika zaposlenih v svet zavoda.
(3) Direktor mora pozvati Kulturniško
zbornico, Akademijo za likovno umetnost, Filozofsko fakulteto Univerze v
Ljubljani in Skupnost muzejev Slovenije, da imenujejo člane strokovnega sveta
najmanj 90 dni pred potekom mandata strokovnega sveta.
(4) Člani strokovnega sveta imajo
štiriletni mandat. Po njegovem poteku so lahko člani strokovnega sveta ponovno
imenovani oziroma izvoljeni.
(5) Strokovni svet sklepa veljavno, če
je na seji navzoča večina članov sveta.
(6) Strokovni svet sprejema odločitve
z večino glasov vseh članov.
(7) Podrobnejše delovanje uredi
strokovni svet s poslovnikom.
19. člen
Naloge strokovnega sveta so:
-      
spremlja in ocenjuje delovanje javnega zavoda in politiko njegovega
ustanovitelja,
-      
ugotavlja ustreznost strateškega načrta in programa dela glede na namen,
zaradi katerega je bil zavod ustanovljen,
-      
obravnava vprašanja s področja strokovnega dela zavoda in daje
direktorju mnenja, predloge in pobude za reševanje teh vprašanj,
-      
daje predhodno mnenje ustanovitelju k imenovanju in razrešitvi
direktorja zavoda,
-      
daje predhodno mnenje k zavodski kolektivni pogodbi,
-      
daje druge pobude in predloge v zvezi z delovanjem zavoda,
-      
druge naloge v skladu z veljavnimi predpisi in tem sklepom.
Skupne določbe za svet zavoda in
strokovni svet
20. člen
(1) Svet zavoda in strokovni svet se
konstituirata na svoji prvi konstitutivni seji, ki jo skliče direktor
najpozneje v 30 dneh, od dne ko je imenovana oziroma izvoljena večina
članov sveta zavoda oziroma strokovnega sveta.
(2) Na prvi konstitutivni seji člani
sveta zavoda oziroma strokovnega sveta izmed sebe izvolijo predsednika in
namestnika. Če predsednik ni izvoljen, opravlja do izvolitve njegove naloge
najstarejši član sveta zavoda, ki ga imenuje ustanovitelj, oziroma najstarejši
član strokovnega sveta.
(3) Članom sveta zavoda in strokovnega
sveta začne teči mandat z dnem konstituiranja sveta oziroma strokovnega sveta.
21. člen
(1) Član sveta zavoda, ki ga imenuje
ustanovitelj, je lahko razrešen pred iztekom mandata, za katerega je imenovan,
če:
-      
umre ali sam zahteva razrešitev,
-      
se ne udeležuje sej,
-      
pri svojem delu ne ravna v skladu s predpisi,
-      
ne opravlja svojih nalog ali jih ne opravlja strokovno.
(2) Člana sveta zavoda razreši Vlada
Republike Slovenije na predlog sveta zavoda ali ministra. Za čas do izteka
mandata sveta zavoda se imenuje nov član.
22. člen
(1) Mandat predstavniku delavcev v
svetu in v strokovnem svetu zavoda predčasno preneha z odstopom, s prenehanjem
delovnega razmerja v zavodu ali na podlagi odpoklica.
(2) Če predstavniku delavcev preneha
mandat pred potekom mandata sveta oziroma strokovnega sveta, se izvedejo
nadomestne volitve.
(3) Na nadomestnih volitvah se izvoli
nov predstavnik delavcev za čas do izteka mandata sveta oziroma strokovnega
sveta. Svet zavoda razpiše nadomestne volitve najpozneje v 15 dneh po
ugotovitvi o prenehanju mandata.
(4) Ostalim članom strokovnega sveta
mandat preneha na podlagi odstopa ali na podlagi odpoklica s strani tiste
pravne osebe, ki je posameznega člana imenovala. Predlog za odpoklic lahko poda
strokovni svet ali minister.
23. člen
(1) Postopek odpoklica predstavnika
delavcev v svetu zavoda in strokovnem svetu se začne na zahtevo najmanj desetih
odstotkov zaposlenih v zavodu. Postopek odpoklica vodi volilna komisija.
(2) Zahteva za odpoklic mora vsebovati
razloge za odpoklic in priložene podpise delavcev, ki predlagajo odpoklic.
(3) Zahteva za odpoklic se predloži
volilni komisiji, ki je vodila volitve. Volilna komisija preveri formalno
pravilnost zahteve, ne da bi presojala razloge za odpoklic. Če se zahteva za
odpoklic ne zavrže, volilna komisija v 15 dneh razpiše glasovanje o odpoklicu
predstavnika delavcev v svetu oziroma strokovnem svetu zavoda in določi dan
glasovanja. Predstavnik delavcev v svetu oziroma strokovnem svetu zavoda je odpoklican,
če je za odpoklic glasovala večina zaposlenih v zavodu.
(4) Za postopek odpoklica predstavnika
delavcev v svetu in strokovnem svetu zavoda se smiselno uporabljajo določbe o
volitvah predstavnika delavcev v svet zavoda.
IV. SREDSTVA ZA DELO IN ODGOVORNOST ZA OBVEZNOSTI ZAVODA
24. člen
(1) Zavod
upravlja nepremičnine z ID-znaki 1725-2771/0-0, 1725-2772/0-0, 1725-2774/0-0 in
1725-2775/0-0, na katerih stojijo stavbe z ID št. 599, 31 in 28 – vse z enim
delom.
(2) Zavod upravlja z vsem svojim
premičnim premoženjem, z inventariziranimi muzejskimi zbirkami in knjižničnim
gradivom.
25. člen
Zavod pridobiva sredstva za opravljanje
svoje dejavnosti:
-      
iz državnega proračuna,
-      
iz proračuna lokalnih skupnosti,
-      
z vstopninami,
-      
s prodajo blaga in storitev na trgu,
-      
z donacijami, darili in iz drugih zakonitih virov.
26. člen
(1) Presežek prihodkov nad odhodki
zavod nameni za izvajanje in razvoj svoje dejavnosti.
(2) O načinu razpolaganja s presežkom
prihodkov nad odhodki odloča ustanovitelj na predlog direktorja po predhodnem
mnenju sveta zavoda.
(3) O načinu pokrivanja morebitnega
primanjkljaja odloča ustanovitelj na predlog direktorja po predhodnem mnenju
sveta zavoda.
V. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
27. člen
(1) Zavod je pravna oseba, ki nastopa
v pravnem prometu v okviru svoje dejavnosti samostojno, z vsemi pravicami in
obveznostmi, v svojem imenu in za svoj račun.
(2) Zavod odgovarja za svoje
obveznosti z vsemi sredstvi, s katerimi lahko razpolaga.
28. člen
Premoženje, s katerim zavod upravlja, je
last ustanovitelja. S premičnim premoženjem upravlja zavod samostojno, z
nepremičninami in muzejskimi zbirkami pa samo po predhodnem soglasju
ustanovitelja.
VI. ODGOVORNOSTI USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
29. člen
(1) Za obveznosti zavoda odgovarja
Republika Slovenija do višine sredstev, ki jih v tekočem letu zagotavlja iz
proračuna Republike Slovenije za delovanje zavoda.
(2) Ustanovitelj ne odgovarja za
obveznosti zavoda iz naslova drugih dejavnosti, ki jih zavod opravlja za druge
naročnike.

Sklep o ustanovitvi javnega zavoda Narodna
galerija (Uradni list RS, št. 8/04)
vsebuje naslednje prehodne in končne določbe:
»VII. PREHODNE IN KONČNE DOLOČBE
30. člen
(1) Svet zavoda in strokovni svet
zavoda se konstituirata najkasneje v treh mesecih od uveljavitve tega sklepa.
Do takrat opravljajo nujne naloge obstoječi organi.
(2) Z dnem uveljavitve tega sklepa
nadaljuje z delom dosedanji direktor do izteka mandata, za katerega je bil imenovan.
31. člen
Z dnem uveljavitve tega sklepa preneha
veljati statut javnega zavoda Narodna galerija z dne 21. 9. 1998, razen v
določbah, ki urejajo volitve predstavnikov delavcev v svet zavoda. Te se
smiselno uporabljajo za prve volitve predstavnikov delavcev v strokovni svet in
prenehajo veljati po končanih postopkih teh volitev.
32. člen
Z dnem uveljavitve tega sklepa preneha
veljati sklep o ustanovitvi javnega zavoda Narodna galerija (Uradni list RS,
št. 49/97 in 47/00).
33. člen
Direktor poskrbi za vpis tega sklepa v
sodni register.
34. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Narodna galerija (Uradni list RS, št. 31/09) vsebuje naslednje prehodne in
končno določbo:
»PREHODNE IN KONČNA DOLOČBA
11. člen
Svet zavoda se konstituira na novo.
Volitve predstavnika delavcev v svet zavoda
razpiše svet zavoda najpozneje v 15 dneh po uveljavitvi tega sklepa.
Vlada Republike Slovenije imenuje člane
sveta v skladu s tem sklepom v enem mesecu po uveljavitvi tega sklepa.
Direktor skliče prvo konstitutivno sejo
sveta zavoda najpozneje v 30 dneh od dne, ko je imenovana oziroma izvoljena
večina članov sveta zavoda.
Dosedanji člani sveta zavoda opravljajo
svojo funkcijo do konstituiranja novega sveta skladno s tem sklepom. Dosedanjim
članom sveta preneha mandat z dnem konstituiranja sveta skladno s tem sklepom.
12. člen
Direktor poskrbi za vpis sprememb in
dopolnitev tega sklepa v sodni register skladno z veljavnimi predpisi.
13. člen
Ta sklep začne veljati naslednji dan po
objavi v Uradnem listu Republike Slovenije.«.¸

Sklep o spremembi Sklepa o ustanovitvi javnega
zavoda Narodna galerija (Uradni list RS, št. 80/16)
vsebuje naslednjo končno določbo:
2. člen
Ta sklep začne veljati naslednji dan po
objavi v Uradnem listu Republike Slovenije.«.