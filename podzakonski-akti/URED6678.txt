1. člen
Ta uredba določa barvo in oznake uniforme v
Finančni upravi Republike Slovenije (v nadaljnjem besedilu: Finančna uprava).
2. člen
Uniforma je zelene barve, srajca je
pastelno zelene barve, vsi usnjeni deli uniforme pa so črne barve.
3. člen
(1) V Finančni upravi se uporabljajo
naslednje vrste oznak:
-       
emblem Finančne uprave,
-       
znak Finančne uprave,
-       
napis »CARINA«,
-       
napis »FINANČNA UPRAVA«,
-       
imenska oznaka,
-       
položajna oznaka.
(2) Oznake iz prejšnjega odstavka so
lahko kovinske, tiskane, vezene ali tkane.
4. člen
(1) Emblem Finančne uprave ima obliko
pokončnega pravokotnika z zaobljenima spodnjo in zgornjo stranico. Na zeleni
podlagi je v liku vrisana stilizirana oblika Triglava v srebrni barvi. Leva
stranica srednjega kraka je temnejše srebrne barve. V zgornjem delu nad
Triglavom je napis »FINANČNA UPRAVA«, pod Triglavom pa »REPUBLIKE SLOVENIJE«.
Emblem je obrobljen z robom v srebrni barvi.
(2) Emblem Finančne uprave se nosi na
levem rokavu pod ramo.
5. člen
(1) Znak Finančne uprave ima obliko
elipse, v kateri je v srebrni barvi stilizirana oblika Triglava. Leva stranica
srednjega kraka je temnejše srebrne barve. Znak je obrobljen z robom v srebrni
barvi.
(2) Znak Finančne uprave v kovinski
izvedbi ima obliko elipse. Na srebrnem kovinskem ozadju je vrisana stilizirana
oblika Triglava v srebrni barvi. Leva stranica srednjega kraka je temnejše
srebrne barve. Znak ima obrobo.
(3) Znak Finančne uprave se nosi na
pokrivalih.
6. člen
(1) Napis »CARINA« ima obliko
pravokotnika. Na zeleni podlagi, z obrobo v isti barvi, je napis v srebrni
barvi.
(2) Napis »CARINA« se nosi nad levim
prsnim žepom.
7. člen
(1) Napis »FINANČNA UPRAVA« ima obliko
pravokotnika. Na zeleni podlagi, z obrobo v isti barvi, je napis v srebrni
barvi.
(2) Napis »FINANČNA UPRAVA« se nosi
nad levim prsnim žepom.
8. člen
(1) Imenska oznaka ima obliko pravokotnika.
Na zeleni podlagi, z obrobo v isti barvi, je oznaka v srebrni barvi.
(2) Imensko oznako sestavljata
začetnica imena in priimek. Če ima uradna oseba za pravni promet izbranih več
imen ali priimkov, se v celoti zapiše le zadnji priimek, ime oziroma imeni in
prvi priimek pa se zapišejo z začetnicami.
(3) Imenska oznaka se nosi nad desnim
prsnim žepom.
9. člen
(1) Položajna oznaka ima obliko
peterokotnika z vrhom, obrnjenim navzgor, in je vrisana v srebrni barvi na
zeleni podlagi.
(2) Položajne oznake uradnih oseb na
vodstvenih položajih so obrobljene s srebrno barvo po celotnem robu peterokotnika.
(3) Položajna oznaka se pripenja na
trak levega prsnega žepa.
10. člen
(1) Uradne osebe nosijo naslednje
položajne oznake:
-       
položajno oznako I. reda: z eno vodoravno črto;
-       
položajno oznako II. reda: z dvema vodoravnima črtama;
-       
položajno oznako III. reda: s tremi vodoravnimi črtami.
(2) Uradne osebe na vodstvenih
položajih nosijo naslednje položajne oznake z obrobo:
-       
položajno oznako vodje II. reda: z eno vodoravno odebeljeno črto, v
kateri je vrisana šesterokraka zvezda, in eno vodoravno črto;
-       
položajno oznako vodje III. reda: z eno vodoravno odebeljeno črto, v
kateri je vrisana šesterokraka zvezda, in dvema vodoravnima črtama;
-       
položajno oznako vodje IV. reda: z eno vodoravno odebeljeno črto, v
katero sta vrisani dve šesterokraki zvezdi, in eno vodoravno črto ter z obrobo
iz stiliziranih lipovih listov s peclji, obrnjenimi navznoter;
-       
položajno oznako vodje V. reda: z eno vodoravno odebeljeno črto, v
katero sta vrisani dve šesterokraki zvezdi, in eno vodoravno črto z vrisano
šesterokrako zvezdo ter z obrobo iz stiliziranih lipovih listov s peclji,
obrnjenimi navznoter;
-       
položajno oznako vodje VI. reda: z vodoravno odebeljeno črto, v katero
sta vrisani dve šesterokraki zvezdi, vodoravno črto z vrisano šesterokrako
zvezdo in vodoravno črto ter z obrobo iz stiliziranih lipovih listov s peclji,
obrnjenimi navznoter.
11. člen
Risbe oznak iz 3. člena te uredbe so v
prilogi 1, ki je sestavni del te uredbe.
PREHODNA IN KONČNI DOLOČBI
12. člen
Oznake v Finančni upravi se uskladijo z
določbami te uredbe do 31. decembra 2016, razen položajnih oznak, ki se
uskladijo do 30. aprila 2015. Do uskladitve oznak s to uredbo se
uporabljajo oznake, ki so v uporabi do uveljavitve te uredbe.
13. člen
Z dnem začetka uporabe te uredbe se preneha
uporabljati Uredba o barvi in oznakah službene obleke v carinski službi (Uradni
list RS, št. 31/10 in 25/14 – ZFU).
14. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2015.
Št. 00712-48/2014
Ljubljana, dne 17. decembra 2014
EVA 2013-1611-0185
Vlada Republike Slovenije
dr. Miroslav Cerar l.r.
Predsednik

Priloga 1: Barva
in oznake uniforme Finančne uprave