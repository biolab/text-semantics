I. SPLOŠNA DOLOČBA
1. člen
Ta pravilnik določa vrste priznanj, pogoje in postopek za
podeljevanje priznanj za uspehe na področju boljšega izvrševanja kazenskih
sankcij, sestavo komisije in evidenco o podeljenih priznanjih.
II. VRSTA PRIZNANJ
2. člen
Delavcem in posameznim organizacijskim enotam Uprave Republike
Slovenije za izvrševanje kazenskih sankcij (v nadaljnjem besedilu: uprava) se
podeljujejo naslednja priznanja: 
-       
pismena pohvala; 
-       
znak uprave; 
-       
plaketa Ministrstva za pravosodje.
1. Pismena pohvala
3. člen
Pismena pohvala se podeli za vidnejše dosežke za uspešno in
dolgoletno delo ali sodelovanje na področju izvrševanja kazenskih sankcij. 
Pismena pohvala se lahko isti osebi podeli večkrat.
4. člen
Pismena pohvala je listina iz ročno izdelanega papirja
formata A4 z vtisnjenim stiliziranim simbolom uprave. Na sredini zgornjega dela
listine je državni grb in napis: Republika Slovenija, Ministrstvo za
pravosodje. Nato sledi: POHVALA. V sredini spodnjega dela listine se izpiše ime
in priimek dobitnika, za tem so izpisani razlogi podelitve priznanja. V levem spodnjem
delu je izpis Ljubljana in prostor za datum izdaje, v desnem delu pa je izpis
‘’minister” in prostor za lastnoročni podpis ministra za pravosodje. 
Pismena pohvala se podeli v usnjeni mapi skupaj s kratko
obrazložitvijo. 
Usnjena mapa ima na zunanji strani slepi odtis simbola uprave
v velikosti 8 cm. Na levi notranji strani mape je prostor za namestitev lista s
kratko obrazložitvijo, na desni strani je prostor za vložitev pismene pohvale.
2. Znak uprave
5. člen
Znak uprave se podeli za izjemne dosežke na posameznih
področjih izvrševanja kazenskih sankcij ali za posebne zasluge pri krepitvi
spoštovanja in varstva človekovih pravic in humanizacije postopanja z zaprtimi
osebami. 
Znak uprave se lahko posameznemu dobitniku podeli le enkrat,
posameznim organizacijskim enotam in zunanjim sodelavcem pa večkrat.
6. člen
Znak uprave je reliefno izdelan simbol uprave v obliki
okrogle ploščice premera 64 mm. 
Znak je izdelan iz kovine in je pozlačen z 12 mikroni zlata.
Znak je shranjen v etuiu z vrhnjo plastjo žametne tkanine modre barve. 
Vsakemu znaku pripada še pomanjšana oblika tega znaka premera
20 mm, ki ima na zgornjem delu dodano zanko za pripenjanje na trak, ki je enake
barve kot znak ter je zložen v obliki enakostraničnega trikotnika s stranicami,
ki merijo 35 mm. Na hrbtni strani ima mehanizem za pripenjanje na oblačilo. 
Znak uprave se podeli skupaj s posebno listino, ki je
oblikovno enaka kot pismena pohvala, v usnjeni mapi in s kratko obrazložitvijo.
3. Plaketa ministrstva
7. člen
Plaketa ministrstva se podeli za izjemno strokovno delo,
pomembne izboljšave pri delu ali za izjemne zasluge pri razvoju in krepitvi
ugleda sistema izvrševanja kazenskih sankcij v daljšem časovnem obdobju. 
Plaketa se lahko posameznemu dobitniku, organizacijski enoti
ali zunanjemu sodelavcu podeli le enkrat.
III. PODELJEVANJE PRIZNANJ
8. člen
Uprava vsako leto objavi interni razpis za podelitev priznanj
in ga posreduje vsem organizacijskim enotam. 
Razpis iz prejšnjega odstavka mora vsebovati obrazložitev meril
za podeljevanje priznanj in rok, v katerem je treba predloge dostaviti
komisiji. 
Predloge za podelitev priznanj pripravijo vodje sektorjev in
jih posredujejo komisiji. 
Predlogi iz prejšnjega odstavka morajo biti podrobno
obrazloženi, v njih morajo biti navedene vse okoliščine, ki utemeljujejo
podelitev posameznega priznanja.
9. člen
Predloge za podelitev priznanj obravnava tričlanska komisija,
ki jo imenuje direktor uprave izmed zaposlenih na sedežu uprave. 
Komisijo sestavljajo predsednik in dva člana. Člani komisije
imajo namestnike, ki člane komisije nadomeščajo v primeru njihove odsotnosti. 
Predloge za podelitev priznanj predloži komisija v odločitev
ministru za pravosodje. Minister za pravosodje lahko podeli priznanje tudi po
lastni presoji.
10. člen
Če tisti, ki naj bi dobil priznanje, pred podelitvijo umre,
se priznanje izroči njegovi ožji družini.
11. člen
Ob dnevu uprave devetega aprila se praviloma podeljuje
priznanja. Na svečan način jih podeljuje minister za pravosodje.
IV. EVIDENCA
12. člen
Evidenco o podeljenih priznanjih vodi, obdeluje, uporablja in
hrani uprava. 
V evidenco se poleg podatkov o dobitniku priznanja (ime in
priimek, zavod za prestajanje kazni zapora) vpišejo tudi vrsta priznanja,
razlog podelitve, datum podelitve, predlagatelj in podatek o že prejetih
priznanjih.
V. RISBE PRIZNANJ
13. člen
Risbe priznanj iz 4., 6. in 7. člena tega pravilnika so
objavljene skupaj s tem pravilnikom in so njegov sestavni del.
VI. KONČNE DOLOČBE
14. člen
Podrobnejše kriterije za podelitev posameznih priznanj določi
direktor uprave v treh mesecih po uveljavitvi tega pravilnika.
15. člen
Z dnem, ko začne veljati ta pravilnik, se prenehajo
uporabljati interni akti ministrstva za pravosodje o podeljevanju priznanj za
področje izvrševanja kazenskih sankcij.
16. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 791-2/2003
Ljubljana, dne 6. marca 2003.
mag. Ivan Bizjak l. r. 
Minister 
za pravosodje

Priloga
1: Priznanje – Pismena pohvala
Priloga
2: Priznanje - Znak uprave
Priloga
3: Priznanje - Plaketa ministrstva