I. SPLOŠNA DOLOČBA
1. člen
(vsebina pravilnika)
Ta pravilnik podrobneje določa vsebino meril in postopek za
pridobitev statusa invalida po Zakonu o zaposlitveni rehabilitaciji in
zaposlovanju invalidov (v nadaljnjem besedilu: ZZRZI), za priznanje pravice do
zaposlitvene rehabilitacije in za ocenjevanje zaposlitvenih možnosti invalidov
ter ureja delo rehabilitacijskih komisij.
II. MERILA ZA PRIDOBITEV STATUSA INVALIDA
2. člen
(način ocenjevanja in kodiranja)
(1) Po tem pravilniku se ocenjuje invalidnost glede na ovire
in težave pri zaposlovanju, ki izhajajo iz duševne ali telesne okvare ali
bolezni. 
(2) Pri ocenjevanju telesnih in duševnih stanj se uporablja
Mednarodna klasifikacija bolezni (MKB), ki omogoča diagnozo bolezni, motenj ali
zdravstvenih stanj.
3. člen
(ocenjevanje telesnih in duševnih stanj)
(1) Pri postopku ocenjevanja za status invalida se uporablja
ocenjevanje in kodiranje (v nadaljnjem besedilu: ocenjevanje) telesnih in
duševnih funkcij ter stopnja okvare funkcioniranja na način, ki ga opredeljuje
mednarodna klasifikacija funkcioniranja, invalidnosti in zdravja. 
(2) Ocenjevanje invalidnosti mora temeljiti na predhodno
izvedenih diagnostičnih postopkih, poleg medicinskih pa je treba pridobiti še
izobrazbene, psihološke, zaposlitvene, socialno-ekonomske in okoljske podatke,
ki vplivajo na invalidnost.
4. člen
(stopnja invalidnosti)
(1) Stopnja invalidnosti se določa z naslednjo petstopenjsko
lestvico: 
-    
če težav in ovir pri zaposlovanju ni oziroma so zanemarljive in so
ocenjene do vključno 4%, je stopnja invalidnosti po lestvici enaka 0; 
-    
če so težave in ovire majhne ter so ocenjene na 5 do vključno 24%, je
stopnja invalidnosti po lestvici enaka 1; 
-    
če so težave in ovire zmerne oziroma znatne ter so ocenjene na 25 do
vključno 49%, je stopnja invalidnosti po lestvici enaka 2; 
-    
če so težave in ovire velike oziroma težke ter so ocenjene na 50 do
vključno 95%, je stopnja invalidnosti po lestvici enaka 3; 
-    
če so težave in ovire popolne ter so ocenjene na 96 do 100%, je stopnja
invalidnosti po lestvici enaka 4. 
(2) Lestvica za razvrščanje je priloga 1 tega pravilnika. 
(3) Pri ocenjevanju stopnje invalidnosti je pomembna predvsem
ocena funkcioniranja posameznika ter ocena težav, ovir in potreb v zvezi z
zaposlovanjem glede na njegove zdravstvene značilnosti in okoljske dejavnike.
Upošteva se tudi stopnja njegovih ovir in težav v postopku na podlagi
orientacijske lestvice.
5. člen
(pridobitev statusa)
Status invalida po ZZRZI lahko pridobijo osebe, pri katerih
se na podlagi lestvice iz prejšnjega člena ugotovi stopnja ovir in težav pri
zaposlovanju, od vključno 2 do 4.
6. člen
(vloga)
(1) Vlogo za priznanje statusa invalida po ZZRZI vloži oseba
v postopku na pristojni območni službi Zavoda Republike Slovenije za
zaposlovanje (v nadaljnjem besedilu: območna služba zavoda). 
(2) Ob vložitvi vloge podpiše oseba soglasje, na podlagi
katerega pooblasti območno službo zavoda za pridobitev potrebne medicinske in
druge dokumentacije za pripravo mnenja rehabilitacijske komisije zavoda. 
(3) Vlogi priloži oseba tudi medicinsko in drugo
dokumentacijo, s katero dokazuje trajne posledice svoje telesne ali duševne
okvare ali bolezni, ki izkazujejo težave pri zaposlovanju. Če te dokumentacije
ne more predložiti, na podlagi podpisanega soglasja lahko zaprosi zanjo
predsednik rehabilitacijske komisije območne službe zavoda.
7. člen
(postopek)
(1) V postopku obravnave vloge se uporablja zakon, ki ureja
splošni upravni postopek. 
(2) Vlogo za priznanje statusa invalida po ZZRZI s celotno
medicinsko in drugo dokumentacijo iz prejšnjega člena prejme in pregleda
rehabilitacijski svetovalec območne službe zavoda, pristojen za vodenje
postopka. Po potrebi jo dopolni in potem pošlje predsedniku rehabilitacijske
komisije. 
(3) Če predsednik rehabilitacijske komisije presodi, da na
podlagi predložene dokumentacije komisija ne bo mogla izdati mnenja o
invalidnosti, obvesti o tem rehabilitacijskega svetovalca. Ta napoti osebo k
izvajalcu zaposlitvene rehabilitacije, da pripravi predhodno rehabilitacijsko
mnenje po 31. členu ZZRZI.
8. člen
(rehabilitacijske komisije)
(1) Predsednike in člane rehabilitacijskih komisij imenujejo
predstojniki območnih služb zavoda oziroma centralne službe Zavoda Republike
Slovenije za zaposlovanje (v nadaljnjem besedilu: centralna služba zavoda) z
liste izvedencev, ki jo določi minister, pristojen za invalidsko varstvo. 
(2) Po prejemu celotne dokumentacije, ki daje ustrezno
podlago za pripravo mnenja rehabilitacijske komisije, območna služba zavoda
določi datum obravnave. 
(3) Območna služba zavoda pisno skliče sejo rehabilitacijske
komisije v ustrezni sestavi in nanjo pisno povabi osebo v postopku.
9. člen
(obravnava in mnenje)
(1) Na obravnavi rehabilitacijske komisije morajo biti
navzoči vsi člani te komisije, oseba v postopku in rehabilitacijski svetovalec.
Na zahtevo obravnavane osebe lahko sodeluje tudi njen izbrani zaupnik invalid
ali predstavnik invalidske organizacije. 
(2) Po obravnavi rehabilitacijska komisija izda mnenje na
obrazcu, ki je priloga 3 tega pravilnika. 
(3) Mnenje podpišejo predsednik in člani komisije, osebo v
postopku pa z njim seznanijo ustno. Na željo slednje je pri tem lahko navzoč
izbrani zaupnik invalid ali predstavnik invalidske organizacije. 
(4) Predsednik rehabilitacijske komisije pošlje podpisano
mnenje rehabilitacijskemu svetovalcu.
10. člen
(odločba)
Na podlagi mnenja rehabilitacijske komisije območna služba
zavoda izda odločbo o pridobitvi statusa invalida po ZZRZI.
11. člen
(pritožba)
(1) Oseba v postopku se zoper odločbo območne službe zavoda
lahko pritoži. Pritožbo vloži pisno ali ustno na zapisnik pri organu, ki je odločbo
izdal. 
(2) O pritožbi odloča drugostopenjski organ Zavoda Republike
Slovenije za zaposlovanje in po potrebi pridobi še mnenje rehabilitacijske
komisije II. stopnje.
MERILA ZA PRIZNANJE PRAVICE DO ZAPOSLITVENE REHABILITACIJE
12. člen
(pravica do zaposlitvene rehabilitacije)
(1) Podlaga za napotitev invalida v zaposlitveno
rehabilitacijo je mnenje rehabilitacijske komisije območne službe zavoda. 
(2) Pri izboru predlaganih storitev se upoštevajo: 
-    
opredeljena vrsta težav in ovir pri zaposlitveni dejavnosti invalida, ki
so posledica duševne ali telesne okvare ali bolezni; 
-    
ocenjena stopnja težav in ovir na podlagi stopnje invalidnosti iz 4.
člena tega pravilnika; 
-    
dejavniki okolja, ki invalidu lahko lajšajo težave ali pa ga dodatno
ovirajo. 
(3) Pravico do posameznih storitev zaposlitvene
rehabilitacije, ki jih opredeljuje 15. člen ZZRZI, imajo invalidi na podlagi
odločbe območne službe zavoda. Obseg, način in trajanje posameznih storitev
zaposlitvene rehabilitacije morajo biti opredeljeni v rehabilitacijskem načrtu,
ki ga pripravi in med rehabilitacijo na podlagi spremljanja ustrezno dopolnjuje
rehabilitacijski svetovalec območne službe zavoda v sodelovanju z invalidom. 
(4) V odločbi iz prejšnjega odstavka morajo biti opredeljene
tudi pravice do denarnih prejemkov iz naslova vključitve v storitve
zaposlitvene rehabilitacije iz 17. člena ZZRZI. 
(5) Denarne prejemke iz prejšnjega odstavka obračunava in
izplačuje invalidu Zavod Republike Slovenije za zaposlovanje na podlagi pogodbe
z ministrstvom, pristojnim za invalidsko varstvo.
13. člen
(mnenje)
Rehabilitacijska komisija v mnenju o potrebah invalida po
zaposlitvenih rehabilitacijskih storitvah pripravi oceno glede na posamezna
merila po ocenjevalni lestvici, ki je priloga 2 tega pravilnika.
14. člen
(standardi storitev)
(1) Storitve zaposlitvene rehabilitacije se izvajajo po
standardih storitev zaposlitvene rehabilitacije, ki jih pripravi Inštitut
Republike Slovenije za rehabilitacijo, sprejme pa minister, pristojen za
invalidsko varstvo. 
(2) Standardi iz prejšnjega odstavka se objavijo na spletni
strani ministrstva, pristojnega za invalidsko varstvo. 
(3) Poročilo izvajalca zaposlitvene rehabilitacije, v katerem
je navedel tudi stopnjo težav in ovir, mora biti skladno z določbami 4. člena
tega pravilnika.
15. člen
(postopek)
V postopku za uveljavitev pravice do zaposlitvene
rehabilitacije se smiselno uporabljajo določbe 6. do 11. člena tega pravilnika.
16. člen
(združitev postopkov)
Območna služba zavoda lahko združi postopek za pridobitev
statusa invalida in postopek za priznanje pravice do zaposlitvene rehabilitacije.
III. MERILA ZA OCENO ZAPOSLITVENIH MOŽNOSTI
17. člen
(ocena zaposlitvenih možnosti)
(1) Ko je zaposlitvena rehabilitacija končana,
rehabilitacijski svetovalec območne službe zavoda po zaključnem mnenju
izvajalca storitev zaposlitvene rehabilitacije in po drugi razpoložljivi
dokumentaciji pripravi za invalida oceno zaposlitvenih možnosti v skladu s 33.
in 34. členom ZZRZI. 
(2) Delodajalec po zaposlitvi invalida lahko zahteva oceno
doseganja njegovih delovnih rezultatov od izvajalca zaposlitvene rehabilitacije
in na tej podlagi določitev višine subvencije plače za invalida. 
(3) Če se pri invalidu ugotovi sprememba pri doseganju
delovnih rezultatov, se spremeni tudi višina subvencije plače, lahko pa območna
služba zavoda z odločbo ugotovi, da je za invalida primernejša drugačna oblika
zaposlitve oziroma da je nezaposljiv.
18. člen
(odločba o podporni zaposlitvi)
(1) Območna služba zavoda izda odločbo o podporni zaposlitvi
invalidom, za katere se presodi, da so se s strokovno, tehnično in osebno
pomočjo, ki se zagotavlja zanje, pa tudi za delodajalca in delovno okolje,
sposobni vključiti se v običajno delovno okolje, pri čemer njihovo doseganje
delovnih rezultatov ni nižje od 70% po pravilniku, ki ureja merila in postopke
za določitev višine subvencije plače za invalide (v nadaljnjem besedilu:
pravilnik o subvencijah). 
(2) Pri brezposelnih invalidih se doseganje delovnih
rezultatov ocenjuje med zaposlitveno rehabilitacijo glede na teste in delovne
preizkuse v okviru priprave mnenja o ravni delovnih sposobnosti, znanj,
delovnih navad in poklicnih interesov v povezavi z usposabljanjem na konkretnem
delovnem mestu in v izbranem poklicu ter drugimi potrebnimi storitvami.
19. člen
(odločba o zaščitni zaposlitvi)
Območna služba zavoda izda odločbo o zaščitni zaposlitvi
invalidom, za katere se presodi, da ni mogoče pričakovati zaposlitve v
običajnem delovnem okolju ali podporne zaposlitve, njihovo doseganje delovnih
rezultatov pa je nižje od 70% in višje od 30% po pravilniku o subvencijah, in
ki zaradi večjih težav in ovir pri zaposlovanju potrebujejo visoko stopnjo
strokovne pomoči v obliki svetovanja, informiranja, usposabljanja,
psihosocialne podpore in spremljanja pri delu.
20. člen
(odločba o nezaposljivosti)
(1) Če so v postopku za pridobitev statusa invalida
ugotovljene popolne težave pri njegovem zaposlovanju in rehabilitacijska
komisija izda mnenje, da bi bila zaposlitvena rehabilitacija nepotrebna,
območna služba zavoda izda odločbo, da invalid ni zaposljiv. 
(2) Območna služba zavoda izda odločbo o nezaposljivosti tudi
po zaključeni zaposlitveni rehabilitaciji, če izvajalec le-te pri končni oceni
ugotovi popolne težave pri zaposlovanju invalida. 
(3) V primeru iz prejšnjega odstavka rehabilitacijski
svetovalec seznani invalida o njegovi možnosti udeležbe v programih socialne
vključenosti.
21. člen
(zaposljivost v običajnem delovnem okolju)
(1) Invalidi, ki jim območna služba zavoda po zaključeni
zaposlitveni rehabilitaciji ne izda odločbe o podporni ali zaščitni zaposlitvi
ali odločbe o nezaposljivosti, se lahko zaposlujejo v običajnem delovnem
okolju. 
(2) V primeru iz prejšnjega odstavka območna služba zavoda
skupaj z invalidom išče zaposlitev zanj pri običajnih delodajalcih ali v
invalidskih podjetjih oziroma ga lahko vključi v programe aktivne politike zaposlovanja.
22. člen
(mnenje centralne službe zavoda)
(1) Pred izdajo odločbe o zaposljivosti invalida v podporni
oziroma zaščitni zaposlitvi ter odločbe o nezaposljivosti mora pristojna
območna služba zavoda pridobiti predhodno pisno mnenje centralne službe zavoda.
(2) Centralne službe zavoda da mnenje iz prejšnjega odstavka
v 15 dneh od prejema celotne dokumentacije s predlogom odločbe.
V. DELO REHABILITACIJSKIH KOMISIJ I. IN II. STOPNJE
23. člen
(pristojnosti)
(1) Rehabilitacijske komisije so izvedenski organi Zavoda
Republike Slovenije za zaposlovanje, ki dajejo mnenje v postopkih za pridobitev
statusa invalida po ZZRZI in v postopkih za uveljavljanje pravice do
zaposlitvene rehabilitacije. 
(2) Rehabilitacijske komisije I. stopnje delujejo pri območnih
službah zavoda, rehabilitacijske komisije II. stopnje pa pri centralni službi
zavoda. 
(3) Rehabilitacijska komisija I. stopnje ima pečat okrogle
oblike s premerom 35 mm z besedilom: »Zavod Republike Slovenije za
zaposlovanje« in v sredini pečata besedilo: »Rehabilitacijska komisija I.
stopnje«. 
(4) Rehabilitacijska komisija II. stopnje ima pečat okrogle
oblike s premerom 35 mm z besedilom: »Zavod Republike Slovenije za
zaposlovanje« in v sredini pečata besedilo: »Rehabilitacijska komisija II.
stopnje«.
24. člen
(imenovanje)
(1) Predsednika in člane rehabilitacijske komisije I. stopnje
imenuje iz liste izvedencev direktor območne službe zavoda, predsednika in
člane rehabilitacijske komisije II. stopnje pa generalni direktor zavoda. 
(2) Rehabilitacijska komisija I. stopnje oziroma
rehabilitacijska komisija II. stopnje iz prejšnjega odstavka se imenuje s
sklepom za vsak primer posebej v sestavi, ki ustreza obravnavi tega primera. 
(3) Sklep o imenovanju rehabilitacijske komisije se pošlje
predsedniku in članom komisije.
25. člen
(črtanje z liste izvedencev)
Minister, pristojen za invalidsko varstvo, z liste izvedencev
črta izvedenca, ki: 
-    
nima več veljavne licence, 
-    
pri svojem delu ne upošteva strokovno dogovorjenih meril ocenjevanja, 
-    
krši etična načela stroke oziroma 
-    
se ne udeležuje strokovnega izpopolnjevanja, ki ga organizira Zavod
Republike Slovenije za zaposlovanje.
26. člen
(izločitev iz rehabilitacijske komisije)
(1) V rehabilitacijski komisiji ne more sodelovati izvedenec,
ki osebo v postopku zdravi oziroma sodeluje ali je sodeloval v procesu njenega
zdravljenja, na podlagi katerega oseba uveljavlja pravice. 
(2) Izvedenec iz prejšnjega odstavka mora o tem razlogu za
izločitev pravočasno obvestiti območno enoto oziroma centralno službo zavoda,
ki imenuje v komisijo drugega izvedenca.
27. člen
(plačilo rehabilitacijskih komisij)
(1) Plačilo predsedniku in članom rehabilitacijskih komisij
se določi na naslednji način:
-    
strokovno izpopolnjevanje predsednika oziroma člana rehabilitacijske
komisije         30 točk
-    
pregled spisa in priprava za sejo komisije                                                                     90
točk
-    
izvedensko mnenje na seji komisije                                                                              45
točk
(2) Vrednost točke za delo predsednika je različna od
vrednosti točke za delo članov rehabilitacijskih komisij, razen za strokovno
izpopolnjevanje. 
(3) Vrednost točke iz prejšnjega odstavka sprejme organ
upravljanja Zavoda Republike Slovenije za zaposlovanje.
VI. PREHODNA IN KONČNI DOLOČBI
28. člen
(uporaba mednarodne klasifikacije)
Mednarodna klasifikacija funkcioniranja, invalidnosti in
zdravja (International Classification of Functioning, Disability and Health),
ki je podlaga za merila za pridobitev statusa invalida po tem pravilniku, se v
postopku ocenjevanja invalidnosti uporablja v originalnem besedilu
klasifikacije ter v uradnem prevodu, pri čemer se v dvomu uporabi originalno
besedilo.
29. člen
(začasni standardi)
Do priprave in sprejema standardov storitev zaposlitvene
rehabilitacije iz 14. člena tega pravilnika, so izvajalci storitev zaposlitvene
rehabilitacije dolžni upoštevati standarde oziroma vsebino posameznih storitev
zaposlitvene rehabilitacije, ki so objavljeni na spletni strani ministrstva,
pristojnega za invalidsko varstvo.
30. člen
(začetek veljavnosti)
Ta pravilnik začne veljati 1. januarja 2006.
Št. 01701-60/2005/6
Ljubljana, dne 15. decembra 2005
EVA 2005-2611-0036
Minister 
za delo, družino in socialne zadeve 
mag. Janez Drobnič l.r.
Soglašam!
Minister 
za zdravje 
spec. akad. st. Andrej Bručan, dr. med., l.r.

Priloga
1: Lestvica za razvrščanje
Priloga
2: Lestvica ocenjevanja stopnje težav po izbranih merilih, ki so osnova za
priznanje pravice invalida do storitev zaposlitvene rehabilitacije
Priloga
3: Mnenje rehabilitacijske komisije I. stopnje