I. SPLOŠNE DOLOČBE
1. člen
(namen in vsebina pravilnika)
(1) S tem pravilnikom se v pravni red Republike
Slovenije prenaša Direktiva Sveta 2013/59/Euratom z dne 5. decembra 2013 o
določitvi temeljnih varnostnih standardov za varstvo pred nevarnostmi zaradi
ionizirajočega sevanja in o razveljavitvi direktiv 89/618/Euratom,
90/641/Euratom, 96/29/Euratom, 97/43/Euratom in 2003/122/Euratom (UL L
št. 13 z dne 17. 1. 2014, str. 1), zadnjič popravljena s popravkom
Direktive Sveta 2013/59/Euratom z dne 5. decembra 2013 o določitvi
temeljnih varnostnih standardov za varstvo pred nevarnostmi zaradi
ionizirajočega sevanja in o razveljavitvi direktiv 89/618/Euratom,
90/641/Euratom, 96/29/Euratom, 97/43/Euratom in 2003/122/Euratom (UL L
št. 72 z dne 17. 3. 2016, str. 69), ki ureja:
-       
vsebino vloge za priglasitev namere o izvajanju sevalne dejavnosti in
uporabi vira sevanja, dovoljenje za izvajanje sevalne dejavnosti, registracijo
sevalne dejavnosti, pridobitev dovoljenja za uporabo vira sevanja ali vpis vira
sevanja v register virov sevanja, pridobitev dovoljenja za opustitev nadzora nad
radioaktivno snovjo, uvoz ali proizvodnjo predmetov splošne rabe;
-       
zahteve za ravnanje z viri sevanja;
-       
ukrepe varovanja virov sevanja;
-       
obliko in način vodenja registrov sevalnih dejavnosti, virov sevanja,
jedrskih, sevalnih in manj pomembnih sevalnih objektov ter zaprtih odlagališč;
-       
podatke iz registrov, ki niso javni in
-       
nadzor nad izvajanjem varstva pred ionizirajočimi sevanji.
2. člen
(izrazi)
Izrazi, uporabljeni v tem pravilniku, imajo naslednji pomen:
1.     
Dobavitelj je fizična ali pravna oseba, ki dobavi vir sevanja ali
ga drugače da na voljo.
2.     
Ekspozicija pomeni izvedbo slikanja, presvetljevanja ali
obsevanja z virom sevanja.
3.     
Industrijska radiografija je neporušitvena metoda preiskave
predmetov z uporabo radionuklida ali rentgenske naprave, s katero se izdela
radiografska slika notranjosti predmeta.
4.     
Uporabnik vira sevanja je pravna ali fizična oseba, ki mora
skladno z zakonom, ki ureja varstvo pred ionizirajočimi sevanji in jedrsko
varnost, pridobiti dovoljenje za uporabo vira sevanja ali vir sevanja vpisati v
register virov sevanj.
5.     
Kontrolna točka je nadzorovan in urejen prehod med območji z
različno stopnjo radioaktivne kontaminacije ali z različnimi ravnmi sevanja.
6.     
Koristni snop sevanja je skozi sistem zaslonk usmerjeni snop, ki
je namenjen slikanju oziroma presvetljevanju predmetov ali pacientov ali
zdravljenju pacientov. Presek koristnega snopa je koristno polje sevanja.
7.     
Prenos vira sevanja je prenos vira sevanja od enega imetnika k
drugemu.
8.     
Proizvajalec je fizična ali pravna oseba, ki izdeluje vir
sevanja.
9.     
Shramba je prostor, v katerem lahko uporabnik shrani radioaktivne
snovi, kadar jih ne uporablja, ali radioaktivne odpadke do njihove predaje
izvajalcu storitev obvezne državne gospodarske javne službe za ravnanje z
radioaktivnimi odpadki.
10.  
Vir sevanja, ki se ne uporablja več, je vir sevanja, ki se je
prenehal uporabljati ali se predvidoma ne bo več uporabljal za dejavnosti, za
katere je bilo izdano dovoljenje, vendar zahteva nadaljnje varno ravnanje s
stališča varstva pred sevanji.
11.  
Vsebnik vira sevanja je skupek sestavnih delov, ki je namenjen
zadrževanju radioaktivnega vira sevanja, ki ni sestavni del vira sevanja in je
namenjen zaščiti viri sevanja med prevozom in ravnanjem z njim ter ima lahko
nameščeno zaslonko za nadzorovano obsevanje.
12.  
Zaščitna sposobnost pomeni debelino snovi, s katero je zaščiten
vir sevanja, in je praviloma podana z ekvivalentno debelino svinca (Pb) v
milimetrih.
3. člen
(priglasitev namere o izvajanju sevalne dejavnosti in
uporabi vira sevanja)
Vloga za priglasitev namere o izvajanju sevalne dejavnosti in
uporabi vira sevanja mora vsebovati podatke, iz katerih so razvidni:
1.     
namen priglasitve;
2.     
ime in sedež pravne ali fizične osebe, ki namerava izvajati sevalno
dejavnost ali uporabljati vir sevanja, ter ime njenega zakonitega zastopnika;
3.     
podatki o lastniku vira sevanja, če hkrati ne bo tudi uporabnik vira
sevanja;
4.     
podatki o sevalni dejavnosti;
5.     
kraj, kjer se bo vir sevanja uporabljal in shranjeval;
6.     
značilnosti vira sevanja, kot so vrsta, aktivnost, največja napetost,
tok ipd.;
7.     
podatki o naravnih virih sevanja, kadar gre za opravljanje dejavnosti, v
katero so vključeni taki viri, in če se med izvajanjem dejavnosti lahko pomembno
poveča izpostavljenost delavcev ali posameznikov iz prebivalstva;
8.     
čas začetka in predvideni čas trajanja izvajanja sevalne dejavnosti ali
uporabe vira sevanja oziroma čas uvoza, vnosa iz držav članic Evropske unije (v
nadaljnjem besedilu: EU), nabave, odprodaje, oddaje, izvoza, iznosa v države
članice EU, opustitve nadzora, odstranitve ali razgradnje oziroma uničenja vira
sevanja.
4. člen
(vsebina vloge za pridobitev dovoljenja za izvajanje sevalne
dejavnosti)
(1) Vloga za pridobitev dovoljenja za izvajanje sevalne
dejavnosti mora vsebovati najmanj:
1.     
oceno varstva pred sevanji;
2.     
podatke o organizacijski enoti varstva pred sevanji ali odgovorni osebi
za varstvo pred sevanji:
- 
seznam delavcev v organizacijski enoti varstva pred sevanji z dokazili o
izobrazbi in usposobljenosti delavcev v tej enoti, ki je zahtevana v skladu s
predpisom, ki ureja obveznosti izvajalca sevalne dejavnosti in imetnika vira
sevanja ter dokazilom o zdravstveni sposobnosti, ki je zahtevana v skladu s
prepisom, ki ureja zdravstveni nadzor izpostavljenih delavcev;
- 
prikaz strukture organizacije, iz katere je razvidna umeščenost organizacijske
enote varstva pred sevanji;
- 
sklep o imenovanju odgovorne osebe za varstvo pred sevanji, v katerem
morajo biti navedena tudi njena pooblastila;
- 
dokazila o izobrazbi in usposobljenosti odgovorne osebe za varstvo pred
sevanji, ki sta zahtevani v skladu s predpisom, ki ureja obveznosti izvajalca
sevalne dejavnosti in imetnika vira ionizirajočih sevanj;
3.     
ukrepe varstva pred sevanji v zvezi z uporabljeno vrsto virov sevanja,
iz katerih je razvidno najmanj:
- 
seznam poklicno izpostavljenih delavcev z dokazili o izpolnjevanju
zahtev za predpisano izobrazbo in strokovno usposobljenost ter zdravstveno
sposobnost za delo z viri sevanja ali v območju sevanja. Če gre za uporabo
visoko aktivnih virov sevanja, je treba podati tudi odgovornosti posameznih
delavcev;
- 
seznam izvajalcev radioloških posegov z dokazili o izpolnjevanju zahtev
za predpisano izobrazbo in strokovno usposobljenost;
- 
dokazila o vključenosti oseb, ki izvajajo sevalno dejavnost, v sistem
osebne dozimetrije ali dokazila, da je zagotovljena dozimetrija delovnega
okolja, kot to zahteva ocena varstva pred sevanji iz točke 1. tega odstavka;
- 
varnostni načrt za tiste radioaktivne snovi, ki se prevažajo in ki so v
predpisih s področja prevoza nevarnega blaga opredeljene kot nevarno blago s
potencialno hudimi posledicami;
4.     
če gre za visokoaktivne vire sevanja, nevarne vire sevanja ali jedrske
snovi z aktivnostmi oziroma v količinah, ki ne zahtevajo fizičnega varovanja v
skladu s predpisom, ki ureja sevalne dejavnosti, je treba podati opis ukrepov
varovanja.
(2) Če gre za sevalno dejavnost zdravstvu ali
veterinarstvu z majhnim ali zanemarljivim tveganjem pri čemer obseg in način
dela, število virov sevanja ter prostor uporabe nimajo pomembnega vpliva na
ukrepe varstva pred sevanji, se lahko kot ocena varstva pred sevanji iz točke
1. prvega odstavka tega člena upošteva generična ocena varstva pred sevanji za
tovrstno sevalno dejavnost.
(3) Če gre za uporabo visokoaktivnega vira sevanja, mora
vloga za izdajo dovoljenja za izvajanje sevalne dejavnosti vsebovati tudi
dokazila, da bo imel uporabnik na razpolago finančna sredstva za varno ravnanje
z virom po prenehanju njegove uporabe, če uporabnik preneha poslovati ali postane
plačilno nesposoben.
(4) Če fizična ali pravna oseba ni predhodno priglasila
svoje namere, mora k vlogi za pridobitev dovoljenja za izvajanje sevalne
dejavnosti podati tudi podatke iz 3. člena tega pravilnika.
5. člen
(vsebina vloge za registracijo sevalne dejavnosti)
(1) Vloga za registracijo sevalne dejavnosti mora poleg
podatkov, potrebnih za priglasitev namere o izvajanju sevalne dejavnosti iz 3.
člena tega pravilnika, vsebovati še oceno varstva pred sevanji, ki je lahko
izdelana generično za več organizacij, ki izvajajo isto sevalno dejavnost in
uporabljajo enake vire sevanja in podatke o odgovorni osebi za varstvo pred
sevanji.
(2) Izdelavo generične ocene iz prejšnjega odstavka
lahko naroči pristojni organ, izvajalec sevalne dejavnosti ali dobavitelj virov
sevanja.
6. člen
(vsebina vloge za pridobitev dovoljenja za uporabo vira
sevanja)
(1) Vloga za pridobitev dovoljenja za uporabo vira
sevanja mora vsebovati najmanj:
1.     
tehnično dokumentacijo o viru sevanja in morebitnem vsebniku, iz katere
so razvidni najmanj:
- 
certifikat proizvajalca o viru sevanja in morebitnem vsebniku ali
napravi;
- 
skica ali slika vira sevanja ali naprave, vrsta (odprti, zaprti vir
sevanja, vrsta radionuklida, rentgenska naprava ipd.) in opis vira sevanja ter
vrsta sevalne dejavnosti, ki jo omogoča vir sevanja;
- 
priporočljiva doba uporabe vira sevanja;
- 
predvideni začetek in konec uporabe vira sevanja;
- 
začetna aktivnost in datum začetne aktivnosti za radioaktivni vir
sevanja oziroma najvišja napetost in jakost toka za rentgensko napravo ali
energija sevanja za rentgensko napravo ali za pospeševalnik;
- 
številka oziroma oznaka vira sevanja, ki jo določi proizvajalec vira
sevanja;
- 
omejitve in varnostni ukrepi, ki jih je določil proizvajalec, in
- 
test puščanja, če je potreben, in pogostost izvedbe testa, če ga posebej
določa proizvajalec zaprtega vira sevanja;
- 
podatke o lokaciji uporabe in shranjevanja vira sevanja: kraj in opis
prostorov, kjer se vir sevanja uporablja in shranjuje z navedbo imena kraja,
ulice, oznake objekta ali stavbe. Če se več virov sevanja uporablja v istem
objektu, se podrobneje navede tudi mesto vira sevanja;
2.     
poročilo o pregledu in meritvah vira sevanja iz 53. člena tega
pravilnika ali poročilo o meritvah na nadzorovanih in opazovanih območjih iz
pravilnika, ki ureja obveznosti izvajalca sevalne dejavnosti in imetnika vira
ionizirajočih sevanj;
3.     
predvideno ravnanje z radioaktivnimi viri sevanja po prenehanju uporabe;
4.     
ukrepi varstva pred sevanji v zvezi z uporabo in vzdrževanjem vira
sevanja, iz katerih je razvidno najmanj:
- 
pogostost vzdrževanja (servisov) pri viru sevanja, napravi ali vsebniku,
ki vsebuje vir sevanja, ter kdo lahko opravlja vzdrževanje;
- 
pisna navodila za varno delo z viri sevanja, ki vključujejo postopek
dela z virom sevanja (uporaba, shranjevanje, evidence ipd.) in navodilo za
ukrepanje v primeru izrednega dogodka;
- 
način uporabe vira sevanja s predlogom obratovalnih omejitev in pogojev.
(2) Če oseba, ki vlaga zahtevo iz prejšnjega odstavka ne
more dostaviti tehnične dokumentacije, se za tehnično dokumentacijo šteje
poročilo o pregledu in meritvah vira sevanja iz 53. člena tega pravilnika.
(3) Ne glede na prvi odstavek tega člena k vlogi za
pridobitev dovoljenja za uporabo vira sevanja ni treba priložiti podatkov, ki
jih je vložnik že dostavil z vlogo za pridobitev dovoljenja za izvajanje
sevalne dejavnosti.
7. člen
(vsebina vloge za vpis vira sevanja v register virov
sevanja)
Vloga za vpis vira sevanja v register virov sevanja mora
vsebovati najmanj:
1.     
tehnično dokumentacijo o viru sevanja in morebitnem vsebniku ali
napravi, iz katere so razvidni najmanj:
- 
certifikat proizvajalca o viru sevanja in morebitnem vsebniku ali
napravi;
- 
skica ali slika vira sevanja ali naprave;
- 
številka oziroma oznaka vira sevanja, ki jo določi proizvajalec vira
sevanja;
- 
vrsta radionuklida, začetna aktivnost in datum začetne aktivnosti za vir
sevanja oziroma najvišja napetost in jakost toka za rentgensko napravo;
- 
podatki o vzdrževanju vira sevanja oziroma naprave in vsebnika iz
katerih so razvidni najmanj pogostost vzdrževanja (servisov) na viru sevanja,
napravi ali vsebniku, ter kdo vzdrževanje lahko opravlja;
- 
predvideno ravnanje z radioaktivnimi viri sevanja po prenehanju uporabe;
2.     
poročilo o pregledu in meritvah vira sevanja iz 53. člena tega
pravilnika;
3.     
podatke o začetku in predvidenem trajanju uporabe vira sevanja;
4.     
podatke o kraju in prostoru, kjer se bo vir sevanja uporabljal in
shranjeval.
8. člen
(vsebina vloge za pridobitev dovoljenja za opustitev nadzora
nad radioaktivno snovjo)
Vloga za pridobitev dovoljenja za opustitev nadzora nad
radioaktivno snovjo mora vsebovati najmanj:
1.     
podatke o sevalni dejavnosti, iz katere izhaja radioaktivna snov, ki je
predmet opustitve nadzora;
2.     
podatke o radioaktivni snovi, in sicer najmanj:
3.     
podatke o masi, prostornini in vrsti snovi;
4.     
poročilo o meritvah specifičnih aktivnosti radionuklidov v snovi in
površinski kontaminaciji, če je to potrebno;
5.     
dokazila o izpolnjevanju meril za opustitev nadzora, ki so določena v
predpisu, ki ureja sevalne dejavnosti;
6.     
načrt ravnanja z radioaktivno snovjo po opustitvi nadzora;
7.     
če so presežene vrednosti meril za opustitev nadzora, predpisane v
predpisu, ki ureja sevalne dejavnosti, tudi oceno varstva pred sevanji zaradi
opustitve nadzora nad radioaktivno snovjo, iz katere mora biti razvidno
izpolnjevanje meril za opustitev nadzora iz zakona, ki ureja varstvo pred
ionizirajočimi sevanji in jedrsko varnost, in uredbe, ki ureja sevalne
dejavnosti.
9. člen
(vsebina vloge za proizvodnjo ali uvoz predmetov splošne
rabe)
(1) K vlogi za uvoz predmetov splošne rabe, katerih uporaba
lahko pomeni novo vrsto sevalne dejavnosti, je treba priložiti:
1.     
podatke o predvideni uporabi proizvoda;
2.     
tehnične značilnosti proizvoda;
3.     
način vgradnje radioaktivnih snovi, če je predvidena njihova vgradnja v
proizvod;
4.     
podatke o hitrostih doz na ustreznih razdaljah za uporabo proizvoda,
vključno s hitrostmi doz na razdalji 0,1 m od katere koli dostopne površine
proizvoda;
5.     
oceno upravičenosti uporabe predmetov splošne rabe, ki vsebujejo dodane
radioaktivne snovi, iz katere morajo biti razvidni tudi pričakovane doze za
redne uporabnike proizvoda in strokovno mnenje pooblaščenega izvedenca varstva
pred sevanji.
(2) Če gre za proizvodnjo predmetov splošne rabe,
katerih predvidena uporaba lahko pomeni novo vrsto sevalne dejavnosti, je treba
poleg dokazil iz prejšnjega odstavka tega člena dostaviti tudi dokazila iz 4.
člena tega pravilnika.
10. člen
(prenehanje uporabe vira sevanja)
(1) Če uporabnik vira sevanja tega vira ne uporablja
več, mora v 15 dneh pristojnemu organu, ki je izdal dovoljenje za uporabo tega
vira sevanja ali ga vpisal v register virov sevanja, prijaviti prenehanje
uporabe tega vira.
(2) Če gre v prejšnjem odstavku za radioaktivno snov, jo
mora uporabnik vira sevanja v treh mesecih predati izvajalcu storitev obvezne
državne gospodarske javne službe za ravnanje z radioaktivnimi odpadki, drugemu
imetniku dovoljenja za izvajanje sevalne dejavnosti ali jo vrniti proizvajalcu
oziroma dobavitelju. Uporabnik vira sevanja mora v osmih dneh po prenosu vira
sevanja pristojnemu organu, ki je izdal dovoljenje za uporabo tega vira sevanja
ali ga vpisal v register virov sevanja, dostaviti listino o oddaji vira
sevanja, s katero se dokumentira prenos vira sevanja drugi osebi.
(3) Če gre v prvem odstavku tega člena za rentgensko
napravo, jo mora uporabnik tega vira sevanja v šestih mesecih po prenehanju
uporabe predati pooblaščeni strokovni organizaciji za ravnanje z nevarnimi
odpadki, drugi fizični ali pravni osebi, jo vrniti proizvajalcu oziroma
dobavitelju ali priglasiti pristojnemu organu, da namerava rentgensko napravo
obdržati kot rezervo. Uporabnik vira sevanja mora v osmih dneh po prenosu
rentgenske naprave pristojnemu organu, ki je izdal dovoljenje za uporabo tega
vira sevanja ali ga vpisal v register virov sevanja, dostaviti listino o oddaji
rentgenske naprave ali dokazilo o uničenju.
(4) Če uporabnik vira sevanja iz prejšnjih odstavkov
tega člena ne more izpolniti obveznosti po prenehanju uporabe vira, mora te
obveznosti izpolniti lastnik vira, če ni ista oseba kot uporabnik vira sevanja.
(5) Določbe tega člena se smiselno uporabljajo tudi v
primeru prenehanja uporabe ionizacijskih javljalnikov požara in drugih
radioaktivnih virov sevanja, ki so bili izvzeti na podlagi ocene varstva pred
sevanji ali po predpisu, ki ureja izvajanje sevalne dejavnosti in za katere
imetniku ni bilo treba pridobiti dovoljenja za izvajanje sevalne dejavnosti ali
dejavnosti registrirati.
11. člen
(prenehanje izvajanja sevalne dejavnosti)
(1) Ob prenehanju izvajanja sevalne dejavnosti mora
uporabnik vire sevanja, ki se ne uporabljajo več in morebitne nastale
radioaktivne odpadke predati izvajalcu storitev obvezne državne gospodarske
javne službe za ravnanje z radioaktivnimi odpadki.
(2) Če je šlo za uporabo odprtih virov sevanja ali če
obstaja verjetnost, da so oprema in prostori, kjer se je izvajala sevalna dejavnost,
kontaminirani, mora izvajalec sevalne dejavnosti zagotoviti, da bo pooblaščeni
izvedenec varstva pred sevanji izvedel meritve in ugotovil stopnjo
kontaminacije.
(3) Izvajalec sevalne dejavnosti mora zagotoviti, da se
prostori in oprema dekontaminirajo tako, da je njihova radioaktivnost v skladu
z mejnimi vrednostmi, ki so predpisane za površine človekovega bivalnega in
delovnega okolja, ki ni del nadzorovanega območja v predpisu, ki ureja mejne
doze, referenčne ravni in radioaktivno kontaminacijo.
12. člen
(vodenje evidenc)
(1) Izvajalec sevalne dejavnosti mora med izvajanjem
sevalne dejavnosti in najmanj tri leta po prenehanju izvajanja shranjevati
dokumentacijo in voditi evidenco o:
1.     
izdanih veljavnih upravnih aktih za izvajanje sevalne dejavnosti in
uporabo virov sevanja;
2.     
številu in lastnostih virov sevanja;
3.     
vsebnikih oziroma napravah, ki jih uporablja;
4.     
programski opremi, pomembni za delo z virom sevanja in varstvo pred
sevanji;
5.     
datumu začetka uporabe virov sevanja;
6.     
kraju (naslovu), kjer se vir sevanja uporablja ali shranjuje;
7.     
predaji virov sevanja drugemu imetniku dovoljenja za izvajanje sevalne
dejavnosti;
8.     
predaji radioaktivnih virov sevanja, ki se ne uporabljajo več, izvajalcu
obvezne državne gospodarske javne službe za ravnanje z radioaktivnimi odpadki,
ali vračanju proizvajalcu ali dobavitelju;
9.     
če gre za odprte vire sevanja: vrsti, količini in aktivnosti
radionuklidov ob nabavi, lokaciji uporabe, količini in aktivnosti
radionuklidov, porabljenih pri izvajanju sevalne dejavnosti in kontaminacijah
delovnega okolja ali oseb, prenosih drugim osebam in izpustih v okolje;
10.  
pregledu in meritvah virov sevanja iz 53. člena tega pravilnika in
nadzornih meritvah na nadzorovanih in opazovanih območjih iz pravilnika, ki
ureja obveznosti izvajalca sevalnih dejavnosti in imetnika vira ionizirajočih
sevanj;
11.  
posegih pri viru sevanja, vključno z vzdrževanjem vsebnika oziroma
naprave z virom sevanja;
12.  
poročilih in mnenjih pooblaščenega izvedenca varstva pred sevanji;
13.  
podatkih o odgovorni osebi za varstvo pred sevanji in njenih dokazilih o
usposabljanju iz varstva pred sevanji;
14.  
podatkih o delavcih, vključenih v izvajanje sevalne dejavnosti, vključno
s podatki o izmerjenih dozah, opravljenih usposabljanjih in preverjanjih
usposobljenosti ter opravljenih zdravstvenih nadzorih skladno z oceno varstva
pred sevanji.
(2) Za visokoaktivne vire sevanja mora lastnik podatke
iz 1. do 6. točke prejšnjega odstavka voditi na standardnem evidenčnem listu za
visokoaktivne zaprte vire sevanja iz priloge 3, ki je sestavni del tega
pravilnika.
(3) Imetnik dovoljenja za uporabo visokoaktivnega vira
sevanja mora pristojnemu organu elektronsko ali pisno predložiti kopijo celotne
evidence iz prejšnjega odstavka:
-       
takoj po pridobitvi visokoaktivnega vira sevanja;
-       
vsakih 12 mesecev;
-       
takoj po spremembi podatkov;
-       
takoj po prenosu visokoaktivnega vira sevanja drugemu imetniku
dovoljenja, pri čemer je treba sporočiti ime novega imetnika;
-       
takoj po tem, ko imetnik dovoljenja ne poseduje več nobenega vira, in
-       
na zahtevo pristojnega organa.
(4) Uporabnik ionizacijskega javljalnika požara mora
shranjevati dokumentacijo in voditi evidenco, iz katere so razvidni najmanj:
-       
mesto ‒ prostor in število ionizacijskih javljalnikov požara;
-       
tip, proizvajalec, radionuklid in aktivnost;
-       
datum namestitve;
-       
podatke o pregledu in meritvah vira sevanja iz 53. člena tega
pravilnika, ki ga opravi pooblaščeni izvedenec varstva pred sevanji;
-       
podatki o vzdrževanju in osebi, ki vzdrževanje opravlja.
13. člen
(znaki za opozarjanje na nevarnost sevanja)
(1) Osnovni simbol, s katerim se opozarja na nevarnost
sevanja ali na radioaktivne snovi, je triperesna deteljica z razmerji proti
centralnemu krogu, kot je prikazano v prilogi 1, ki je sestavni del tega
pravilnika.
(2) Znak za opozarjanje na nevarnost sevanja je črne
barve na rumeni podlagi in je prikazan v prilogi 1 tega pravilnika.
(3) Z znakom za opozarjanje na nevarnost sevanja, ki ima
napis RADIOAKTIVNO, morajo biti označeni vsi zaprti in odprti viri sevanja
oziroma njihovi vsebniki. Velikost črk mora biti enaka premeru centralnega
kroga osnovnega simbola. Če je vir sevanja premajhen ali ga iz drugega razloga
ni mogoče označiti na opisani način, ga je treba označiti z značko ali nalepko,
veliko, kot to omogočajo okoliščine.
(4) Če se z znakom opozarja na nevarnost sevanja, ki ga
naprava oddaja, ali je v nekem območju mogoče pričakovati povečane ravni
sevanja, mora biti na vidnem mestu na napravi ali v prostoru nameščen znak za
opozarjanje na nevarnost sevanja z napisom POZOR, SEVANJE. Velikost črk mora
biti enaka premeru centralnega kroga osnovnega simbola.
(5) Znak za opozarjanje na nevarnost sevanja se ne sme
uporabljati v druge namene kot za označevanje radioaktivnih snovi in območij s
povišanimi ravnmi sevanja in jih je treba po prenehanju potrebe po označevanju
odstraniti.
(6) Izvajalec sevalne dejavnosti ali uporabnik vira
sevanja mora poskrbeti, da ostanejo znaki za opozarjanje nevarnosti na sevanje
ustrezno nameščeni, vidni in berljivi.
(7) Izvajalec sevalne dejavnosti, ki je tuja pravna
oseba, lahko uporabljajo napise iz tretjega in četrtega odstavka tega člena v
svojem jeziku, pri čemer mora poskrbeti za namestitev napisa POZOR, SEVANJE.
(8) Nevarni viri sevanja kategorije od 1 do 3 iz
predpisa, ki ureja sevalne dejavnosti, mora imeti na notranji strani ohišja
vira sevanja oznako, ki je navedena v prilogi 1 tega pravilnika in opozarja na
posledice nepooblaščenega poseganja v vir sevanja. Ta oznaka med normalno
uporabo vira sevanja ne sme biti vidna.
II. DELO Z VIRI SEVANJA
14. člen
(zahteve za prostore, v katerih se uporabljajo viri sevanja)
(1) Prostori in objekti, v katerih se uporabljajo viri
sevanj, morajo biti zgrajeni in opremljeni tako, da omogočajo varno izvajanje
sevalne dejavnosti.
(2) Viri sevanja se lahko uporabljajo samo v objektih ali
prostorih, zgrajenih in opremljenih tako, da so hitrosti doz na zunanji
površini stavbe ali prostora manjše od vrednosti, ki lahko povzročijo
izpostavljenost posameznika iz prebivalstva sevanju nad mejnimi vrednostmi za
prebivalstvo.
(3) Viri sevanja se lahko uporabljajo tudi v
življenjskem okolju, če se zagotovi, da njihova uporaba ne povzroča preseganja predpisanih
mejnih doz za prebivalstvo.
15. člen
(shranjevanje radioaktivnih virov sevanja)
(1) Prenosne in premične vire sevanja je treba, kadar se
ne uporabljajo, shranjevati v prostorih, zgrajenih in opremljenih tako, da so
hitrosti doz na zunanji površini stavbe ali prostora manjše od vrednosti, ki bi
povzročile preseganje predpisanih mejnih doz za prebivalstvo.
(2) Prostor za shranjevanje mora biti zasnovan tako, da
učinkovito preprečuje širjenje radioaktivnih snovi v druge prostore, in
organiziran tako, da se lahko vsak vir sevanja vloži v shrambo in vzame iz nje
brez nevarnosti.
(3) Radioaktivnih snovi ni dovoljeno shranjevati skupaj
z drugimi nevarnimi snovmi in shramba se ne sme uporabljati za druge namene, ki
niso povezani s sevalno dejavnostjo.
(4) Kraj in zgradba shrambe morata biti taka, da je
nevarnost pred požarom in poplavo minimalna.
(5) Stene, strop, tla in pohištvo morajo imeti gladke površine
in biti iz materialov, ki jih je lahko čistiti.
(6) Če se pri shranjevanju radioaktivnih snovi sproščajo
radioaktivni plini, hlapi ali aerosoli, mora imeti shramba ustrezno prezračevanje,
zračni tlak v shrambi pa mora biti nižji kot v okoliških prostorih.
(7) Radioaktivne snovi je treba shranjevati, prenašati
ali premeščati v prostorih imetnika dovoljenja za izvajanje sevalne dejavnosti
v vsebnikih, napravah ali posodah, ki preprečujejo uhajanje radioaktivnih snovi
v okolje in hkrati zagotavljajo, da so prejete doze oseb, ki prenašajo ali
premeščajo radioaktivne snovi, pod predpisanimi mejnimi dozami kot je določeno
v oceni varstva pred sevanji.
(8) Vsebniki, naprave ali posode, v katerih se
shranjujejo radioaktivne snovi, se morajo odpirati in zapirati na preprost
način. Za odpiranje posod z lahko hlapljivimi in vnetljivimi radioaktivnimi snovmi
mora proizvajalec posod določiti posebne varnostne ukrepe. Posode, ki vsebujejo
radioaktivne tekočine, morajo biti v kovinskih ali plastičnih vsebnikih, katerih
prostornina je tolikšna, da lahko, če se posoda poškoduje, zadržijo vso
tekočino.
(9) Posamezni vsebnik, naprava ali posoda za
shranjevanje radioaktivnih snovi morajo imeti oznako in čitljiv napis, iz
katerih so jasno razvidni vrsta virov sevanj, njihova aktivnost, datum začetne
aktivnosti ali datum odložitve v shrambo v primeru prenehanja uporabe
radioaktivne snovi.
(10) Prostor za shranjevanje radioaktivnih snovi mora
biti opremljen z znakom, ki označuje nevarnost sevanja iz 13. člena tega
pravilnika.
16. člen
(shranjevanje rentgenskih naprav)
Prenosne rentgenske naprave je, kadar se jih ne uporablja, treba
shranjevati v prostorih, do katerih nepooblaščene osebe ne morejo dostopati.
17. člen
(navodila za varno delo z viri sevanja in ukrepanje v
primeru izrednega dogodka)
(1) Uporabnik vira sevanja mora imeti pisna navodila za
varno delo z viri sevanja in ukrepanje v primeru izrednega dogodka napisana
skladno z oceno varstva pred sevanji in tehnično dokumentacijo vira sevanja.
Pisna navodila morajo biti v jeziku, ki ga delavci razumejo, in morajo
vsebovati opis poteka dela in zaščitnih ukrepov in uporabo ustrezne zaščitne
opreme za delavce, ki delajo z virom sevanja. Navodila morajo biti na razpolago
na delovnem mestu. Delavci se morajo ravnati v skladu s temi navodili.
(2) Za visokoaktivni vir sevanja morajo pisna navodila
iz prvega odstavka tega člena vsebovati tudi ukrepe za preprečevanje nedovoljenega
dostopa do vira sevanja, izgube vira sevanja, njegove kraje ali poškodbe v
požaru ter praktične vaje v intervalu, ki ne presega 12 mesecev, s katerimi se
preverja ukrepanje v primeru izrednega dogodka.
(3) Praktične vaje iz prejšnjega odstavka se morajo
izvajati simulirano brez uporabe virov sevanja.
(4) Če je potrebna uporaba stacionarnih ali prenosnih merilnikov
sevanja, potem morajo pisna navodila vsebovati tudi način merjenja, pogostost
umerjanja merilnikov in ukrepanje v primeru zaznanega povišanega sevanja.
(5) V pisnih navodilih iz prvega in drugega odstavka
tega člena morajo biti navedene organizacije ali službe, ki jih je treba
obvestiti ali se z njimi posvetovati v primeru izrednega dogodka. Pisna
navodila je treba redno preverjati in jih usklajevati z dejanskim stanjem in
dobro prakso na področju varnega dela z viri sevanja.
18. člen
(hitrosti doze v bližini naprav z zaprtimi viri sevanja)
(1) Hitrosti doz nekoristnega sevanja na zunanjih
površinah stacionarnih naprav z zaprtimi viri sevanja ne smejo presegati 1
mSv/h, na razdalji 1 m pa 30 μSv/h.
(2) Kadar se naprava z zaprtim virom sevanja prenaša ali
premika, hitrost doze na njeni površini ne sme presegati 0,5 mSv/h, na razdalji
1 m pa 15 μSv/h.
(3) Ne glede na drugi odstavek tega člena je omejitev za
naprave z zaprtimi viri sevanja, ki se uporabljajo za industrijsko
radiografijo, podana v 40. členu tega pravilnika.
19. člen
(opozarjanje in označevanje)
(1) Naprave z viri sevanja morajo biti označene z znaki
iz 13. člena tega pravilnika, ki opozarjajo na nevarnost sevanja.
(2) Kadar naprava z zaprtim virom sevanja ali rentgenska
naprava deluje, je treba, če je to predvideno v omejitvah in varnostnih
ukrepih, ki jih je določil proizvajalec naprave ali so predpisani v oceni
varstva pred sevanji, z napravami za zvočno ali svetlobno alarmiranje
opozarjati na nevarnost sevanja.
(3) Če je praktično izvedljivo, je treba v bližini vira
sevanja na vidna mesta namestiti pomembne podatke o viru sevanja, najmanj pa
vrsto in aktivnost radionuklida ali največjo napetost in tok, ime, priimek in
telefonsko številko odgovorne osebe za varstvo pred sevanji ter številko, datum
izdaje in veljavnosti dovoljenja za uporabo vira sevanja ali potrdila o vpisu
vira sevanja v register virov sevanja.
(4) Proizvajalec vira sevanja mora vsak visokoaktivni
vir sevanja opremiti z enolično oznako. V primeru neoznačenih uvoženih ali vnesenih
visokoaktivnih virov sevanja mora oznako zagotoviti dobavitelj. Ta oznaka je
lahko vgravirana ali z žigom vtisnjena na vir sevanja in na vsebnik
visokoaktivnega vira sevanja. Če to ni izvedljivo oziroma pri prevozih v
vsebnikih za večkratno uporabo ali pri vsebnikih, kjer se vir pogosto menja,
mora biti vsebnik vira sevanja opremljen vsaj s podatki o značilnostih vira
sevanja in najvišjo dovoljeno aktivnostjo vira sevanja.
(5) Imetnik dovoljenja za uporabo visokoaktivnega vira
sevanja mora zagotoviti, da vsak visokoaktivni vir sevanja spremlja pisna
dokumentacija, iz katere je razvidno, da je vir sevanja označen skladno s
četrtim odstavkom tega člena in da ostanejo te oznake ali napisne tablice
čitljive. Dokumentacija mora vsebovati tudi fotografije vira sevanja, vsebnika
vira sevanja, prevozne embalaže ali naprave oziroma opreme, ki je lahko enotna
za vsako konstrukcijsko vrsto visokoaktivnega vira sevanja in za značilne
vsebnike visokoaktivnih virov sevanja. Tako fotografijo mora imetniku dostaviti
proizvajalec ali dobavitelj.
20. člen
(ukrepi za zmanjšanje izpostavljenosti)
(1) Če se naprave z zaprtimi viri sevanja ali rentgenske
naprave uporabljajo zunaj posebej namenjenih prostorov, mora biti koristni snop
sevanja usmerjen proti predmetu, ki se preiskuje, vstop v snop pa onemogočen.
(2) Če ima naprava z zaprtim virom sevanja zaščitne
zaslonke, morajo biti te zaprte in naprava zaklenjena, kadar se ne uporablja.
(3) Naprava z zaprtim virom sevanja ali rentgenska
naprava mora imeti vgrajeno stikalo ali mehanski sistem zapiranja, s katerim se
lahko v vsakem trenutku prekine koristni snop sevanja.
(4) Kadar zahteve iz prejšnjega odstavka ni mogoče
izpolniti, se morajo rentgenske naprave in naprave, ki uporabljajo vire sevanja
kategorije 1, 2 ali 3, uporabljati v prostoru, v katerega se vstopi skozi
zaščitna vrata ali labirinte. Vrata tega prostora morajo imeti mehanizem, ki
pri poskusu vstopa prekine koristni snop sevanja.
21. člen
(preizkus puščanja za zaprte vire sevanja)
(1) Pri zaprtih virih sevanja je treba preveriti
puščanje vira sevanja, če obstaja sum, da je vir sevanja poškodovan, sicer pa v
časovnih presledkih, določenih v 53. členu tega pravilnika, oziroma v rokih, ki
jih predvideva tehnična dokumentacija vira sevanja. Test se izvede na dostopnih
površinah vsebnika v skladu z veljavnimi mednarodnimi standardi z odvzemom
suhega ali mokrega brisa.
(2) Če je aktivnost na odvzetem brisu manjša od 200 Bq,
se šteje, da je vir sevanja ustrezno zatesnjen. V primeru aktivnosti, večje od
200 Bq, je treba takoj prenehati z uporabo vira sevanja, izvesti ukrepe za
odpravo morebitne kontaminacije in postopke za zamenjavo vira sevanja.
(3) Pri zaprtih virih sevanja, ki vsebujejo radionuklide
v plinastem stanju Kr-85, H-3 ali podobni, ni treba preveriti puščanja. V tem
primeru se lahko puščanje prepozna preko funkcionalnosti naprave.
(4) Ne glede na prvi odstavek tega člena pri
ionizacijskih javljalnikih požara ni treba preveriti puščanja zaprtega vira
sevanja.
22. člen
(izguba vira sevanja in izredni dogodek z virom sevanja)
(1) Uporabnik vira sevanja mora o vsakršni izgubi, kraji
ali nepooblaščeni uporabi vira sevanja, pomembnem razlitju, izpustu, puščanju
vira sevanja ali drugem izrednem dogodku, kot je na primer požar, prometna
nesreča, nenamerni izpostavljenosti delavca ali posameznika iz prebivalstva
sevanju nemudoma obvestiti pristojni organ, ki je izdal dovoljenje za izvajanje
sevalne dejavnosti. V primeru izgube ali kraje vira sevanja mora obvestiti tudi
policijo in sporočiti vsako informacijo, ki bi lahko kakor koli prispevala k
najdbi vira sevanja.
(2) Uporabnik vira sevanja mora po dogodku iz prejšnjega
odstavka preveriti celovitost vira sevanja, analizirati vzroke za nastanek
dogodka, po potrebi izvesti popravne ukrepe in v petih delovnih dneh pisno obvestiti
pristojni organ.
(3) V pisnem poročilu iz prejšnjega odstavka mora podati
celovito analizo dogodka z navedbo že izvedenih popravnih ukrepov in ukrepov, s
katerimi bo uporabnik vira sevanja zmanjšal možnost za ponovitev dogodka. K
poročilu mora biti priloženo strokovno mnenje pooblaščenega izvedenca varstva
pred sevanji.
(4) Organ, pristojen za jedrsko varnost, zagotavlja
takojšnje tehnično svetovanje in pomoč osebam, ki se običajno ne ukvarjajo z
dejavnostmi, ki bi zahtevale varstvo pred sevanji, in ki sumijo, da imajo opravka
z virom sevanja neznanega izvora. Glavna cilja tega svetovanja in pomoči sta
varstvo delavcev in posameznikov iz prebivalstva pred sevanjem ter varnost vira
sevanja.
23. člen
(mednarodno sodelovanje)
Pristojni organ nemudoma izmenja podatke in sodeluje z
državami članicami EU, tretjimi državami ali ustreznimi mednarodnimi organizacijami
v primeru izgube, nepooblaščene odstranitve, kraje ali odkritja visokoaktivnega
vira sevanja, drugega pomembnega vira sevanja ali radioaktivne snovi in pri
nadaljnjem spremljanju ali preiskavah, pri čemer lahko glede na okoliščine
upošteva zahteve predpisov, ki urejajo tajnost podatkov.
24. člen
(ionizacijski javljalniki požara)
(1) Hitrost doze na razdalji 10 cm od katere koli
zunanje dostopne površine ionizacijskega javljalnika požara ne sme presegati
1 μSv/h.
(2) Ionizacijski javljalnik požara mora biti narejen
tako, da vir sevanja ni lahko dosegljiv, oziroma tako, da ohišja ni mogoče
odpreti s preprostimi sredstvi in se z roko približati viru sevanja, kjer
hitrosti doz presegajo 10 μSv/h.
25. člen
(merilniki hitrosti doze)
(1) Pri dejavnostih v industriji in raziskavah, kjer
lahko delavci pridejo v območje koristnega snopa ali kjer je treba zagotoviti
območje omejenega dostopa ali preveriti, da je vir sevanja v zaščitnem
položaju, je treba zagotoviti uporabo merilnikov hitrosti doze, osebje pa mora
biti usposobljeno za ravnanje s temi merilniki.
(2) O izboru merilnikov iz prejšnjega odstavka in
potrebnih meritvah se mora imetnik dovoljenja posvetovati s pooblaščenim izvedencem
varstva pred sevanji in morajo biti opisani v oceni varstva pred sevanji.
26. člen
(rentgenske naprave za pregled prtljage, pisemskih pošiljk
in drugih predmetov)
(1) Stacionarne rentgenske naprave za pregled prtljage,
pisemskih pošiljk in drugih predmetov morajo imeti zaščitni okrov, ki
preprečuje ali otežuje dostop do polja koristnega sevanja v času delovanja
rentgenske naprave. Predmet, ki ga je treba pregledati ali analizirati, mora
biti v ohišju pred sprožitvijo sevanja ali pa mora mehanizem za prenos vzorcev
delovati samodejno ob vstopu predmeta v pregledovalni kanal.
(2) Hitrost doze na zunanji površini rentgenske naprave
ne sme presegati vrednosti, ki bi lahko povzročile preseganje predpisanih
mejnih doz za prebivalstvo.
(3) Rentgenska naprava mora imeti vzpostavljen tehnični
sistem, ki omogoča prekinitev delovanja naprave v primeru nedovoljenega posega
v snop sevanja v času delovanja naprave.
(4) Vhodna in izhodna odprtina zaščitenega aparata, ki
se uporabljata za pregled prtljage, izdelkov in blaga, morata biti opremljeni z
dodatnim zaščitnim elementom, kot je zavesica svinčenih gumijastih trakov ali
podaljšan pokrov, za ublažitev uhajanja sevanja, ki nastane v bližini odprtine,
ali večanje razdalje do vira sevanja.
(5) Na rentgenski napravi morajo biti nameščene oznake,
ki opozarjajo na nevarnost sevanja iz 13. člena tega pravilnika, in opozorilne
luči, ki signalizirajo, kdaj naprava deluje.
(6) Če se naprave uporabljajo v prosto dostopnem
prostoru, v katerem bi bilo mogoče priti do polja sevanja pri vstopnih in
izhodnih odprtinah naprave, je potrebno zagotoviti, da ne pride do nepotrebne
izpostavljenosti.
27. člen
(rentgenske naprave v industriji in raziskavah, v katerih je
snop usmerjen iz naprave)
(1) Rentgenske naprave, iz katerih je snop sevanja
usmerjen navzven, morajo imeti mehanizem za zaustavitev ali preprečitev
sevanja, da se z njim prepreči nevarna izpostavljenost. Če ima naprava več kot
eno zaslonko, je lahko hkrati odprta le ena zaslonka.
(2) Ročne rentgenske naprave morajo biti zasnovane tako,
da zaščitni plašč rentgenske cevi zagotavlja, da puščanje ohišja (hitrost doze)
kjerkoli na razdalji 5 cm od katere koli dostopne površine naprave ni večje od
25 μSv/h. Nadzorna plošča naprave mora biti nameščena na način, ki v vsakem
trenutku omogoča nadzor nad delovanjem rentgenske naprave.
(3) Odprti rentgenski aparati morajo imeti znak, ki kaže
smer sevanja, in ločeno opozorilo, če rentgenska cev nima dodatne filtracije
koristnega snopa.
(4) Premične rentgenske naprave, iz katerih je snop
sevanja usmerjen navzven, morajo biti opremljene z varnostnim stikalom, ključem
ali kodo, ki preprečuje nehoteno uporabo naprave. Vsi varnostni mehanizmi
morajo biti opremljeni z varnostnim krogotokom, ki onemogoči uporabo naprave v
napačnih pogojih.
III. ODPRTI VIRI SEVANJA
28. člen
(zahteve za delo z odprtimi viri sevanja)
(1) Orodje za večkratno uporabo, ki se uporablja pri
delu z odprtimi viri, je treba po uporabi očistiti in mora ostati ločeno od
drugih orodij in instrumentov, razen kadar je orodje kontaminirano samo z zelo
kratkoživimi radionuklidi.
(2) Delavci, ki ravnajo z radioaktivnimi snovmi, morajo
uporabljati osebno varovalno opremo, kot je določeno v oceni varstva pred
sevanji.
(3) V laboratoriju za delo z odprtimi viri sevanja je
prepovedano jesti, piti, kaditi ali nanašati ličila.
(4) Delo, ki se nanaša na ravnanje s hlapljivimi ali
prašnimi radioaktivnimi snovmi, je treba izvajati v posebnih digestorijih ali drugih
podobnih komorah s prezračevanjem.
(5) Kadar koli je to mogoče, je treba pri ravnanju z
radioaktivnimi snovmi uporabljati avtomatsko opremo.
(6) Vire sevanja je treba označiti tako, da jih je
mogoče zlahka prepoznati. Označevanje vključuje vsaj radionuklid, njegovo
aktivnost, datum merjenja, prostornino in specifično aktivnost in osebo, ki je
meritev izvedla.
29. člen
(merilniki sevanja pri delu z odprtimi viri sevanja)
(1) V prostoru, kjer se uporabljajo odprti viri sevanja
razreda del I. in II, morata biti na razpolago merilnik za merjenje
kontaminacije in merilnik za merjenje hitrosti doze sevanja, osebje pa
usposobljeno za ravnanje s temi z merilniki.
(2) V prostoru, kjer se uporabljajo odprti viri sevanja
razreda del III, morata biti na razpolago merilnik za merjenje kontaminacije, osebje
pa usposobljeno za ravnanje s temi z merilniki.
(3) V rednih intervalih in kadar obstaja sum
kontaminacije, je treba izvajati meritve kontaminacije in hitrosti doze
sevanja.
(4) O izboru merilnikov iz prvega in drugega odstavka
tega člena in intervalih meritev iz prejšnjega odstavka se mora imetnik
dovoljenja posvetovati s pooblaščenim izvedencem varstva pred sevanji, oboji pa
morajo biti opisani v oceni varstva pred sevanji.
30. člen
(zahteve za prostore razreda dela III)
(1) Razredi del z odprtimi viri sevanja so opredeljeni v
predpisu, ki ureja sevalne dejavnosti.
(2) Tla, pohištvo in delovne površine prostorov, kjer se
uporabljajo odprti viri, morajo biti iz materialov, ki ne prepuščajo vlage in
so odporni proti običajnim kemikalijam (npr. razredčenim kislinam, bazam ali
organskim topilom).
(3) Stene, strop in tla morajo imeti gladke površine in
biti iz materialov, ki jih je lahko čistiti.
(4) Delovne površine morajo biti iz materialov, na
katere se ne veže prah in jih je lahko čistiti.
(5) Pipe za odpiranje vode morajo biti take, da jih je
mogoče odpirati s komolci ali z detektorjem gibanja.
(6) Na delovne površine je treba pred začetkom del
položiti vpojno podlago, ki preprečuje razširjanje morebitne kontaminacije.
(7) Laboratorij mora biti opremljen s potrebno opremo za
čiščenje morebitne kontaminacije.
(8) Prezračevanje mora biti izvedeno tako, da zrak iz
prostorov, v katerih se uporabljajo odprti viri sevanja, ne kroži ali ne pride
v prostore, v katerih se ti ne uporabljajo. Če se v več prostorih dela z
odprtimi viri sevanja različnih aktivnosti, se s prezračevanjem zagotovi, da
zrak kroži od prostorov, v katerih je nižja aktivnost, proti prostorom z višjo
aktivnostjo.
(9) Pri zasnovi in uporabi sistema za filtriranje
izpušnega zraka je treba upoštevati vrsto dela, uporabljene radionuklide ter
njihove kemične in fizikalne oblike ter kemične in fizikalne oblike morebitnega
onesnaženega zraka. Če je treba filtrirati izpušni zrak, mora biti filter
nameščen tako, da radioaktivne snovi, ki se kopičijo v filtru, ne pomenijo
nevarnosti sevanja za okolje in da je filter mogoče zlahka zamenjati.
(10) Če se tekoči radioaktivni odpadki neposredno
izpuščajo v kanalizacijo, mora biti za ta namen na voljo ločen umivalnik. Cevi
za odplake iz laboratorija za delo z odprtimi viri sevanja morajo voditi
neposredno v glavno kanalizacijsko cev.
31. člen
(zahteve za prostore razreda dela II)
Poleg zahtev za prostor razreda dela III iz prejšnjega člena
mora prostor za dela razreda II izpolnjevati še naslednje zahteve:
-       
prostori za dela razreda II morajo biti v ločenem delu stavbe, ločeni od
preostalih prostorov;
-       
prostor mora obvezno imeti kontrolno točko s sanitarnim vozlom;
-       
na kontrolni točki mora biti dovolj prostora za preoblačenje v zaščitno
obleko in meritve kontaminacije oseb;
-       
tla morajo biti prekrita ali prebarvana tako, da na tleh ni razpok in da
so zaključki vsaj 10 cm visoko na zidu;
-       
napeljave morajo zidove prečkati tako, da se na teh mestih sevanje ne
širi v sosednje prostore;
-       
tla in delovne klopi morajo biti dovolj močni, da lahko nosijo težo
zaščit pred sevanjem, npr. svinčenih opek;
-       
zaklepanje oken v prostoru mora biti zasnovano tako, da se okna ne
morejo odpreti brez posebnega ključa;
-       
prezračevanje mora zagotavljati, da je v prostorih, kjer se ravna z
radioaktivnimi snovmi, podtlak. Izjema so prostori nuklearne medicine, kjer se
ravna s pacienti;
-       
prezračevanje mora imeti ločen izhod, običajno s filtri;
-       
digestoriji ali posebne komore, kjer se pripravljajo radioaktivne snovi,
morajo biti opremljeni s svetlobnimi oznakami, ki označujejo, kdaj je
ventilacija vključena.
32. člen
(zahteve za prostore razreda dela I)
Poleg zahtev za prostore razreda dela III in II iz prejšnjih
dveh členov mora prostor za dela razreda I izpolnjevati naslednje zahteve:
-       
prostori razreda dela I morajo biti v posebni stavbi ali ločenem delu
stavbe s posebnim vhodom in kontrolno točko;
-       
prostori razreda dela I se delijo na več območij, odvisno od aktivnosti
radioaktivnih snovi in vrste dela;
-       
da bi se izključila možnost vnašanja radioaktivne kontaminacije iz
višjega v nižje območje, se med območji postavi kontrolna točka.
IV. POSEBNE ZAHTEVE ZA IZVAJANJE INDUSTRIJSKE RADIOGRAFIJE
33. člen
(merilniki in merjenje sevanja)
(1) Izvajalec industrijske radiografije oziroma vsaka
radiografska ekipa mora imeti ustrezen merilnik hitrosti doze in usposobljeno
osebje, ki zna ravnati z merilnikom.
(2) Pred vsakim preiskovanjem materiala je treba
preveriti pravilno delovanje merilnika.
(3) Po končanem preiskovanju mora izvajalec industrijske
radiografije izključiti napravo oziroma zapreti zaslonko in z merilnikom
hitrosti doze preveriti, da ni več koristnega snopa sevanja.
34. člen
(dozimetri)
Delavci, ki izvajajo industrijsko radiografijo, morajo poleg
osebnega dozimetra nositi tudi elektronski alarmni dozimeter, ki z zvočnim
alarmom opozarja na prekoračene operativne meje hitrosti doze. Zagotoviti je
treba, da so alarmi v hrupnem delovnem okolju slišni in opazni. V primeru
hrupnega okolja mora dozimeter imeti vibrirajoči alarm ali tak svetlobni
signal, ki je opazen v vseh pogojih dela.
35. člen
(število delavcev, potrebnih za izvajanje industrijske
radiografije)
(1) Industrijsko radiografijo zunaj posebej namenjenih
prostorov morata izvajati najmanj dve osebi, ki sta usposobljeni za
industrijsko radiografijo, od tega mora ena oseba imeti najmanj dve leti
delovnih izkušenj pri izvajanju industrijske radiografije.
Pravilo najmanj dveh oseb velja tudi za prevažanje naprav z
zaprtimi viri sevanja, ki se uporabljajo v industrijski radiografiji.
(2) Če več ekip izvaja industrijsko radiografijo na
istem območju, je treba zagotoviti dogovor za zagotovitev varnosti in
medsebojnega poznavanja ekip in medsebojnih operacij.
36. člen
(zahteve za rentgenske naprave za industrijsko radiografijo)
(1) Ohišje rentgenske naprave, s katero se izvaja
industrijska radiografija, mora biti takšno, da puščanje ohišja (hitrost doze)
pri nameščeni slepi zaslonki med segrevanjem naprave kjerkoli na razdalji 1 m
od cevi ni večje od vrednosti iz preglednice 1 v prilogi 2 tega pravilnika.
(2) Skupna filtracija koristnega snopa sevanja mora
ustrezati ekvivalentnim debelinam iz preglednice 2 v prilogi 2 tega pravilnika.
(3) Pri ogrevanju rentgenske naprave morajo biti
zaslonke zaprte, njihova zaščitna moč pa taka, da niso presežene vrednosti iz
prvega odstavka tega člena.
(4) Na nadzorni plošči rentgenske naprave mora biti
jasno vidna indikacija, da je naprava vključena in pripravljena na ekspozicijo.
Poleg tega mora imeti neodvisno svetlobno indikacijo, ki opozarja na delovanje
naprave.
(5) Na nadzorni plošči rentgenske naprave mora biti gumb
za izklop v sili.
(6) Če ima rentgenska naprava zaščitne zaslonke, morajo
biti te zaprte in naprava zaklenjena, kadar se ne uporablja.
37. člen
(izvajanje industrijske radiografije v posebej namenjenih
prostorih)
(1) Hitrost doze sevanja na kateri koli zunanji strani
prostora, kjer se izvaja industrijska radiografija, mora biti manjša od 7,5
μSv/h pri največjih dovoljenih parametrih rentgenske naprave ali kadar se v
napravi uporablja zaprti vir sevanja največje dovoljene aktivnosti. V primeru
preseganja hitrosti doz 7,5 μSv/h na težko dostopnih omejenih mestih, je
sprejemljivo, če hitrosti doz na razdalji 50 cm ne presegajo 3 μSv/h na
višini oči in gonad izpostavljenih delavcev. V takem primeru ne sme biti
stalnih delovnih mest na zunanji strani prostora, kjer se izvaja industrijska
radiografija.
(2) Prostor, kjer poteka industrijska radiografija, je
nadzorovano območje.
(3) Napeljave morajo zidove prečkati tako, da na teh mestih
sevanje ne prodira v sosednje prostore tako, da so presežene predpisane meje.
(4) Stacionarne rentgenske naprave za industrijsko
radiografijo je treba postaviti tako, da sta v enem prostoru rentgenska cev in
miza za preiskavo materiala, v drugem prostoru pa nadzorna plošča in preostali
deli naprave.
(5) Na vratih prostorov, v katerih poteka industrijska
radiografija s stacionarno rentgensko napravo, morajo biti stikala, ki
onemogočajo delovanje naprave pri odprtih vratih oziroma prekinejo njeno
delovanje, če se vrata odprejo med izvajanjem preiskovanja.
(6) Daljinski upravljalnik naprave, ki vsebuje zaprte
vire sevanja, mora biti nameščen tako, da ima izvajalec industrijske radiografije
pregled nad vstopom v prostor, kjer se izvaja industrijska radiografija.
(7) V prostoru, v katerem poteka industrijska
radiografija, mora biti nameščen merilnik sevanja, ki stalno meri hitrost doze
v prostoru. Merilnik sevanja mora biti povezan z opozorilno napravo, ki mora
biti nameščena tako, da delavce še pred vstopom v prostor opozori, da se vir ne
nahaja v ekspozicijskem položaju.
(8) Pred vstopom v prostor po izvedeni ekspoziciji se
mora izvajalec prepričati, da je bila izpostavljenost prekinjena. Če se
radiografija izvaja z zaprtimi viri sevanja ali z rentgensko napravo, je treba
to preverjanje vedno opraviti z merilnikom sevanja iz 33. člena tega
pravilnika.
(9) Na vhodu v prostor za izvajanje industrijske
radiografije morajo biti nameščene opozorilne luči ali zvočni signal, ki med
preiskavo materiala opozarjajo na nevarnost sevanja ali da je sistem v stanju
pripravljenosti.
(10) Delovanje opozorilnih naprav in varnostnih sistemov
je treba preveriti vsak dan pred začetkom izvajanja industrijske radiografije.
Če ne delujejo pravilno, se delo ne sme začeti, dokler napaka ni odpravljena.
38. člen
(izvajanje industrijske radiografije zunaj posebej
namenjenih prostorov)
(1) Pred izvajanjem industrijske radiografije zunaj
posebej namenjenih prostorov je treba zagotoviti, da:
-       
so radiografske naprave brezhibne;
-       
so izvajalci industrijske radiografije opremljeni z osebnimi dozimetri,
alarmnimi dozimetri in ustreznim merilnikom hitrosti doze;
-       
je območje izvajanja industrijske radiografije ograjeno in označeno
tako, da je na meji ograjenega območja hitrost doze smiselno čim nižja in ne
presega 60 μSv/h povprečeno po eni minuti, kar je treba preveriti z merilnikom
hitrosti doze. Za označevanje ali ograditev je treba uporabljati opozorilne
znake, pregradne trakove ali druga sredstva za preprečitev dostopa;
-       
delavci, ki izvajajo industrijsko radiografijo, med preiskovanjem materiala
skrbijo za nadzorovanje ograjenega območja in preprečitev vstopa drugih oseb;
-       
so posamezniki, ki se nahajajo izven opazovanega območja, kjer se izvaja
industrijska radiografija, pred začetkom del seznanjeni z ustreznimi ukrepi
varstva pred sevanji;
-       
sta nadzorna plošča in daljinski upravljalnik nameščena tako, da lahko
delavci, ki izvajajo industrijsko radiografijo, dovolj dobro nadzorujejo
območje;
-       
mora eden izmed delavcev ostati blizu nadzorne plošče ali daljinskega
upravljalnika, tako da se lahko izpostavljenost hitro prekine (najkasneje v 10
sekundah), če se pojavi nekaj nepredvidljivega;
-       
je stopnja sevanja omejena na tako nizko raven, kot je razumno
izvedljivo na območju, kjer se izvaja industrijska radiografija;
-       
je koristni snop, kolikor se da, usmerjen v tla;
-       
se preveri delovanje opozorilnih naprav in varnostnih sistemov vsak dan
pred začetkom izvajanja industrijske radiografije;
-       
se, če opozorilne naprave in varnostni sistemi ne delujejo pravilno,
delo ne sme začeti, dokler napaka ni odpravljena.
(2) Če se industrijska radiografija na terenu izvaja z
rentgensko napravo, je treba zagotoviti, da:
-       
so na rentgenski napravi nameščene opozorilne luči, ki opozarjajo na
sevanje med delovanjem naprave;
-       
je snop sevanja, ki ga oddaja vir sevanja, ozek in usmerjen, ter da je
postavljen ščit za sprejemnikom slike, kadar koli je to mogoče;
-       
je dolžina kabla med nadzorno ploščo in rentgensko napravo taka, da so
hitrosti doze na mestu nadzorne plošče manjše od vrednosti iz tretje alineje
prejšnjega odstavka.
39. člen
(preverjanje zaščitnega položaja)
Če se industrijska radiografija izvaja z napravo, ki vsebuje
zaprti vir sevanja, je treba po končanem preiskovanju z merilniki sevanja
preveriti, ali se je vir sevanja vrnil v zaščitni položaj.
40. člen
(vsebnik)
(1) Vsebnik, v katerem se prenaša vir sevanja za
industrijsko radiografijo, mora izpolnjevati zahteve za prevozni vsebnik v
skladu s predpisi, ki urejajo prevoz nevarnega blaga.
(2) Vsebnik mora imeti napravo za zaklepanje. Pri
zaklenjenem vsebniku se vira sevanja ne sme premakniti iz vsebnika. Zaklepanje
mora biti preprečeno, če vir sevanja ni v zaščitnem položaju. Naprava za
zaklepanje mora biti jasno označena, da pokaže, ali je vsebnik zaklenjen ali
ne.
(3) Vsebnik mora biti označen z znakom, ki opozarja na
nevarnost sevanja iz 13. člena tega pravilnika. Poleg tega morajo biti ustrezno
navedeni vrsta radionuklida, največja aktivnost, za katero je vsebnik zasnovan,
začetna aktivnost in datum začetne aktivnosti, tip vsebnika in datum zadnjega
pregleda naprave.
(4) Hitrost doze na površini vsebnika, ko je vir sevanja
shranjen v vsebniku, ne sme presegati 2 mSv/h, na razdalji 1 m od vsebnika
pa 0,02 mSv/h.
V. VAROVANJE RADIOAKTIVNIH VIROV SEVANJA
41. člen
(zavezanci za ukrepe varovanja)
(1) Za vire sevanja kategorije 1, kot so določeni v
predpisu, ki ureja sevalne dejavnosti, se morajo izvajati ukrepi fizičnega
varovanja po predpisu, ki ureja fizično varovanje jedrskih objektov, jedrskih
in radioaktivnih snovi ter prevozov jedrskih snovi.
(2) Varovanje virov sevanja je treba izvajati za nevarne
vire sevanja kategorije 2 in 3, kot so določeni v predpisu, ki ureja sevalne
dejavnosti.
(3) Za radioaktivne vire sevanja, ki niso nevarni viri
sevanja, ter za vire sevanja, ki so hkrati jedrske snovi, in katerih mase so
manjše od tistih, določenih za kategorijo III v predpisu, ki ureja fizično
varovanje jedrskih objektov, jedrskih in radioaktivnih snovi ter prevozov
jedrskih snovi, je treba z uporabo stopenjskega pristopa ravnati z viri sevanja
v skladu z 42. členom tega pravilnika.
42. člen
(temelji varovanja radioaktivnih virov sevanja)
(1) Uporabnik vira sevanja mora z upoštevanjem vrste in
velikosti tveganja, kot je to razumno mogoče, onemogočiti:
-       
nepooblaščen dostop do vira sevanja;
-       
nedovoljeno odstranitev vira sevanja;
-       
izgubo ali krajo vira sevanja.
(2) Uporabnik vira sevanja mora zagotoviti:
-       
da so na voljo zadostni človeški, finančni in tehnični viri, ki
pripomorejo k izvajanju stalnih nalog in ukrepov varovanja, pri čemer se upošteva
potencialno tveganje;
-       
da se izvajajo obdobna vzdrževanja in pregledi sistemov varovanja;
-       
izdelavo in uporabo postopkov za ukrepanje v primeru varnostnih
dogodkov;
-       
da ima vzpostavljen sistem za uporabo dobrih praks in naukov iz minulih
izkušenj;
-       
da v primeru nepooblaščenega dostopa do vira sevanja, izgube ali kraje
vira sevanja to zazna v najkrajšem možnem času;
-       
hitro alarmiranje službe, ki bi ukrepala v primeru izrednega varnostnega
dogodka;
-       
ustrezno varno hrambo dokumentacije o virih sevanja, ki niso javni v
skladu s 50. členom tega pravilnika;
-       
redno preverjanje svojih ukrepov v zvezi z varovanjem virov sevanja in
njihova nadgradnja v primeru, da se pojavi povečano tveganje za dogodke iz
prvega odstavka tega člena.
43. člen
(ukrepi varovanja za radioaktivne vire sevanja kategorije 2
in 3)
(1) Viri sevanja kategorije 2 in 3, kot so določeni v
predpisu, ki ureja sevalne dejavnosti, se smejo uporabljati ali shranjevati v
prostorih z najmanj eno tehnično prepreko. Tehnične prepreke so lahko različne,
npr. shranjevanje vira sevanja v zaklenjenem prostoru ali pričvrstitev vira
sevanja na trdno podlago v prostoru, kjer je nameščen, z namestitvijo kovinske
zaščite in ključavnice okrog vira sevanja.
(2) V prostorih, kjer se uporablja in shranjuje vir
sevanja kategorije 2, mora biti zagotovljen sistem, ki zaznava nedovoljen vstop
v območje z virom sevanja in omogoča takojšnje ukrepanje. Prikaz alarma mora
biti takšen, da je v primeru večjega območja mogoče določiti lokacijo, kjer je
bil alarm sprožen.
(3) Uporabnik vira sevanja, ki uporablja prenosne in
premične vire sevanja kategorije 2 in 3, mora zagotoviti najmanj dve neodvisni
fizični pregradi, ki delujeta kot vidni prepreki in varujeta prenosni ali
premični vir sevanja pred nedovoljeno odstranitvijo v času, ko viri sevanja
niso pod fizičnim nadzorom uporabnika vira sevanja. Neodvisni fizični nadzor
mora opravljati funkciji odvračanja in zadrževanja potencialnih storilcev od
nedovoljenih ravnanj.
(4) Obiskovalci in druge osebe, ki pridejo v bližino
virov sevanja kategorije 2 in 3, morajo biti seznanjeni s tem, da se izvajajo
ukrepi varovanja.
(5) Vire sevanja kategorije 2 in 3 je treba s stališča
varovanja virov sevanja pregledovati najmanj tedensko.
(6) Uporabnik vira sevanja mora zagotoviti, da se ukrepi
varovanja virov sevanja izvajajo tako, da z njimi ni zmanjšano varstvo pred
sevanji in ukrepanje v primeru izrednega dogodka.
(7) Ukrepi varovanja med prevozom tistih virov sevanja,
ki so opredeljeni kot nevarno blago s potencialno hudimi posledicami po
predpisih s področja prevoza nevarnega blaga, se morajo izvajati po teh
predpisih.
44. člen
(opis ukrepov varovanja virov sevanja v oceni varstva pred
sevanji)
Povzetek ukrepov varovanja virov sevanja mora biti opisan v
posebnem poglavju ocene varstva pred sevanji, katere vsebina je predpisana v
predpisu, ki ureja pogoje in metodologijo za ocenjevanje doz pri varstvu
delavcev in prebivalstva pred ionizirajočimi sevanji.
45. člen
(navodila za izvajanje ukrepov varovanja virov sevanja)
Uporabnik vira sevanja mora za izvajanje ukrepov varovanja virov
sevanja zagotoviti pisno navodilo, ki mora vključevati ukrepanje v primeru
zaznanega ogrožanja vključno z obveščanjem pristojnih služb in navedbo klicnih
številk.
VI. REGISTRI
46. člen
(register sevalnih dejavnosti)
V registru sevalnih dejavnosti se vodijo najmanj naslednji
podatki:
-       
organizacija in sedež pravne osebe ali osebno ime in naslov fizične
osebe, ki izvaja sevalno dejavnost;
-       
datum priglasitve namere za izvajanje sevalne dejavnosti;
-       
opis sevalne dejavnosti;
-       
pogoji za izvajanje sevalne dejavnosti;
-       
osebno ime odgovorne osebe za varstvo pred sevanji;
-       
podatki o osebah, vključenih v izvajanje sevalne dejavnosti;
-       
podatki o oceni varstva pred sevanji;
-       
datum začetka in datum prenehanja izvajanja sevalne dejavnosti ter
razlog za prenehanje izvajanja sevalne dejavnosti;
-       
podatki o dovoljenju za izvajanje sevalne dejavnosti ali registraciji
sevalne dejavnosti.
47. člen
(register virov sevanja)
V registru virov sevanja se vodijo najmanj naslednji podatki:
-       
ime in sedež uporabnika vira sevanja;
-       
podatki o lastniku vira sevanja, če niso enaki kot v prejšnji alineji;
-       
podatki o dovoljenju za izvajanje sevalne dejavnosti ali registraciji
sevalne dejavnosti, dovoljenju za uporabo vira sevanja ali izpisu iz registra
virov sevanja;
-       
podatki o vrsti in tipu vira sevanja;
-       
kraj, kjer se vir sevanja uporablja in shranjuje;
-       
evidenčna oznaka vira sevanja, ki jo določi organ, pristojen za vodenje
registra;
-       
podatki o začetku in prenehanju uporabe vira sevanja;
-       
če gre za radioaktivno snov: datum predaje vira sevanja izvajalcu
obvezne državne gospodarske javne službe za ravnanje z radioaktivnimi odpadki
ali vrnitve proizvajalcu ali predaje drugemu izvajalcu sevalne dejavnosti ali
drug način ravnanja po prenehanju;
-       
datum zadnjega pregleda ter veljavnost pregleda in meritev pooblaščenega
izvedenca varstva pred sevanji iz 53. člena tega pravilnika.
48. člen
(register objektov)
V registru sevalnih, jedrskih in manj pomembnih sevalnih
objektov ter zaprtih odlagališč (v nadaljnjem besedilu: register objektov) se vodijo
naslednji podatki iz listin:
-       
organizacija in sedež ali ime in naslov izvajalca sevalne dejavnosti ali
upravljavca objekta;
-       
osebno ime zakonitega zastopnika;
-       
opis jedrske ali sevalne dejavnosti v objektu;
-       
evidenčna oznaka objekta, ki jo določi organ, pristojen za vodenje
registra;
-       
namen in velikost objekta s podatki o lokaciji;
-       
pogoji za izvajanje sevalne dejavnosti;
-       
številka in datum izdanih upravnih aktov, ki se nanašajo na objekt od
umeščanja v prostor do konca razgradnje;
-       
podatki o delavcih v organizacijski enoti varstva pred sevanji.
49. člen
(podatki o zaprtem odlagališču)
V registru objektov se za zaprto odlagališče, ki je objekt
državne infrastrukture, vodijo najmanj naslednji podatki iz listin:
-       
podatki o izvajalcu dolgoročnega nadzora in vzdrževanja objekta;
-       
opis vrste in namena uporabe objekta;
-       
vrsta odloženih radioaktivnih snovi, prevladujoči radionuklidi in
njihova količina;
-       
podatki o pričakovani dobi dolgoročnega nadzora in vzdrževanja;
-       
podatki o vsebini dolgoročnega nadzora in vzdrževanja;
-       
podatki o varnostnem poročilu za obdobje po zaprtju in projektu
izvedenih del;
-       
grafična situacija območja objekta državne infrastrukture s
koordinatami;
-       
številka in datum izdanih upravnih aktov, ki se nanašajo na objekt.
50. člen
(podatki o virih sevanja, ki niso javni)
(1) Podatki iz registra sevalnih dejavnosti in registra
virov sevanja, ki opisujejo ali določajo lokacijo uporabe in lokacijo
shranjevanja visokoaktivnega vira sevanja, niso javni.
(2) Osebni podatki poklicno izpostavljenih delavcev,
delavcev, ki delajo pod nadzorom, in delavcev, ki upravljajo vire sevanja, se
shranjujejo v registru sevalnih dejavnosti ali registru sevalnih, jedrskih in
manj pomembnih sevalnih objektov ter zaprtih odlagališč in niso javni.
51. člen
(način vodenja registrov)
(1) Pristojni organ, ki vodi register, mora zagotoviti
redno posodabljanje zapisov v registrih in redno izdelavo varnostnih kopij.
(2) Podatke vpisujejo v register le pooblaščene osebe
pristojnega organa, ki vodi register.
VII. NADZOR NAD IZVAJANJEM VARSTVA PRED SEVANJI
52. člen
(obveznosti uporabnika vira sevanja)
Uporabnik vira sevanja mora zagotoviti:
-       
redno pregledovanje, vzdrževanje in brezhibno delovanje naprave z virov
sevanja vključno z vsebnikom;
-       
pregled in meritve virov sevanja iz 53. člena tega pravilnika;
-       
ustrezno ravnanje z virom sevanja po prenehanju uporabe skladno z 10.
členom tega pravilnika;
-       
redno pregledovanje varnostnih in opozorilnih sistemov;
-       
redno pregledovanje in preverjanje lastnosti in zaščite virov sevanja.
53. člen
(pregled in meritve virov sevanj)
(1) Pregled in meritve virov sevanja izvede pooblaščeni
izvedenec varstva pred sevanji, ki ima pooblastilo za izvajanje teh meritev
pred začetkom uporabe vira sevanja, in sicer v rednih časovnih intervalih:
1.     
na tri leta za:
- 
ionizacijske javljalnike požara;
- 
zaprte vire sevanja, ki vsebujejo radionuklide H-3 v plinastem stanju;
- 
zaprte vire sevanja, katerih aktivnost ali specifična aktivnost ne
presega desetkratne ravni izvzetja za aktivnost ali specifično aktivnost;
- 
katodno cev, namenjeno prikazovanju slik, ali drugo električno napravo,
ki deluje pri napetosti, nižji od 30 kV, ki ni tipsko odobrena in pri kateri
pri normalnem delovanju hitrost doze 10 cm od katere koli dostopne površine
naprave (izven koristnega snopa) presega 1 μSv/h;
2.     
na eno leto za:
- 
katodno cev, namenjeno prikazovanju slik, ali drugo električno napravo,
ki deluje pri napetosti, večji od 30 kV in ni tipsko odobrena v skladu z
zakonom, ki ureja varstvo pred ionizirajočimi sevanji in jedrsko varnost;
- 
zaprte vire sevanja, katerih aktivnost ali specifična aktivnost več kot
desetkrat presega raven izvzetja za aktivnost ali specifično aktivnost;
- 
prazne vsebnike, narejene iz osiromašenega urana;
- 
odprte vire sevanja razreda del III;
- 
radiološko opremo.
3.     
na šest mesecev za:
- 
vire sevanja, ki s svojimi lastnostmi določajo sevalni ali manj pomembni
sevalni objekt,
- 
rentgenske naprave, ki se uporabljajo v presejalnih programih
biomedicinskih in medicinskih raziskav.
(2) Za rentgenske naprave je treba pregled in meritve
virov sevanja izvesti po vsaki menjavi rentgenske cevi, razen za rentgenske
naprave, za katere je proizvajalec v tehnični dokumentaciji predvidel rutinsko
menjavo cevi, ki jo izvede uporabnik sam.
(3) Za zaprte vire sevanja, ki vsebujejo radionuklide
H-3 v plinastem stanju, mora pooblaščeni izvedenec varstva pred sevanji pri
pregledu in meritvah iz prvega odstavka tega člena preveriti samo inventar teh
virov, njihovo fizično stanje in tehnično brezhibnost.
(4) Poročilo o pregledu in meritvah virov sevanja pred
začetkom uporabe iz prvega odstavka tega člena lahko nadomesti potrdilo o
enakovrednem pregledu proizvajalca oziroma certifikat proizvajalca, če iz ocene
varstva pred sevanji izhaja, da okoliščine uporabe vira sevanja niso odvisne od
namestitve vira in da ni mogoče, da bi se vira sevanja poškodoval med
transportom.
(5) Obdobni pregled in meritve odprtih virov sevanja
nadomestijo meritve v nadzorovanih in opazovanih območjih skladno s predpisom,
ki ureja obveznosti izvajalca sevalne dejavnosti in imetnika vira ionizirajočih
sevanj.
(6) Poleg vira sevanja se mora ob pregledu in meritvah
vira sevanja preverjati tudi stanje vsebnika oziroma naprave, ki vsebuje vir
sevanja in osebna varovalna oprema.
(7) Če gre za pregled in meritev virov sevanja, ki se
uporabljajo pri radioloških posegih v zdravstvene namene, mora pregled
vključevati tudi pregled programa preverjanja kakovosti, ki ga izvaja uporabnik
vira sevanja in je del odobrenega programa radioloških posegov.
(8) Pregled programa preverjanja kakovosti iz prejšnjega
odstavka izvede neodvisni pooblaščeni izvedenec medicinske fizike, ki preveri:
-       
da je program preverjanja kakovosti prilagojen vrsti in namenu
radiološke opreme in da upošteva aktualna priporočila EU;
-       
da radiološka oprema izpolnjuje merila sprejemljivosti, navedena v programu;
-       
da so merjeni parametri v okviru dopustnih odstopanj od optimalnih
vrednosti, navedenih v programu, in
-       
da se posamezni testi izvajajo tako pogosto, kot je navedeno v programu.
(9) Če gre za pregled in meritev zaprtih virov sevanja,
ki se uporabljajo za industrijsko radiografijo, mora pooblaščeni izvedenec
varstva pred sevanji poleg parametrov, ki omogočajo oceno prejete doze,
preveriti najmanj še:
-       
da kabel ni korodiran in poškodovan;
-       
da na kablu ni zank ali vozlov;
-       
da spoj med kablom in ležiščem vira sevanja ni poškodovan;
-       
označbe vsebnika;
-       
da vsebnik ni poškodovan;
-       
da je povezava s kablom čista in nepoškodovana;
-       
da zaslonke delujejo brezhibno;
-       
puščanje zaprtega vira sevanja;
-       
opozorilne luči;
-       
merilnike sevanja, ki jih uporablja izvajalec industrijske radiografije.
(10) Poleg pregleda pooblaščenega izvedenca varstva pred
sevanji iz prvega odstavka tega člena morajo biti viri sevanja (vključno z
napravo in vsebnikom) pregledani v skladu s proizvajalčevimi navodili za
obratovanje in servisiranje v časovnih obdobjih, ki jih je določil proizvajalec
v tehnični dokumentaciji za vir sevanja.
(11) O izvedenem pregledu in meritvah virov sevanja mora
pooblaščeni izvedenec varstva pred sevanji izdelati poročilo in ga posredovati
uporabniku vira, lastniku vira, če ta hkrati ni tudi uporabnik tega vira, ter
pristojnemu organu najkasneje do 25. v mesecu za preglede in meritve opravljene
v preteklem mesecu. V zaključkih poročila o pregledu in meritvah vira sevanja
mora biti napisano, ali vir sevanja in prostori, kjer se uporabljajo in
shranjujejo, izpolnjujejo merila sprejemljivosti za uporabo in shranjevanje. Če
ne izpolnjujejo merila sprejemljivosti, mora predlagati popravne ukrepe.
(12) Če gre za pregled in meritev virov sevanja, za
katere so potrebni ukrepi varovanja virov sevanja, mora pregled virov sevanja
vključevati tudi pregled ukrepov varovanja iz Ocene varstva pred sevanji, ki je
določena v predpisu, ki ureja vsebino ocene varstva pred sevanji in v 42. do
44. členu tega pravilnika.
54. člen
(sodelovanje pooblaščenega izvedenca varstva pred sevanji
pri izvajanju varstva pred sevanji v jedrskem in sevalnem objektu)
(1) O delovanju organizacijske enote varstva pred
sevanji v jedrskem ali sevalnem objektu se mora imetnik dovoljenja najmanj
enkrat letno posvetovati s pooblaščenim izvedencem varstva pred sevanji, ki o
varstvu pred sevanji izdela poročilo.
(2) Pri vseh remontnih in posameznih delih v
nadzorovanem območju jedrskega ali sevalnega objekta, pri katerih je planirana
kolektivna doza večja od 0,1 človek Sv ali planirana individualna doza delavca
večja od 10 mSv, mora spremljati izvajanje varstva pred sevanji pooblaščeni
izvedenec varstva pred sevanji.
(3) Število pooblaščenih izvedencev varstva pred
sevanji, ki spremljajo izvajanje varstva pred sevanji, določi pristojni organ glede
na obseg in zahtevnost del, ki se izvajajo.
VIII. PREHODNE IN KONČNE DOLOČBE
55. člen
(veljavnost obstoječih pregledov in meritev virov sevanja)
(1) Uporabniki virov sevanja morajo najkasneje v dveh
mesecih po uveljavitvi tega pravilnika uskladiti obveznosti glede vsebine in
časovnih intervalov pregledovanja vira sevanja z določbami 53. člena tega
pravilnika.
(2) Poročilo o pregledu in meritvah vira sevanja, ki je
bilo izdelano na podlagi Pravilnika o uporabi virov sevanj in sevalni dejavnosti
(Uradni list RS, št. 27/06 in 76/17 – ZVISJV-1) in je bilo izdano za
daljše obdobje, kot je predpisano v 53. členu tega pravilnika, velja še naprej
kot poročilo o pregledu in meritvah, izdano v skladu s 53. členom tega
pravilnika, vendar najdlje za obdobje kot je predpisano s tem pravilnikom.
56. člen
(prenehanje veljavnosti in uporabe pravilnika)
Z dnem uveljavitve tega pravilnika preneha veljati Pravilnik o
uporabi virov sevanj in sevalni dejavnosti (Uradni list RS, št. 27/06 in
76/17 – ZVISJV-1), razen poglavij IV.2. Radioterapija, IV.3. Rentgenska
diagnostika v medicini in IV.4. Rentgenska diagnostika v veterini, ki se
uporabljajo do uveljavitve predpisa, ki ureja uporabo virov ionizirajočih
sevanj v zdravstvu.
57. člen
(začetek veljavnosti in uporabe)
(1) Ta pravilnik začne veljati petnajsti dan po objavi v
Uradnem listu Republike Slovenije.
(2) Določbe V. poglavja tega pravilnika o varovanju
virov sevanja se začnejo uporabljati 30. junija 2019.
(3) Osmi odstavek 13. člena tega pravilnika se začne
uporabljati 1. januarja 2019.
Št. 007-356/2017
Ljubljana, dne 19. marca 2018
EVA 2016-2550-0071
Milojka Kolar Celarc l.r.
Ministrica
za zdravje
Irena Majcen l.r.
Ministrica
za okolje in prostor

Priloga 1: Znaki za
opozarjanje na nevarnost sevanja
Priloga 2: Zahteve
za rentgenske naprave za industrijsko radiografijo
Priloga 3:
Standardni evidenčni list za visokoaktivne zaprte vire (HASS)