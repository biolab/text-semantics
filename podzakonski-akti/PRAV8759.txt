I. SPLOŠNA DOLOČBA
1. člen
(področje urejanja)
Ta pravilnik določa posebne pogoje, ki jih morajo glede
osebja, prostorov, opreme, dokumentacije in vodenja evidenc, poleg splošnih
pogojev, določenih s predpisi o trgovini, izpolnjevati pravne ali fizične osebe
za opravljanje dejavnosti prometa z zdravili na drobno v specializirani
prodajalni, in postopek ugotavljanja teh pogojev, postopek za spremembo
pogojev, na podlagi katerih je bilo izdano dovoljenje za promet na drobno z
zdravili, ter odvzem tega dovoljenja.
II. PROMET NA DROBNO
2. člen
(promet na drobno)
(1) V specializiranih prodajalnah lahko poteka promet z
zdravili za uporabo v humani in veterinarski medicini (v nadaljnjem besedilu:
zdravila), ki ga spremlja ustrezna strokovna podpora s svetovanjem. 
(2) Seznam zdravil, ki se izdajajo brez recepta v
specializiranih prodajalnah, organ, pristojen za zdravila, objavi v Uradnem
listu Republike Slovenije.
3. člen
(specializirana prodajalna)
(1) Za specializirano prodajalno se lahko šteje tudi oddelek
prodajalne, ki mora biti gradbeno ločen od ostalih oddelkov, tako da prodaja
drugih izdelkov ne more vplivati na zdravila. 
(2) V specializirani prodajalni, kjer se opravlja dejavnost
prometa z zdravili na drobno, ne sme potekati nobena druga dejavnost, oziroma
mora biti prostor, namenjen trgovinski dejavnosti prodaje zdravil, gradbeno
ločen od dela, kjer se opravljajo druge dejavnosti. 
(3) Specializirane prodajalne smejo zdravila kupovati le od
veletrgovcev, ki imajo ustrezno dovoljenje organa, pristojnega za zdravila. 
(4) V specializirani prodajalni se lahko opravlja dejavnost
prometa z zdravili na drobno le z zdravili v izvirni ovojnini. 
(5) Poleg prodaje zdravil na drobno se v sklopu trgovinske
dejavnosti smejo v specializirani prodajalni prodajati tudi: 
-       
medicinski pripomočki, ki so skladni s predpisi, ki urejajo področje
medicinskih pripomočkov, 
-       
kozmetični proizvodi, ki so skladni s predpisi, ki urejajo področje
kozmetičnih proizvodov, 
-       
prehranska dopolnila in živila za posebne prehranske namene razen
prehransko nepopolnih živil za posebne zdravstvene namene, ki so skladni s
predpisi s področja živil.
III. NATANČNEJŠI POGOJI ZA PROMET Z ZDRAVILI NA DROBNO
4. člen
(osebje)
(1) Imetnik dovoljenja za opravljanje dejavnosti prometa z
zdravili na drobno v specializirani prodajalni mora zagotoviti navzočnost ene
ali več usposobljenih oseb iz 1. točke prvega odstavka 81. člena Zakona o
zdravilih (Uradni list RS, št. 31/06 in 45/08; v nadaljnjem besedilu: zakon) (v
nadaljnjem besedilu: usposobljena oseba) ves obratovalni čas specializirane
prodajalne. Število usposobljenih oseb mora biti primerno dolžini obratovalnega
časa in velikosti specializirane prodajalne. 
(2) Usposobljene osebe se ob upoštevanju pogojev iz
prejšnjega odstavka, lahko medsebojno nadomeščajo. Če je pri imetniku
dovoljenja za promet z zdravili na drobno v specializirani prodajalni zaposlena
le ena usposobljena oseba, jo mora nadomeščati s pogodbo vezana oseba, ki
izpolnjuje enake pogoje. 
(3) Usposobljene osebe ne smejo v času opravljanja trgovinske
dejavnosti prodaje izdelkov, ki se lahko prodajajo v specializirani prodajalni,
izvajati nobene druge dejavnosti. 
(4) Usposobljene osebe morajo ob prodaji kupca seznaniti z
načinom uporabe zdravila, morebitnimi previdnostnimi ukrepi, neželenimi učinki
in drugimi pomembnimi informacijami. 
(5) Usposobljene oseb se morajo redno strokovno
izpopolnjevati na letnih usposabljanjih za farmacevtske tehnike in drugih
ustreznih izpopolnjevanjih.
5. člen
(prostori in oprema)
(1) Prostori v specializirani prodajalni morajo biti
funkcionalno razporejeni na skupni površini najmanj 35 m2.
Opremljeni morajo biti tako, da zagotavljajo kakovostno delo v skladu z dobrimi
praksami s področja zdravil. 
(2) Prostori morajo biti zasnovani tako, da preprečujejo
samopostrežno prodajo tistih zdravil, za katere v zakonu ni določeno, da se
lahko prodajajo samopostrežno. 
(3) Specializirana prodajalna mora poleg minimalnih tehničnih
pogojev, določenih v predpisih o trgovini, ki se nanašajo na zunanjost
prodajalne, njene prostore, opremo in naprave, ki so v njej, imeti še: 
-       
prostor za sprejem in razpakiranje zdravil, ki mora imeti ločen vhod za
dostavo zdravil od vhoda za stranke, 
-       
prostor za pregled dokumentacije, 
-       
skladiščni prostor za zdravila, ki mora zagotavljati primerno
shranjevanje zdravil in mora biti fizično ločen od prostora, kjer se
shranjujejo drugi izdelki, 
-       
prostor za zdravila, ki mora zagotavljati, da so zdravila, ki so iz
različnih razlogov neprimerna za prodajo, fizično ločena od zdravil za prodajo
in od ostalih izdelkov, 
-       
prodajni prostor za zdravila, v katerem morajo biti zdravila fizično
ločena od drugih izdelkov in označena tako, da potrošnik lahko zlahka ločuje
med zdravili in drugimi vrstami izdelkov, 
-       
opremo, ki zagotavlja primerno shranjevanje zdravil in spremljanje pogojev
shranjevanja, 
-       
vetrolov, če je vhod v prostor za prodajo zdravil z ulice, 
-       
prostore z garderobami, kjer mora biti ločen čisti in nečisti del, 
-       
talne površine, ki omogočajo mokro čiščenje. 
(4) V prodajnem in skladiščnem delu specializirane prodajalne
je treba imeti vzpostavljen sistem za spremljanje mikroklimatskih pogojev.
6. člen
(shranjevanje zdravil)
(1) Zdravila je treba shranjevati v skladu z dovoljenjem za
promet z zdravilom in navodili proizvajalca. 
(2) V primeru odstopanja od predpisanih pogojev shranjevanja
je treba v skladu z napisanimi postopki oceniti vpliv neustreznih pogojev
shranjevanja na kakovost zdravila in ustrezno ukrepati. 
(3) Nepooblaščenim osebam mora biti onemogočen dostop do
zalog zdravil.
7. člen
(vodenje dokumentacije in evidenc)
(1) Specializirana prodajalna mora voditi dokumentacijo, ki
obsega predvsem: 
1.     
evidence zdravil, ki omogočajo sledljivost zdravil, ki morajo vsebovati
naslednje podatke: 
- 
ime zdravila ter jakost in farmacevtsko obliko, če je zdravilo v več
jakostih in farmacevtskih oblikah ter vsebino pakiranja, če je zdravilo v več
pakiranjih, 
- 
naziv imetnika dovoljenja za promet z zdravilom, 
- 
izdelovalčevo serijsko številko zdravila in rok uporabnosti zdravila, 
- 
prejeto ali izdano količino zdravila, 
- 
ime in naslov dobavitelja zdravila, 
2.     
evidenco reklamiranih in odpoklicanih zdravil s podatki iz prejšnje
točke, 
3.     
evidenco pogojev shranjevanja zdravil, 
4.     
evidenco čiščenja in vzdrževanja prostorov, 
5.     
evidenco o vzdrževanju opreme, vključno z dokumentacijo o ustrezno umerjenih
instrumentih za spremljanje pogojev, 
6.     
evidence o izobraževanju in strokovnem usposabljanju, 
7.     
pisna navodila oziroma postopke za izvajanje dela na področju prometa na
drobno z zdravili. 
(2) Evidence iz prejšnjega odstavka se morajo hraniti vsaj 3
leta in morajo biti na razpolago pristojnim organom nadzora.
8. člen
(oznake)
(1) Specializirana prodajalna mora biti ustrezno označena: 
1.     
s svetlobnim telesom, oziroma kadar to iz objektivnih razlogov ni
mogoče, z znakom ali nalepko z grafično podobo znaka, v skladu z zahtevami iz
tega pravilnika, 
2.     
z imenom in sedežem pravne ali fizične osebe, 
3.     
z imenom in naslovom specializirane prodajalne, 
4.     
z obvestilom o poslovnem času. 
(2) Grafična podoba in opis znaka ter svetlobnega telesa se
nahaja na spletni strani http://www.uradni-list.si/files/RS_-2000-073-03429-OB~P001-0000.PDF.
9. člen
(varovanje)
Specializirana prodajalna mora biti varovana tako, da
prepreči odtujitev zdravil iz specializirane prodajalne.
IV. POSTOPEK PRIDOBITVE DOVOLJENJA
10. člen
(vloga)
(1) Postopek za izdajo dovoljenja za opravljanje prometa z
zdravili na drobno v specializirani prodajalni se začne na podlagi vloge pravne
ali fizične osebe (v nadaljnjem besedilu: predlagatelj), pri organu, pristojnem
za zdravila. 
(2) Vlogi predlagatelja mora biti priložena naslednja
dokumentacija: 
-       
popolno in skrajšano ime ter naslov predlagatelja; 
-       
izjava predlagatelja o zaposlitvi usposobljenih oseb oziroma izjava, da
so kadri pri predlagatelju pogodbeno vezani za opravljanje del in nalog iz 1.
točke prvega odstavka 81. člena zakona; 
-       
dokazilo o izobrazbi in strokovnem izpitu usposobljenih oseb; 
-       
izjava predlagatelja o razpolaganju s poslovnimi prostori in opis
prostorov ter skica tlorisa v merilu, ki mora biti navedeno. 
(3) Vlogo z dokazili iz prejšnjega odstavka predlagatelj v
fizični ali elektronski obliki predloži organu, pristojnemu za zdravila.
11. člen
(ugotavljanje izpolnjevanja predpisanih pogojev)
(1) Organ, pristojen za zdravila vodi postopek za pridobitev
dovoljenja za opravljanje prometa z zdravili na drobno v specializirani
prodajalni in preverja popolnost vloge predlagatelja. 
(2) V primeru nepopolne vloge organ, pristojen za zdravila
najpozneje v 30 dneh od dneva prejema vloge zahteva dopolnitev vloge in
predlagatelju določi rok, v katerem jo mora dopolniti. 
(3) Po ugotovitvi, da je vloga popolna, se pri organu,
pristojnem za zdravila, imenuje farmacevtski nadzornik, ki pri predlagatelju
preveri izpolnjevanje predpisanih pogojev. 
(4) O poteku pregleda o izpolnjevanju predpisanih pogojev iz
prejšnjega odstavka se vodi zapisnik. 
(5) Farmacevtski nadzornik ob upoštevanju ugotovitev
opravljenega pregleda pripravi pisno mnenje o izpolnjevanju predpisanih pogojev
pri predlagatelju.
V. SPREMEMBA IN ODVZEM DOVOLJENJA
12. člen
(spremembe, ki se nanašajo na izpolnjevanje predpisanih
pogojev)
(1) O vsaki spremembi, ki se nanaša na izpolnjevanje
predpisanih pogojev, mora imetnik dovoljenja za opravljanje prometa z zdravili
na drobno v specializirani prodajalni takoj, najpozneje pa v 15 dneh od
nastanka spremembe, pisno obvestiti organ, pristojen za zdravila, in predložiti
tiste dokumente iz drugega odstavka 10. člena tega pravilnika, ki se na to
spremembo nanašajo. 
(2) O prenehanju opravljanja dejavnosti prometa na drobno z
zdravili v specializirani prodajalni mora predlagatelj pisno obvestiti organ,
pristojen za zdravila 30 dni pred datumom prenehanja.
VI. NADZOR
13. člen
(nadzor)
(1) Farmacevtsko nadzorstvo v skladu z zakonom pri imetnikih
dovoljenja za promet z zdravili na drobno v specializiranih prodajalnah
opravlja redne in izredne nadzore. 
(2) Redni nadzor farmacevtsko nadzorstvo izvaja po uradni
dolžnosti najmanj na vsaki dve leti.
VII. PREHODNI IN KONČNA DOLOČBA
14. člen
(uskladitev)
Specializirana prodajalna, ki že opravlja promet z zdravili
na drobno in ne izpolnjuje pogojev iz tega pravilnika, mora uskladiti svoje
poslovanje s tem pravilnikom najpozneje v treh mesecih od dneva uveljavitve
tega pravilnika.
15. člen
(razveljavitev)
Z dnem uveljavitve tega pravilnika prenehata veljati
Pravilnik o pogojih, ki jih morajo izpolnjevati specializirane prodajalne za
promet z zdravili na drobno ter o postopku ugotavljanja teh pogojev (Uradni
list RS, št. 73/00 in 54/03) in Pravilnik o specializiranih prodajalnah za
promet na drobno z zdravili za uporabo v veterinarski medicini (Uradni list RS,
št. 55/03).
16. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.
Št. 72-17/2008
Ljubljana, dne 16. marca 2009
EVA 2008-2711-0026
Borut Miklavčič l.r. 
Minister 
za zdravje
Soglašam!
dr. Milan Pogačnik l.r. 
Minister 
za kmetijstvo, gozdarstvo in prehrano
Soglašam!
dr. Matej Lahovnik l.r. 
Minister 
za gospodarstvo