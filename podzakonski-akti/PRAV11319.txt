I. SPLOŠNE DOLOČBE
1. člen
(vsebina pravilnika)
(1) Ta pravilnik ureja:
-       
način preiskave resnih nesreč, nesreč in incidentov preiskovalnega
organa,
-       
službeno izkaznico, ki jo imajo preiskovalci preiskovalnega organa in
-       
način obveščanja in preiskave resnih nesreč, nesreč in incidentov ter
evidentiranje, statistično spremljanje ter objavljanje podatkov upravljavcev in
prevoznikov.
(2) Ta pravilnik delno prenaša v
slovenski pravni red določbe Direktive 2004/49/ES Evropskega Parlamenta in
Sveta z dne 29. aprila 2004 o varnosti na železnicah Skupnosti ter o
spremembi Direktive Sveta 95/18/ES o izdaji licence prevoznikom v železniškem
prometu in Direktive 2001/14/ES o dodeljevanju železniških infrastrukturnih
zmogljivosti, naložitvi uporabnin za uporabo železniške infrastrukture in
podeljevanju varnostnega spričevala (UL L št. 164 z dne 30. 4. 2004,
str. 44), zadnjič spremenjene z Direktivo Komisije 2014/88/EU z dne
9. julija 2014 o spremembi Direktive 2004/49/ES Evropskega parlamenta in
Sveta glede skupnih varnostnih kazalnikov in skupnih metod za izračun stroškov
nesreč (UL L št. 201 z dne 10. 7. 2014, str. 9).
2. člen
(pomen izrazov)
(1) Posamezni izrazi, uporabljeni v
tem pravilniku, imajo naslednji pomen:
1.     
glavni preiskovalec je oseba, ki je odgovorna za organizacijo, izvajanje
in nadzor preiskave;
2.     
huda nesreča pomeni vsako nesrečo, v kateri je udeleženo najmanj eno
premikajoče se tirno vozilo, katere posledica je najmanj ena smrtno ponesrečena
ali hudo poškodovana oseba, ali velika škoda na tirnih vozilih, progi, drugih
napravah ali okolju oziroma večje motnje prometa razen nesreč v delavnicah,
skladiščih in depojih;
3.     
huda poškodba (hudo poškodovana oseba) pomeni vsako poškodovano osebo,
ki je bila zaradi nesreče sprejeta v bolnišnico za več kot 24 ur, razen
poskusov samomorov;
4.     
iztirjenje vlaka pomeni vsak primer, v katerem vsaj eno kolo vlaka
zapusti trnice;
5.     
nesreča, ki jo povzročijo tirna vozila med gibanjem osebam, pomeni
nesrečo ene ali več oseb, ki jih zadene tirno vozilo ali predmet, ki je na to
vozilo pritrjen oziroma se je od tega vozila ločil, vključno z osebami, ki
padejo s tirnih vozil, in osebami, ki med potovanjem v teh vozilih padejo ali
jih zadenejo nepritrjeni predmeti;
6.     
nesreča na nivojskem prehodu pomeni vsako nesrečo na nivojskih prehodih,
v katero so vpleteni vsaj eno tirno vozilo in eno ali več vozil, ki prečkajo
prehod, drugi uporabniki, ki prečkajo prehod, kot so pešci, ali drugi objekti,
začasno navzoči na progi ali v njeni bližini, če jih je izgubilo vozilo ali
uporabnik, ki prečka prehod;
7.     
nesreče pri prevozu nevarnega blaga pomenijo vsako nesrečo ali incident,
o katerem je treba poročati v skladu z razdelkom 1.8.5 Pravilnika o mednarodnem
železniškem prevozu nevarnega blaga (RID), objavljenem v dodatku C Zakona o
ratifikaciji Protokola o spremembi Konvencije o mednarodnem železniškem prometu
(COTIF) z dne 9. maja 1980 (Protokol 1999) (Uradni list RS – Mednarodne
pogodbe, št. 12/04, 16/06 in 11/12);
8.     
smrtna žrtev pomeni vsako osebo, ki je zaradi nesreče umrla takoj ali v
30 dneh, razen zaradi samomorov;
9.     
večje motnje prometa pomenijo, da so vlakovne storitve na glavni
železniški progi prekinjene za šest ur ali več;
10.  
velika škoda na tirnih vozilih, progi, drugih napravah ali okolju pomeni
škodo v višini 150.000 eurov ali več;
11.  
vlak pomeni eno ali več tirnih vozil, ki jih vleče ena ali več lokomotiv
oziroma ena ali več motornih garnitur, ki vožnjo opravljajo same pod določeno številko
ali posebno označbo, vključno z lokomotivo, ki opravlja vožnjo sama kot
lokomotivski vlak.
(2) Izrazi iz 2. do 11. točke
prejšnjega odstavka se uporabljajo za opredelitev pojmov skupnih varnostnih
kazalnikov in metod za izračun gospodarskega vpliva nesreč.
(3) Drugi izrazi, uporabljeni v tem
pravilniku, imajo enak pomen, kot jih določa zakon, ki ureja železniški promet
in zakon, ki ureja varnost v železniškem prometu ter podzakonski akti, izdani
na njuni podlagi.
II. PREISKAVA PREISKOVALNEGA ORGANA
3. člen
(začetek preiskave in zagotavljanje stalne
prisotnosti)
(1) Preiskovalni organ začne s
postopkom preiskave takoj, ko izve za resno nesrečo, nesrečo ali incident.
(2) Preiskovalni organ zagotavlja
stalno pripravljenost vsaj enega preiskovalca.
4. člen
(imenovanje glavnega preiskovalca in
komisije preiskovalnega organa)
(1) Vodja preiskovalnega organa takoj,
ko izve za resno nesrečo, nesrečo ali incident, imenuje glavnega preiskovalca
iz sestave preiskovalnega organa. Za glavnega preiskovalca je lahko imenovan
tudi vodja preiskovalnega organa.
(2) Vodja preiskovalnega organa lahko
glede na obseg in značilnosti resne nesreče, nesreče ali incidenta na predlog
glavnega preiskovalca za preiskavo imenuje komisijo preiskovalnega organa.
(3) Komisijo preiskovalnega organa
sestavljajo:
-       
glavni preiskovalec in
-       
eden ali več preiskovalcev kot člani komisije.
(4) Pri delu komisije lahko sodelujejo
tudi strokovnjaki s področja gospodarskih dejavnosti ali strok (npr. zdravniki,
psihologi, sociologi, predstavniki inštitutov).
5. člen
(preiskava, zavarovanje ter varovanje
območja resne nesreče, nesreče in incidenta)
(1) Postopek preiskave se izvede s čim
manjšim oviranjem železniškega prometa.
(2) Glavni preiskovalec ali komisija
preiskovalnega organa lahko zahtevata, da se zaradi nadaljnje preiskave in
preprečitve uničenja, izgube ali odtujitve dokaznega gradiva zavarujejo dokazi.
Pri tem morata določiti tudi način njihovega zavarovanja, glede na fizične
značilnosti posameznega dokaza, zavarovanje dokaza pa se lahko izvrši tudi s
pridržanjem dokaza za določen čas, če zavarovanje ali pridržanje teh dokazov ni
bilo izvedeno v okviru predkazenskega postopka oziroma prekrškovnega postopka.
(3) Dokazov, ki so bili pridržani v
okviru predkazenskega oziroma prekrškovnega postopka, zaradi potreb po analizi
ni dovoljeno izročiti upravljavcu ali prevozniku, temveč analizo dokazov opravi
preiskovalni organ.
(4) Upravljavec in prevoznik lahko od
pristojnega organa, ki je zadržal dokaze, pridobita analize oziroma kopije
glede na fizične značilnosti pridržanih dokazov zaradi preiskave vzrokov in
okoliščin resne nesreče, nesreče ali incidenta.
(5) Območje resne nesreče, nesreče in
incidenta ter poškodovanih materialnih sredstev je treba nemudoma zavarovati,
da nepooblaščene osebe nimajo dostopa. Do prihoda policije območje resne
nesreče, nesreče in incidenta in poškodovanih materialnih sredstev varujejo
upravljavec ali prevoznik. Če območja resne nesreče, nesreče in incidenta ne
zavarujejo delavci policije, z varovanjem nadaljuje upravljavec ali prevoznik.
Upravljavec ali prevoznik lahko z varovanjem preneha po ustnem dovoljenju
glavnega preiskovalca.
(6) Postopek preiskave in sam ogled
kraja nesreče lahko potekata istočasno in skupaj ob vzajemnem sodelovanju s
policijo, komisijo upravljavca in/ali prevoznika ali drugim pristojnim
preiskovalnim organom, pri tem pa vsak organ zasleduje svoj cilj preiskave.
(7) Logistično podporo med
preiskovalnim postopkom in koordinacijo med organi, ki sodelujejo pri preiskavi
zagotavlja preiskovalni organ v sodelovanju z udeleženimi v preiskovalnem
postopku.
6. člen
(podatki preiskave)
(1) Podatki preiskave preiskovalnega
organa so:
1.     
izjave udeležencev, prič in drugih oseb,
2.     
posneti pogovori med osebjem, vpletenim v resno nesrečo, nesrečo ali
incident,
3.     
izdelane analize delovanja naprav,
4.     
rezultati preiskav teles žrtev,
5.     
rezultati preiskav železniškega osebja in drugih oseb, vpletenih v resno
nesrečo, nesrečo ali incident in
6.     
informacije ali evidence upravljavca, vpletenih prevoznikov in
varnostnega organa ali drugi podatki preiskave.
(2) Podatki iz prejšnjega odstavka se
objavijo v končnem poročilu o preiskavi, v času preiskave pa so za namen
predkazenskega postopka dostopni policiji ali drugemu preiskovalnemu organu v
predkazenskem postopku.
III. SLUŽBENA IZKAZNICA
7. člen
(službena izkaznica preiskovalcev
preiskovalnega organa)
(1) Preiskovalci preiskovalnega organa
se pri izvajanju nalog v zvezi s preiskovanjem vzrokov nastanka resne nesreče,
nesreče ali incidenta izkazujejo s službeno izkaznico preiskovalcev preiskovalnega
organa (v nadaljnjem besedilu: službena izkaznica).
(2) Službena izkaznica mora vsebovati
osebne podatke, sliko preiskovalca preiskovalnega organa ter organ, ki mu
pripada.
(3) Službena izkaznica je vstavljena v
plastični prosojen etui velikosti 90 × 58 mm, ki je opremljen s paščkom ali
posebno priponko za nošenje okrog vratu ali pritrditev na vidno mesto obleke.
(4) Preiskovalec preiskovalnega organa
ima poleg službene izkaznice tudi priponko s pooblastili, ki jo nosi obešeno na
vidnem delu oblačila.
(5) Preiskovalci preiskovalnega organa
imajo na varovalnem telovniku odsevnih barv napis »MINISTRSTVO ZA
INFRASTRUKTURO, PREISKOVALEC NESREČ«.
(6) Vsebina in grafična oblika
izkaznice preiskovalca preiskovalnega organa je v prilogi, ki je sestavni del
tega pravilnika.
IV. PREISKAVA UPRAVLJAVCA IN PREVOZNIKOV
8. člen
(obveščanje)
(1) Ob nastanku resne nesreče, nesreče
ali incidenta upravljavec in/ali prevozniki nemudoma začnejo s postopki
obveščanja. Postopke obveščanja določijo upravljavec in prevozniki z internim
predpisom v svojem sistemu varnega upravljanja.
(2) Če so v resni nesreči, nesreči ali
incidentu poškodovane osebe ali se resna nesreča, nesreča ali incident zgodi
med nakladanjem, polnjenjem, prevozom ali razkladanjem nevarnega blaga, mora
osebje upravljavca ali prevoznika, če je v dogodku udeleženo le osebje ali
sredstva prevoznika, takoj obvestiti pristojni Regijski center za obveščanje (v
nadaljnjem besedilu: ReCO) na številko 112.
(3) Obvestilo iz prejšnjega odstavka
mora vsebovati podatke o:
1.     
času in kraju nastanka dogodka;
2.     
vrsti dogodka;
3.     
vrsti ogroženosti:
- 
zaradi nesreče potniškega vlaka,
- 
zaradi nesreče tovornega vlaka,
- 
zaradi tovora ali
- 
zaradi naravne nesreče;
4.     
obliki ogroženosti:
- 
trčenje vlaka,
- 
iztirjenje vlaka,
- 
nesreča na nivojskem prehodu,
- 
nesreča, ki jo osebam povzročijo tirna vozila med gibanjem,
- 
požar na vlaku ali okolici ali
- 
druge vrste nesreč;
5.     
nesreči:
- 
število udeležencev nesreče,
- 
posledice nesreče,
- 
število poškodovanih oseb in
- 
število mrtvih oseb;
6.     
izvedenih ukrepih in potrebni pomoči.
(4) Če ni možnosti neposrednega klica
na ReCO, se o tem posebej opozori progovnega prometnika ali prometnika in
pooblaščeno osebo prevoznika.
(5) V primeru resne nesreče in
nesreče, poškodbe potnika, ki se je poškodoval na javni železniški infrastrukturi
(razen na vlaku), kadar ne gre za hudo poškodovano osebo, namerne poškodbe
progovnih, signalno varnostnih, telekomunikacijskih in elektroenergetskih
naprav in motornih vozil za posebne namene, kadar ne dosežejo meril za resno nesrečo
ali nesrečo, nastavljanja predmetov na progo ali tir in samomora, poskusa
samomora ali poškodovanja nepooblaščenih oseb na javni železniški
infrastrukturi, mora osebje upravljavca ali prevoznika, če je v dogodku
udeleženo le osebje ali sredstva prevoznika, takoj obvestiti
Operativno-komunikacijski center Ministrstva za notranje zadeve na številko
113.
(6) Če ni možnosti neposrednega klica
na številko 113, se o tem posebej opozori progovnega prometnika ali prometnika
in pooblaščeno osebo prevoznika.
(7) Če so v resni nesreči ali nesreči
bile poškodovane osebe, je nastala velika škoda ali imajo znake kaznivega
dejanja, mora osebje upravljavca ali prevoznika, če je v dogodku udeleženo le
osebje ali sredstva prevoznika, takoj obvestiti inšpektorat, pristojen za
železniški promet.
(8) Če nastane resna nesreča, nesreča
ali incident na mejni progi, mora postaja, ki prva izve za ta dogodek, o tem
takoj obvestiti sosednjo mejno postajo.
(9) Sporočilo o resni nesreči, nesreči
ali incidentu, ki je lahko telefonsko ali ustno, mora vsebovati najnujnejše
podatke o kraju in vrsti dogodka, človeških žrtvah, poškodovanih osebah,
poškodbi ali nevoznosti proge ali tira, nevoznosti vzporedne proge oziroma
drugega tira dvotirne proge, stanju signalnovarnostnih in telekomunikacijskih
naprav ter stabilnih naprav električne vleke, tirnih vozil in drugih sredstev,
sprejetih ukrepih, potrebi po pomoči javnih reševalnih služb in druge podatke,
pomembne za nadaljnje ravnanje. Naknadno ugotovljena dejstva in okoliščine je
treba ponovno sporočiti.
(10) Upravljavec v svojem sistemu
varnega upravljanja določi pooblaščeno osebo, ki jo progovni prometnik ali prometnik
nemudoma in na najhitrejši način obvesti o nastanku resne nesreče, nesreče ali
incidenta.
(11) Prevoznik v svojem sistemu varnega
upravljanja določi pooblaščeno osebo, ki jo njegovi delavci oziroma pogodbeni
partnerji na najhitrejši način obvestijo o nastanku resne nesreče, nesreče ali
incidenta, v katerem so bili udeleženi njegovi delavci ali pogodbeni partnerji
ali njegova sredstva za delo.
(12) O vseh resnih nesrečah, nesrečah
ali incidentih upravljavec in prevoznik nemudoma telefonsko obvestita tudi
preiskovalni organ.
9. člen
(pisna prijava)
(1) Pooblaščena oseba upravljavca
in/ali prevoznika mora za vsako resno nesrečo, nesrečo ali incident, v katerem
je bilo udeleženo njihovo osebje in/ali sredstva, sestaviti pisno prijavo.
(2) Pisna prijava iz prejšnjega
odstavka mora vsebovati naslednje podatke:
1.     
datum in čas nastanka dogodka; Datum se vpiše v obliki dan, mesec in
leto, čas pa v obliki ura in minuta, in sicer od 00.01 do 24.00;
2.     
kraj nastanka dogodka (km lega, odsek proge, postaja, službeno mesto,
tir, proga, stran proge, tirnica ipd.);
3.     
vrsto in številko vlaka;
- 
vrsto vlaka;
- 
številko vlaka;
- 
številke vlečnih vozil z navedbo uvrstitve vlečnega vozila pri vlaku
(vlakovna, priprega, doprega ali vmesna lokomotiva);
- 
podatke o premikalnem sestavu (rinjeni ali vlečeni sestav, število
vagonov);
- 
individualno številko iztirjenih tirnih vozil;
4.     
podatke o prevozniku;
5.     
podatke o upravljavcu (lastniku) infrastrukture na območju dogodka;
6.     
kratek opis dogodka, ki mora obsegati čim več podatkov, pomembnih za
nadaljnjo preiskavo;
7.     
ovire v prometu (zamude vlakov, izpad vlakov in nadomestni prevoz),
8.     
podatke o vremenu, temperaturi in vidljivosti v času nastanka dogodka;
9.     
podatke o posledicah pri ljudeh in poškodovanih materialnih sredstvih:
umrli, poškodovani, podatki o poškodbah in nevoznosti tira, poškodbe
signalnovarnostnih, telekomunikacijskih in stabilnih napravah električne vleke,
poškodbe voznih sredstev, poškodbe tovora in onesnaženje okolja, ocena
materialne škode;
10.  
ime, priimek, naziv delovnega mesta in organizacijsko enoto udeleženega
železniškega delavca;
11.  
ime in priimek pooblaščene osebe, ki je sestavila prijavo in njen
lastnoročni podpis.
(3) Obliko in način izpolnjevanja
pisne prijave resne nesreče, nesreče ali incidenta določita upravljavec in
prevoznik z internim predpisom v svojem sistemu varnega upravljanja.
(4) Pisno prijavo iz prvega odstavka
tega člena pooblaščena oseba upravljavca in/ali prevoznika pošlje:
1.     
preiskovalnemu organu;
2.     
inšpektoratu, pristojnemu za delo, če so se smrtno ponesrečili ali
telesno poškodovali železniški delavci upravljavca in/ali prevoznika pri
opravljanju službe, pri kolektivnih nesrečah in nevarnih pojavih, ki bi lahko
ogrozili življenja delavcev pri delu in drugih ljudi;
3.     
organizacijskim enotam in službam upravljavca in/ali prevoznika, ki jih
določi upravljavec in prevoznik z internim predpisom v svojem sistemu varnega
upravljanja.
10. člen
(preiskava)
(1) Upravljavec in/ali prevoznik
morata, zaradi izboljšanja varnosti v železniškem prometu in preprečevanja
resnih nesreč, nesreč in incidentov, opraviti preiskavo.
(2) Preiskavo resne nesreče, nesreče
in incidenta, v katerem je udeleženo osebje in/ali sredstva upravljavca in
prevoznika, opravlja preiskovalna komisija, ki je sestavljena iz članov
upravljavca in prevoznika.
(3) Če je v resni nesreči, nesreči in
incidentu udeleženo osebje in/ali sredstva samo upravljavca, preiskavo opravlja
upravljavec sam.
(4) Če je v resni nesreči, nesreči in
incidentu udeleženo osebje in/ali sredstva samo prevoznika, preiskavo opravlja
prevoznik sam.
(5) V preiskavi resnih nesreč, nesreč
in incidentov lahko sodelujejo tudi osebe, ki so neodvisne od upravljavca in
prevoznika.
(6) Vsako resno nesrečo, nesrečo in
incident v železniškem prometu morata upravljavec in prevoznik raziskati, da se
ugotovijo vsi vzroki in okoliščine, v katerih se je zgodil. Upravljavec in
prevoznik sprejmeta potrebne preventivne ukrepe, s katerimi odpravita vzroke,
ki bi lahko ponovno povzročili resno nesrečo, nesrečo ali incident.
(7) Način vodenja preiskave, ki jo
morata opraviti upravljavec in prevoznik, predpišeta upravljavec in prevoznik z
internim predpisom v svojem sistemu varnega upravljanja.
11. člen
(preiskovalna komisija)
(1) Preiskovalno komisijo resnih
nesreč, nesreč in incidentov, v katerih je udeleženo osebje in/ali sredstva
upravljavca in prevoznika imenuje upravljavec. Predsednika, njegove namestnike
in člane iz svojih vrst določi upravljavec, člane iz vrst prevoznika določi
prevoznik.
(2) Za sodelovanje v preiskovalni
komisiji so lahko imenovani tudi drugi strokovnjaki iz področja gospodarskih
dejavnosti ali strok (npr. zdravniki, psihologi, predstavniki inštitutov,
sociologi).
(3) Preiskovalna komisija mora biti
sestavljena tako, da je skupno število udeležencev v komisiji neparno.
(4) Kadar je pri delu preiskovalne
komisije potrebno tudi sodelovanje drugih železniških strokovnjakov ali
strokovnjakov drugih panog, jih upravljavec imenuje kot člane preiskovalne
komisije ali pa kot sodelavce.
(5) Kadar se opravlja ogled in
preiskava resne nesreče, nesreče in incidenta na industrijskem tiru, ki ga
oskrbujejo delavci prevoznika, mora biti član komisije tudi predstavnik
lastnika industrijskega tira.
(6) V mejnem prometu na delu proge, ki
povezuje dve mejni postaji, opravljajo ogled in preiskavo resne nesreče,
nesreče in incidenta delavci upravljavca mejne proge. Če ni mogoče ugotoviti, v
kateri državi se je resna nesreča, nesreča ali incident zgodil, se sosednja
upravljavca dogovorita, kateri izmed njiju bo opravil preiskavo, ali pa jo
opravita skupaj.
(7) Sestavo preiskovalne komisije
resnih nesreč, nesreč in incidentov, sodelovanje drugih železniških
strokovnjakov v komisiji, način preiskave, pristojnosti komisije ter upravičenost
rekonstrukcije, predpišeta upravljavec in prevoznik v svojem sistemu varnega
upravljanja.
(8) Preiskovalna komisija lahko
zahteva informacije od vseh, za katere domneva, da lahko zagotovijo
informacije, ki so pomembne za preiskavo ter lahko, v dogovoru s preiskovalnim
sodnikom, državnim tožilcem, policijo ali glavnim preiskovalcem preiskovalnega
organa zadrži, zavaruje in prouči predmete, dokumente, zapise iz elektronskih
medijev, ki so po mnenju komisije pomembni za preiskavo, pri čemer komisija
lahko:
1.     
prosto pristopi na kraj dogodka in do vozil, njihovih delov, tovora,
razbitin, vstopa na zemljišče in v objekte;
2.     
odredi zadržanje dokazov in nadzor nad odstranjevanjem ostankov ali
delov vozil za potrebe preiskave;
3.     
odvzame zapisovalni medij registrirnih naprav na vozilih in drugih
napravah za potrebe analiz preiskave;
4.     
opravi razgovor s pričami in udeleženci,
5.     
pridobi katero koli informacijo ali zapis, ki ga imajo lastnik,
upravljavec in prevoznik ali proizvajalec sredstev, ki so bila v dogodku
udeležena.
12. člen
(poročilo o preiskavi)
(1) Preiskovalna komisija, ki je
opravljala preiskavo resne nesreče, nesreče in incidenta, pripravi končno
poročilo v najkrajšem možnem času in praviloma največ štiri mesece po datumu
dogodka ter v obliki, kot je določeno v drugem stavku drugega odstavka
32. člena Zakona o varnosti v železniškem prometu (Uradni list RS,
št. 56/13 – uradno prečiščeno besedilo in 91/13)
(2) Natančnejše določbe o obliki in
načinu izpolnjevanja poročila o preiskavi, način dostave poročila ter dostave
poročila za potrebe upravljavca in prevoznika, predpiše upravljavec in
prevoznik z internim predpisom v svojem sistemu varnega upravljanja.
(3) Preiskovalna komisija lahko skupaj
s poročilom o preiskavi upravljavcu in/ali prevozniku z namenom, da se uvedejo
ukrepi za odpravo vzrokov za nastanek tovrstnih in podobnih dogodkov izda
priporočilo.
(4) Natančnejše določbe o načinu
izvedbe varnostnih priporočil komisije upravljavca in prevoznika predpiše upravljavec
in prevoznik z internim predpisom v svojem sistemu varnega upravljanja.
V. EVIDENCA, POROČANJE IN STATISTIČNO SPREMLJANJE
13. člen
(evidenca o hudih nesrečah, nesrečah in
incidentih)
(1) Upravljavec in prevozniki morajo
voditi evidenco o hudih nesrečah, nesrečah in incidentih.
(2) Natančnejše določbe o obliki in
načinu vodenja evidenc predpišejo upravljavec in prevozniki z internim predpisom
v svojem sistemu varnega upravljanja.
14. člen
(statistično spremljanje in poročanje)
Upravljavec in prevozniki spremljajo
statistiko o resnih nesrečah, nesrečah in incidentih v skladu z zakonom, ki
ureja državno statistiko.
VI. KONČNI DOLOČBI
15. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o ravnanju ob resnih nesrečah, nesrečah in incidentih (Uradni
list RS, št. 119/07).
16. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-148/2012
Ljubljana, dne 31. julija 2015
EVA 2012-2430-0090
dr. Peter Gašperšič l.r.
Minister za infrastrukturo

Priloga: Vsebina
in grafični prikaz službene izkaznice preiskovalca preiskovalnega organa