1. SPLOŠNE DOLOČBE
1. člen
(vsebina sklepa)
(1) Ta sklep podrobneje določa vsebino obvestil in
poročil o katerih borznoposredniška družba poroča Agenciji za trg vrednostnih
papirjev (v nadaljevanju: Agencija) ter roke, obliko in način poročanja, in
sicer v zvezi z:
a)    
izpolnjevanjem zahtev iz Zakona o trgu finančnih instrumentov (Uradni
list RS, št. 77/18 in 17/19 – popr., 66/19 in 123/21; v nadaljevanju:
ZTFI-1),
b)    
izpolnjevanjem zahtev iz Zakona o bonitetnem nadzoru investicijskih
podjetij (Uradni list RS, št. 123/21; v nadaljevanju ZBNIP) in
c)    
izpolnjevanjem zahtev iz Uredbe (EU) 2019/2033 Evropskega Parlamenta in
Sveta z dne 27. novembra 2019 o bonitetnih zahtevah za investicijska podjetja
ter o spremembi uredb (EU) št. 1093/2010, (EU) št. 575/2013, (EU)
št. 600/2014 in (EU) št. 806/2014 (UL L št. 314 z dne
5. 12. 2019, str. 1), zadnjič spremenjena s Popravkom (UL L
št. 405 z dne 2. 12. 2020, str. 79; v nadaljevanju Uredba (EU)
2019/2033).
(2) Določbe tega sklepa se uporabljajo za
borznoposredniške družbe s sedežem v Republiki Sloveniji, ki so pridobile
dovoljenje za opravljanje investicijskih storitev in poslov v skladu z ZTFI-1.
(3) Ne glede na drugi odstavek tega člena se določbe
tega sklepa smiselno uporabljajo tudi za podružnice investicijskih podjetij
držav članic in podružnice investicijskih podjetij tretjih držav, ki so v skladu
z ZTFI-1 pridobile dovoljenje za ustanovitev podružnice v Republiki Sloveniji
(v nadaljevanju: borznoposredniška družba).
(4) Določbe iz 2. poglavja tega sklepa veljajo za
borznoposredniško družbo na posamični podlagi, razen če v posameznih primerih
ta sklep izrecno določa obveznost poročanja in obveščanja na konsolidirani
podlagi, kot je opredeljena v 12. točki prvega odstavka 4. člena Uredbe
(EU) 2019/2033. Določbe 3. poglavja tega sklepa veljajo za borznoposredniško
družbo na posamični oziroma konsolidirani podlagi, kot izhaja iz 7. oziroma
8. člena Uredbe (EU) 2019/2033, razen če v posameznih primerih ta sklep
izrecno določa obveznost poročanja na posamični podlagi.
(5) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
(1) Pojmi, uporabljeni v tem sklepu, imajo enak pomen
kot v določbah ZTFI-1, ZBNIP oziroma Uredbi (EU) 2019/2033 in predpisih,
izdanih na njihovi podlagi.
(2) Za namen 15. člena tega sklepa »produkt« pomeni
samostojno enoto konkretne storitve in ga kot takega opredeli borznoposredniška
družba, s tem, da ima vsaj eno od naslednjih lastnosti:
(a)   
namenjen je le določeni, opredeljeni ciljni skupini ali segmentu,
(b)   
določeni so pogoji, ki jih morajo stranke izpolnjevati za njegovo
uporabo,
(c)   
določena je cena za njegovo uporabo,
(d)   
postopek njegovega uvajanja oziroma ponudbe je opredeljen,
(e)   
borznoposredniška družba ima mehanizem notranjih kontrol in spremljanja
posameznega produkta,
(f)    
opredeljeni so postopki in načini za njegovo financiranje ali
investiranje,
(g)   
ima specifičen profil tveganja.
(3) Za namen 16. člena tega sklepa »posredna
izpostavljenost« pomeni vsako izpostavljenost borznoposredniške družbe do
posamezne stranke, ki nastane iz naslova prejetih kreditnih zavarovanj za
neposredno izpostavljenost borznoposredniške družbe do druge stranke, ki je
osnovni dolžnik borznoposredniške družbe, in ki bi lahko postala neposredna
izpostavljenost borznoposredniške družbe do zadevne stranke, če bi prišlo do
neplačila osnovnega dolžnika. Gre za izpostavljenost borznoposredniške družbe
do dajalcev osebnega jamstva ali izdajateljev premoženja, ki služi kot
zavarovanje terjatev borznoposredniške družbe, in druge podobne
izpostavljenosti. Upoštevajo se tako zavarovanja za postavke sredstev (finančna
sredstva) kot tudi zavarovanja za prevzete obveznosti po zunajbilančnih
postavkah.
2. POROČANJE V ZVEZI Z IZPOLNJEVANJEM ZAHTEV PO ZTFI-1
IN ZBNIP
3. člen
(podatki, ki se vpisujejo v sodni register)
Dokazila o podatkih in spremembah podatkov, ki se vpisujejo v
sodni register, borznoposredniška družba predloži Agenciji najkasneje v petih
delovnih dneh od prejema ustreznega sklepa pristojnega sodišča.
4. člen
(sklic in sklepi skupščine)
(1) O sklicu skupščine borznoposredniška družba obvesti
Agencijo s predložitvijo objave sklica skupščine v roku petih delovnih dni po
objavi. Borznoposredniška družba obvesti Agencijo tudi o morebitnih dopolnitvah
dnevnega reda skupščine oziroma predloži čistopis dnevnega reda skupščine v
petih delovnih dneh po objavi.
(2) Borznoposredniška družba mora seznaniti Agencijo z
vsemi sklepi, ki jih je sprejela skupščina in najkasneje v roku petih delovnih
dni od dneva zasedanja skupščine predložiti kopijo notarsko overjenega
zapisnika s sprejetimi skupščinskimi sklepi, skupaj s prilogami. Pri spremembah
statuta mora borznoposredniška družba predložiti tudi čistopis statuta.
(3) Določba drugega odstavka tega člena se smiselno
uporablja tudi za borznoposredniško družbo, ki je organizirana kot družba z omejeno
odgovornostjo.
5. člen
(sprememba kvalificiranih imetnikov)
(1) Borznoposredniška družba v skladu s prvim odstavkom
81. člena Zakona o bančništvu (Uradni list RS, št. 92/21 in 123/21 –
ZBNIP; v nadaljevanju: ZBan-3) v zvezi s 182. členom ZTFI-1 ter ob
upoštevanju drugega odstavka 175. člena ZTFI-1 Agencijo najkasneje v petih
delovnih dneh po vpisu spremembe v delniško knjigo pri klirinško depotni družbi
oziroma v sodni register obvesti o vsaki spremembi, zaradi katere se delež
posameznega delničarja oziroma imetnika poslovnega deleža spremeni tako, da:
(a)   
preseže mejo kvalificiranega deleža oziroma se njegov delež zmanjša
tako, da ne dosega več kvalificiranega deleža, 
(b)   
preseže zgornjo mejo razpona oziroma pade pod spodnjo mejo razpona
kvalificiranega deleža, za katerega je kvalificiranemu imetniku že izdano
dovoljenje za kvalificiran delež.
(2) Borznoposredniška družba Agencijo najkasneje v petih
delovnih dneh po vpisu spremembe v delniško knjigo pri klirinško depotni družbi
oziroma v sodni register obvesti o vsaki spremembi imetništva delnic
borznoposredniške družbe oziroma poslovnih deležev, kjer se posameznemu
kvalificiranemu imetniku spremeni delež v kapitalu ali glasovalnih pravicah
znotraj razpona kvalificiranega deleža, za katerega je kvalificiranemu imetniku
izdano dovoljenje za kvalificirani delež.
(3) Borznoposredniška družba, z delnicami katere se
trguje na organiziranem trgu, v skladu z drugim odstavkom 81. člena ZBan-3
v zvezi s 182. členom ZTFI-1, Agencijo najkasneje do konca meseca januarja
tekočega leta obvesti o delničarjih, ki so imetniki kvalificiranega deleža ter
o njihovih kvalificiranih deležih, po stanju na dan 31. decembra
preteklega leta.
(4) Borznoposredniška družba v skladu s tretjim
odstavkom 81. člena ZBan-3 v zvezi s 182. členom ZTFI-1 Agencijo
obvesti o sklenitvi delničarskega sporazuma in dogovoru ali drugih okoliščinah
v zvezi z bodočimi kvalificiranimi imetniki najkasneje v petih delovnih dneh po
sklenitvi sporazuma ali dogovora oziroma seznanitvi borznoposredniške družbe s
tem dejstvom.
(5) V poročilu oziroma obvestilu iz prejšnjih odstavkov
borznoposredniška družba navede ime in priimek oziroma firmo in sedež imetnika
delnic oziroma poslovnih deležev ter število delnic in delež glasovalnih pravic
oziroma delež v kapitalu v odstotkih pred in po spremembi ter datum nastale
spremembe.
6. člen
(pridobitev oziroma odtujitev delnic, poslovnih deležev
oziroma članskih pravic v pravnih osebah)
(1) Borznoposredniška družba mora Agencijo najkasneje v
petih delovnih dneh obvestiti o dejanski pridobitvi ali odtujitvi neposrednega
deleža delnic, poslovnih deležev ali članskih pravic v drugih pravnih osebah. V
obvestilu borznoposredniška družba navede osnovne podatke o pravni osebi
(firma, sedež, naslov, LEI koda ali drug enolični identifikator), velikost
deleža oziroma spremembo velikosti deleža, znesek vplačila v primeru pridobitve
ter datum pridobitve oziroma odtujitve delnic, poslovnih deležev ali članskih
pravic v drugih pravnih osebah, ki niso vključene v trgovalno knjigo.
(2) Borznoposredniška družba Agenciji letno poroča
seznam vseh neposrednih deležev v delnicah, poslovnih deležih oziroma članskih
pravicah vseh pravnih oseb na obrazcu POR-1, ki je sestavni del tega sklepa, in
sicer po stanju na zadnji dan preteklega leta, rok za predložitev tega poročila
pa je 11. februar.
7. člen
(odpoklic in imenovanje članov uprave ter borznih
posrednikov)
(1) Borznoposredniška družba obvesti Agencijo o
odpoklicu in imenovanju članov uprave najkasneje v petih delovnih dneh po
sprejetju sklepa pristojnega organa borznoposredniške družbe, tako da ji
predloži sklep o imenovanju oziroma odpoklicu.
(2) Borznoposredniška družba mora obvestiti Agencijo o
pooblastitvi novega borznega posrednika oziroma o prenehanju pooblastila
borznemu posredniku v petih delovnih dneh po nastanku spremembe. V obvestilu
borznoposredniška družba navede ime in priimek ter delovno mesto borznega
posrednika.
(3) Obvestilu iz prejšnjega odstavka mora
borznoposredniška družba priložiti tudi seznam oseb, ki imajo dovoljenje
Agencije za opravljanje poslov borznega posrednika. Seznam mora vključevati
vsaj osnovne identifikacijske elemente (ime, priimek, naziv delovnega mesta, ki
ga borzni posrednik zaseda ter, če ta obstaja, trgovalno kodo, ki je bila
borznemu posredniku dodeljena).
8. člen
(odprtje, preselitev, zaprtje, začasno prenehanje podružnice
ali predstavništva ter sprememba vrste poslov, ki jih opravlja podružnica ali
predstavništvo)
Borznoposredniška družba obvesti Agencijo o odprtju,
preselitvi, zaprtju ali začasnem prenehanju podružnice ali predstavništva
oziroma spremembah vrste poslov, ki jih opravlja podružnica najkasneje v petih
delovnih dneh po nastopu omenjenih dogodkov. Dolžnost obveščanja velja za
borznoposredniške družbe s sedežem v Republiki Sloveniji in za podružnice
investicijskih podjetij držav članic ter podružnice investicijskih podjetij
tretjih držav, pri čemer za slednje samo v delu, ki se nanaša na njihovo
poslovanje na območju Republike Slovenije.
9. člen
(sklenitev ali odpoved pogodbe z odvisnim borznoposredniškim
zastopnikom ter sprememba vrste poslov, ki jih ta opravlja)
(1) Borznoposredniška družba obvesti Agencijo o
sklenitvi ali odpovedi pogodbe z odvisnim borznoposredniškim zastopnikom,
vpisanim v register, ki ga Agencija vodi na podlagi 278. člena ZTFI-1
oziroma o spremembah vrste poslov, ki jih opravlja odvisni borznoposredniški
zastopnik najkasneje v petih delovnih dneh po nastopu omenjenih dogodkov.
Dolžnost obveščanja velja za borznoposredniške družbe s sedežem v Republiki
Sloveniji in za investicijska podjetja držav članic ter podružnice
investicijskih podjetij tretjih držav, pri čemer za slednje samo v delu, ki se
nanaša na njihovo poslovanje na območju Republike Slovenije.
(2) Določbe prvega odstavka tega člena se smiselno
uporabljajo tudi za sklenitev pogodbe z odvisnim borznoposredniškim
zastopnikom, vpisanim v javni register druge države članice.
(3) Obvestilu iz prvega odstavka tega člena, vezanega na
sklenitev ali odpoved pogodbe z odvisnim borznoposredniškim zastopnikom mora
borznoposredniška družba priložiti tudi seznam vseh odvisnih borznoposredniških
zastopnikov, s katerimi ima borznoposredniška družba sklenjeno pogodbo.
10. člen
(posli začasne prodaje oziroma odkupa, posoje oziroma
izposoje vrednostnih papirjev ali blaga v primeru neizpolnitve obveznosti
nasprotne stranke ob njeni dospelosti)
Borznoposredniška družba nemudoma obvesti Agencijo o poslih
začasne prodaje oziroma odkupa in poslih posoje oziroma izposoje vrednostnih
papirjev ali blaga, če nasprotna stranka svoje obveznosti ne izpolni ob njeni
dospelosti.
11. člen
(sprememba kapitala borznoposredniške družbe, ki dosega ali
presega 25 odstotkov kapitala)
Borznoposredniška družba obvesti Agencijo o vsaki načrtovani
spremembi kapitala borznoposredniške družbe, ki dosega ali presega 25 odstotkov
kapitala, pred spremembo in sicer najkasneje v petih delovnih dneh po sprejetju
sklepa pristojnega organa borznoposredniške družbe (npr. o izdaji novih delnic,
podrejenih dolžniških instrumentov, odkupu lastnih delnic in drugem).
12. člen
(sprememba in prenehanje opravljanja določenih storitev)
(1) Borznoposredniška družba obvesti Agencijo o
prenehanju opravljanja določenih storitev iz 3. do 5. točke prvega odstavka
176. člena ZTFI-1 najkasneje v petih delovnih dneh po sprejetju sklepa
pristojnega organa borznoposredniške družbe.
(2) Borznoposredniška družba obvesti Agencijo o
prenehanju opravljanja investicijskih storitev in poslov tudi v primerih iz
prvega odstavka 201. člena ZTFI-1 v petih delovnih dneh od nastanka
navedenih okoliščin.
(3) Borznoposredniška družba obvesti Agencijo o
spremembi splošnih pogojev poslovanja oziroma o določitvi novih splošnih
pogojev poslovanja najkasneje v petih delovnih dneh po določitvi spremenjenih
oziroma novih splošnih pogojev poslovanja. Obvestilu iz prejšnjega stavka mora
borznoposredniška družba priložiti izvod spremembe in prečiščenega besedila
splošnih pogojev poslovanja.
(4) Določba prejšnjega odstavka se uporablja tudi za
cenik storitev borznoposredniške družbe, kadar cenik ni sestavni del splošnih
pogojev poslovanja.
13. člen
(polletno in letno poročilo ter izkazi)
Borznoposredniška družba Agenciji predloži polletno in letno
poročilo, konsolidirane izkaze, konsolidirano poročilo ter računovodsko
poročilo in poslovno poročilo v primeru združitve ali delitve v skladu z
določbami sklepa, ki ureja poslovne knjige, letna in polletna poročila
borznoposredniških družb.
14. člen
(popravki po opravljenem revizijskem pregledu letnega
poročila)
(1) Borznoposredniška družba, ki po opravljenem
revizijskem pregledu letnega poročila in/ali konsolidiranega letnega poročila
izvede popravke v letnem poročilu, Agenciji pošlje pisno obrazložitev z vsemi
popravki, ki vplivajo na računovodske izkaze in posledično na druga poročila,
že posredovana Agenciji za zadevno poslovno leto, najkasneje v štirih mesecih
po izteku poslovnega leta.
(2) Borznoposredniška družba obrazloži revizorjeve
popravke iz prvega odstavka tega člena in sicer tako, da navede podatek pred
revizijo, popravek in podatek po reviziji, na naslednji način:
(a)   
revizorjeve popravke borznoposredniška družba prikaže v kratki shemi
bilance stanja in po posameznih kontih iz veljavnega kontnega okvira za
borznoposredniške družbe,
(b)   
revizorjeve popravke borznoposredniška družba prikaže v kratki shemi
izkaza poslovnega izida in po posameznih kontih iz veljavnega kontnega okvira
za borznoposredniške družbe,
(c)   
borznoposredniška družba prikaže revizorjeve popravke po vrstah
zunajbilančnih obveznosti in po posameznih kontih iz veljavnega kontnega okvira
za borznoposredniške družbe.
(3) Revizorjeve popravke iz konsolidiranega
računovodskega poročila borznoposredniška družba obrazloži na način, ki izhaja
iz drugega odstavka tega člena, s tem, da namesto prikaza po posameznih kontih
iz veljavnega kontnega okvira za borznoposredniške družbe navede razloge za
popravke in opis poslovnih dogodkov, na katere se popravki nanašajo.
(4) Če se zaradi revizorjevih popravkov spremenijo
katerikoli podatki iz poročil, navedenih v tem odstavku, borznoposredniška
družba o tem poroča tako, da ta poročila z novimi podatki predloži Agenciji v
roku iz prvega odstavka tega člena:
(a)   
poročila in konsolidirana poročila o vsebini iz točk (a) do (f) prvega
odstavka 54. člena Uredbe (EU) 2019/2033, in sicer na način, da preko
nenumeričnega poročanja Agencijo o tem obvesti, poročila pa Agenciji posreduje
v obliki obrazcev, ki so predpisani z Izvedbeno uredbo Komisije (EU) 2021/2284
z dne 10. decembra 2021 o določitvi izvedbenih tehničnih standardov za uporabo
Uredbe (EU) 2019/2033 Evropskega parlamenta in Sveta v zvezi z nadzorniškim
poročanjem in razkritji investicijskih podjetij (UL L št. 458 z dne
22. 12. 2021, str. 48),
(b)   
poročila o naložbah v kvalificirane deleže v osebah nefinančnega
sektorja v obliki obrazca POR-2, ki je sestavni del tega sklepa.
(5) Določbe tega člena se smiselno uporabijo tudi za
ravnanje borznoposredniške družbe po opravljenem revizijskem pregledu za
obdobje, ki je krajše od poslovnega leta.
15. člen
(obvestilo o uvedbi oziroma prenehanju ponudbe posamezne
vrste produkta)
(1) Če namerava borznoposredniška družba v okviru
pridobljenega dovoljenja za opravljanje investicijskih storitev in poslov
uvesti novo vrsto produkta, Agencijo o tej nameri obvesti v petih delovnih dneh
po sprejetju odločitve upravljalnega organa. Borznoposredniška družba v
obvestilu navede lastnosti produkta ter postopek njegovega uvajanja, ki vsebuje
tudi časovno opredelitev uvedbe tega produkta. Pri uvajanju novega produkta
morajo biti zajete vse organizacijske enote, ki bodo pozneje sodelovale pri
delu, vključno s službo notranje revizije v okviru njenih nalog.
(2) Borznoposredniška družba mora Agencijo obvestiti
tudi o prenehanju ponudbe posameznega produkta, in sicer v roku petih delovnih
dni od sprejetja sklepa upravljalnega organa o tem.
16. člen
(poslovanje z osebami v posebnem razmerju z
borznoposredniško družbo)
(1) Borznoposredniška družba v skladu s četrtim
odstavkom 50. člena ZBNIP Agenciji polletno poroča o izpostavljenosti do
oseb v posebnem razmerju z borznoposredniško družbo, ki vključuje neposredno in
posredno izpostavljenost do teh oseb. Borznoposredniška družba izdela poročilo
na obrazcu POR-3, ki je sestavni del tega sklepa, in sicer po stanju na dan 30.
6. in 31. 12. tekočega leta, rok za predložitev teh poročil pa je 11. 8. istega
leta (za poročilo po stanju na dan 30. 6.) oziroma 11. 2. naslednje leto (za
poročilo po stanju na dan 31. 12.).
(2) Borznoposredniška družba v skladu s petim odstavkom
51. člena ZBNIP Agencijo v petih delovnih dneh od sklenitve posla obvesti
o pravnih poslih z osebami v posebnem razmerju z borznoposredniško družbo,
sklenjenih pod ugodnejšimi pogoji od tistih, ki jih borznoposredniška družba v
istem obdobju običajno sklepa z drugimi osebami.
(3) Obvestilo iz prejšnjega odstavka tega člena mora
vsebovati bistvene podatke o sklenjenem poslu, ki obsegajo najmanj: naziv
osebe, ki je v posebnem razmerju z borznoposredniško družbo, s katero je bil
sklenjen posel, datum pridobitve soglasja upravljalnega organa v nadzorni
funkciji, datum sklenitve posla, vrsto, znesek in zapadlost posla, opis
pogodbenih pogojev, ki so predmet ugodnejše obravnave, in razlog za sklenitev
posla pod ugodnejšimi pogoji.
17. člen
(pritožbe strank)
(1) Borznoposredniška družba Agenciji poroča o prejetih
pritožbah strank za posamezno četrtletje na obrazcu POR-4, ki je sestavni del
tega sklepa.
(2) Roki za predložitev poročila iz prejšnjega odstavka
tega člena so naslednji:
(a)   
do 1. junija tekočega leta za prvo četrtletje,
(b)   
do 1. septembra tekočega leta za drugo četrtletje,
(c)   
do 1. decembra tekočega leta za tretje četrtletje in
(d)   
do 1. marca naslednjega leta za zadnje četrtletje.
18. člen
(poročanje o drugih dogodkih)
(1) Borznoposredniška družba mesečno poroča Agenciji o
uporabi morebitnih kritnih (margin) računov na katerem vodi finančne
instrumente za svoj račun ali za račun strank. Pri tem navede institucijo pri
kateri ima tak račun odprt in vrsto strank za katero vodi finančne instrumente
na takšnem računu (neprofesionalne ali profesionalne, povezane osebe, pravne
osebe ali fizične osebe, lastni račun itd.).
(2) V primeru uporabe kritnega računa iz prejšnjega
odstavka tega člena mora borznoposredniška družba Agencijo obveščati o uporabi
kredita na takšnem računu za posamezno stranko, če višina kredita doseže ali
preseže 30 % vrednosti finančnih instrumentov te stranke na tem računu.
Poročati je potrebno takoj, ko je prag dosežen ali presežen in vse dotlej,
dokler se višina kredita ne zmanjša pod prag 30 %. Enaka zahteva velja za
borznoposredniško družbo, če koristi kredit za lastni račun.
(3) V primeru zastave finančnih instrumentov stranke, ki
jih borznoposredniška družba vodi na poddepoju, mora borznoposredniška družba
nemudoma poročati podatke o stranki, ki je finančne instrumente zastavila,
številu in vrsti zastavljenih instrumentov stranke in vrednosti dolga za katere
jih je zastavila. Poročati je potrebno tudi izbris zastave ali izvršitev
zastavne pravice na finančnih instrumentih. Enaka zahteva velja za
borznoposredniško družbo, če zastavi svoje finančne instrumente, ki jih vodi na
poddepoju.
19. člen
(druga dejstva in okoliščine o tveganjih)
(1) Borznoposredniška družba obvesti Agencijo o dejstvih
in okoliščinah, ki so pomembne za presojo, ali borznoposredniška družba posluje
v skladu s predpisi iz 232. člena oziroma predpisi iz 346. člena
ZTFI-1 ter ji predloži njihov opis najkasneje v petih delovnih dneh od
njihovega nastanka.
(2) Borznoposredniška družba Agenciji predloži tudi
naslednja poročila:
(a)   
redna oziroma izredna poročila o tveganjih iz prvega odstavka
22. člena sklepa, ki za borznoposredniške družbe ureja ureditev notranjega
upravljanja, delovanje upravljalnega organa in proces ocenjevanja ustreznega
notranjega kapitala, v osmih dneh po njihovem sprejemu,
(b)   
polletno poročilo o notranjem revidiranju iz četrtega odstavka
42. člena ZBNIP najkasneje v 45 dneh po zaključku polletja,
(c)   
letno poročilo o notranjem revidiranju iz petega odstavka 42. člena
ZBNIP najkasneje v dveh mesecih po zaključku poslovnega leta.
(3) Poročila iz točk (b) in (c) prejšnjega odstavka tega
člena morajo vsebovati navedbe v zvezi z uresničevanjem letnega načrta službe
notranje revizije po vseh točkah prvega odstavka 40. člena ZBNIP.
(4) Za zagotovitev vsebine polletnega poročila iz
točke (b) drugega odstavka tega člena služba notranje revizije uporabi
tudi tabele, navedene v obrazcu POR-5 ki je sestavni del tega sklepa.
(5) Služba notranje revizije v polletnem poročilu iz
točke (b) drugega odstavka tega člena navede tudi izsledke preveritev v
zvezi z obstojem obveznosti in izpolnjevanjem obveznosti iz delov 2 do 7 Uredbe
(EU) 2019/2033 na konsolidirani podlagi, in sicer po stanju na dan poročanja,
to je 30. junij in 31. december tekočega leta.
3. POROČANJE V ZVEZI Z IZPOLNJEVANJEM ZAHTEV IZ UREDBE
(EU) 2019/2033
20. člen
(izplačila donosov na kapitalske instrumente)
(1) Borznoposredniška družba obvesti Agencijo o
nameravanem izplačilu vmesnih dividend na instrumente navadnega lastniškega
temeljnega kapitala iz točke (a) prvega odstavka 26. člena Uredbe (EU)
št. 575/2013 Evropskega parlamenta in Sveta z dne 26. junija 2013 o
bonitetnih zahtevah za kreditne institucije in investicijska podjetja ter o
spremembi Uredbe (EU) št. 648/2012 (UL L št. 176 z dne
27. 6. 2013, str. 1), zadnjič spremenjena z Uredbo (EU) 2021/558
Evropskega parlamenta in Sveta z dne 31. marca 2021 o spremembi Uredbe (EU)
št. 575/2013 v zvezi s prilagoditvami okvira za listinjenje za podporo
okrevanju gospodarstva v odziv na krizo zaradi COVID-19 (UL L št. 116 z
dne 6. 4. 2021, str. 25; v nadaljevanju Uredbe (EU) 575/2013) v zvezi
s prvim odstavkom 9. člena Uredbe (EU) 2019/203, ki zmanjšuje znesek
postavk navadnega lastniškega temeljnega kapitala oziroma skupnega kapitala na
posamični podlagi, najkasneje en mesec pred datumom izplačila ter zraven
predloži sprejeti sklep upravljalnega organa borznoposredniške družbe ter druga
dokazila, vezana na višino zneska vmesnih dividend.
(2) Določila prejšnjega odstavka tega člena se smiselno
uporabljajo tudi za izplačilo vmesnih dividend na prednostne delnice.
21. člen
(deleži borznoposredniške družbe v subjektih finančnega
sektorja)
(1) Za namene spremljanja odbitkov od postavk navadnega
lastniškega temeljnega kapitala, dodatnega temeljnega kapitala in dodatnega
kapitala iz prvega odstavka 36., 56. in 66. člena Uredbe (EU) 575/2013 v
zvezi z 9. členom Uredbe (EU) 2019/2033 ter začasne opustitve odbitka od
kapitala po 79. členu Uredbe (EU) 575/2013 v zvezi s tretjim odstavkom
9. člena Uredbe (EU) 2019/2033 borznoposredniška družba Agenciji
četrtletno poroča o svojih deležih v subjektih finančnega sektorja na posamični
podlagi na obrazcu POR-6, ki je sestavni del tega sklepa, po stanju na dan 31.
3., 30. 6., 30. 9. in 31. 12..
(2) Roki za predložitev poročila iz prejšnjega odstavka
tega člena so 12. 5. za poročilo po stanju na dan 31. 3., 11. 8. za
poročilo po stanju na dan 30. 6., 11. 11. za poročilo po stanju na dan 30. 9.
ter 11. 2. naslednjega leta za poročilo po stanju na dan 31. 12..
22. člen
(kvalificirani deleži borznoposredniške družbe izven
finančnega sektorja)
(1) Za namene spremljanja zahtev glede kvalificiranih
deležev izven finančnega sektorja iz 10. člena Uredbe (EU) 2019/2033
borznoposredniška družba Agenciji četrtletno poroča o svojih kvalificiranih
deležih v osebah izven finančnega sektorja na obrazcu POR-2, ki je sestavni del
tega sklepa, po stanju na dan 31. 3., 30. 6., 30. 9. in 31. 12..
(2) Roki za predložitev poročila iz prejšnjega odstavka
tega člena so 12. 5. za poročilo po stanju na dan 31. 3., 11. 8. za
poročilo po stanju na dan 30. 6., 11. 11. za poročilo po stanju na dan 30. 9.
ter 11. 2. naslednjega leta za poročilo po stanju na dan 31. 12..
23. člen
(izpolnjevanje kapitalskih zahtev)
(1) Borznoposredniška družba Agencijo o neizpolnjevanju
zahtev iz 11. člena Uredbe (EU) 2019/2033 obvesti takoj, ko to ugotovi.
(2) Borznoposredniška družba Agencijo obvesti o bistveno
drugačni kapitalski zahtevi iz tretjega odstavka 15. člena Uredbe (EU)
2019/2033 takoj, ko je na podlagi spremljanja trendov za naslednje obdobje
poročanja iz dela 7 prej navedene uredbe, takšna sprememba kapitalske zahteve
ugotovljena.
24. člen
(mala in nepovezana investicijska podjetja)
(1) Borznoposredniška družba Agencijo obvesti o začetku
uporabe metode merjenja iz 6. pododstavka prvega odstavka 12. člena Uredbe
(EU) 2019/2033 en mesec pred začetkom uporabe navedene metode.
(2) Borznoposredniška družba Agencijo o prekoračitvi
pragov iz prvega odstavka 12. člena Uredbe ((EU) 2019/2033 obvesti takoj,
ko so takšne prekoračitve ugotovljene.
25. člen
(preseganje omejitev in izvzetja v zvezi s tveganjem
koncentracije)
(1) Borznoposredniška družba Agencijo obvesti o
preseganju omejitev v zvezi s tveganjem koncentracije in presežkom vrednosti
izpostavljenosti z vsebino iz prvega odstavka 38. člena Uredbe (EU)
2019/2033 takoj, ko so omejitve iz 37. člena prej navedene uredbe
presežene. 
(2) Borznoposredniška družba Agenciji sporoči vsak
prenos iz prvega odstavka 40. člena Uredbe (EU) 2019/2033 takoj, ko do
njega pride.
(3) Borznoposredniška družba Agencijo obvesti o uporabi
izvzetja iz prvega odstavka 42. člena Uredbe (EU) 2019/2033 en mesec pred
uporabo prej navedenega izvzetja.
26. člen
(razkritja)
Borznoposredniška družba, ki je skladno s prvim odstavkom
46. člena Uredbe (EU) 2019/2033 zavezana k razkritjem iz dela
6 navedene uredbe, Agencijo obvesti o mediju in mestu razkritij informacij
iz dela 6 Uredbe (EU) 2019/2033 najkasneje v petih delovnih dneh po datumu
objave računovodskih izkazov.
4. POROČANJE AGENCIJI
27. člen
(drugo poročanje)
Borznoposredniška družba Agencijo obvešča o vseh ostalih
zahtevah, ki neposredno izhajajo iz predpisov iz 232. in 346. člena
ZTFI-1 in niso podrobneje urejene v teh predpisih, najkasneje v petih delovnih
dneh od nastanka okoliščin oziroma od nastanka sprememb.
28. člen
(način poročanja)
(1) Borznoposredniška družba Agenciji poroča o podatkih
iz tega sklepa v elektronski obliki preko Nacionalnega sistema za poročanje –
NRS in v skladu s funkcionalnimi specifikacijami, ki so dosegljive na spletnih
straneh Agencije.
(2) V kolikor je rok za poročanje nedelovni dan ali dela
prost dan, mora borznoposredniška družba poročilo Agenciji posredovati
naslednji delovni dan.
5. KONČNE DOLOČBE
29. člen
(prenehanje uporabe)
Z uveljavitvijo tega sklepa se preneha uporabljati Sklep o
poročanju posameznih dejstev in okoliščin borznoposredniških družb (Uradni list
RS, št. 72/16, 77/18 – ZTFI-1 in 42/19).
30. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-6/2022-5
Ljubljana, dne 24. februarja 2022
EVA 2022-1611-0019
Predsednica Sveta
Agencije za trg vrednostnih papirjev
Anka Čadež

Priloga
1: Obrazec POR-1
Priloga
2: Obrazec POR-2
Priloga
3: Obrazec POR-3
Priloga
4: Obrazec POR-4
Priloga
5: Obrazec POR-5
Priloga
6: Obrazec POR-6