1. člen
(vsebina sklepa)
(1) Ta sklep določa podrobnejšo vsebino dokumentacije, s
katero kandidat za člana uprave ali izvršnega direktorja (v nadaljnjem
besedilu: kandidat) zavarovalnice, pozavarovalnice in pokojninske družbe (v
nadaljnjem besedilu: zavarovalnica), dokazuje izpolnjevanje pogojev iz 57.
člena Zakona o zavarovalništvu (Uradni list RS, št. 93/15, 9/19 in 102/20, v
nadaljnjem besedilu: ZZavar-1).
(2) Ta sklep se smiselno uporablja tudi za likvidacijskega
upravitelja zavarovalnice in poslovodjo podružnice zavarovalnice tretje države.
(3) Pojmi, uporabljeni v tem sklepu, imajo enak pomen kot v
ZZavar-1 oziroma Delegirani uredbi Komisije (EU) 2015/35 z dne 10. oktobra 2014
o dopolnitvi Direktive 2009/138/ES Evropskega parlamenta in Sveta o začetku
opravljanja in opravljanju dejavnosti zavarovanja in pozavarovanja (Solventnost
II) (UL L št. 12 z dne 17. januarja 2015, v nadaljnjem besedilu: Delegirana
uredba) in predpisih, izdanih na njuni podlagi.
2. člen
(priloge)
(1) Kandidat k zahtevi za izdajo dovoljenja iz 59. člena
ZZavar-1 priloži tudi:
1.     
izpolnjen Vprašalnik AZN CV, ki je priloga in sestavni del tega sklepa
in je objavljen na spletni strani Agencije za zavarovalni nadzor, h kateremu
priloži svoj življenjepis;
2.     
sklep pristojnega organa o imenovanju iz 58. člena ZZavar-1;
3.     
izjavo kandidata:
- 
v zvezi z njegovo finančno trdnostjo,
- 
v zvezi z njegovo morebitno odvisnostjo od političnega vpliva,
- 
v zvezi z drugimi dejstvi in okoliščinami, ki vplivajo ali bi lahko
negativno vplivale na kandidatov ugled;
4.     
kopijo veljavne osebne izkaznice ali potnega lista;
5.     
izpis iz sistema izmenjave informacij o boniteti strank (SISBON) oziroma
druge ustrezne zbirke osebnih podatkov iz tujine, če ta obstaja;
6.     
izpis iz kazenske evidence ali drugo dokazilo o izpolnjevanju pogoja iz
2. točke prvega odstavka 57. člena ZZavar-1;
7.     
potrdilo o plačilu takse za odločanje, v skladu s tarifno številko 4
Tarife o taksah in nadomestilih (Uradni list RS, št. 52/16 in 75/19).
(2) Kandidat lahko priloži tudi:
1.     
izpis iz evidence osebnih stečajev ali drugo dokazilo o izpolnjevanju
pogoja iz 3. točke prvega odstavka 57. člena ZZavar-1.
(3) Kandidat v povezavi s tretjo alinejo 3. točke prvega
odstavka 2. člena tega Sklepa v zvezi z drugimi dejstvi in okoliščinami, ki
vplivajo ali bi lahko negativno vplivale na kandidatov ugled, priloži tudi:
1.     
izpis iz evidenc pravnomočnih sodb, sklepov ali odločb o prekrških
zaradi kršitve veljavnih predpisov, ki urejajo zavarovalništvo, bančništvo ali
trg finančnih instrumentov, delovanje gospodarskih družb, stečaj in
insolventnost, varstvo potrošnikov ter drugih predpisov, ki so povezani z
dejavnostjo kandidata, v zvezi z nepoštenostjo, goljufijo ali finančnim oziroma
gospodarskim kriminalom, vključno s pranjem denarja, financiranjem terorizma,
tržno manipulacijo, trgovanjem z notranjimi informacijami, oderuštvom,
korupcijo in davčnimi utajami; vključno z vsemi pomembnimi ugotovitvami in
izvršilnimi ukrepi na podlagi nadzora oziroma preiskav v zvezi z navedenim, ki
so izrečeni ali v teku; ali podpisano izjavo, da kandidatu ni bil izrečen
prekršek.
3. člen
(priloge za kandidate tuje državljane in kandidate, ki so
bivali v tujini)
(1) Kandidat, ki v postopku izdaje dovoljenja za opravljanje
funkcije člana uprave zavarovalnice predloži dokumente iz prejšnjega člena tega
sklepa v tujem jeziku, predloži prevod teh dokumentov, ki ga je overil sodni
tolmač.
(2) Kadar pristojni organ države članice ali tretje države ne
izda zadostnega dokaza iz petega odstavka 57. člena ZZavar-1, kandidat predloži
podpisano in pri notarju overjeno izjavo, da ni bil pravnomočno obsojen zaradi
kaznivega dejanja in da nad njim ni bil začet postopek osebnega stečaja.
(3) Kandidat, ki je državljan Republike Slovenije in je v
zadnjih desetih letih pred imenovanjem na funkcijo člana uprave zavarovalnice
imel stalno ali začasno prebivališče izven Republike Slovenije, predloži
dokumente iz prejšnjega člena tega sklepa tudi za države, v katerih je bival v
zadnjih desetih letih pred imenovanjem.
4. člen
(izpolnjevanje pogojev ob imenovanju in v času mandata in
mandatov)
Član uprave oziroma izvršni direktor mora tako ob imenovanju
kot v celotnem obdobju trajanja mandata oziroma mandatov izpolnjevati pogoje iz
57. člena ZZavar-1.
5. člen
(prenehanje veljavnosti sklepa)
Z dnem začetka veljavnosti tega sklepa preneha veljati Sklep
o dokumentaciji za izkazovanje izpolnjevanja pogojev za člana uprave zavarovalnice
(Uradni list RS, št. 22/16).
6. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-3/2022-7
Ljubljana, dne 26. aprila 2022
EVA 2022-1611-0028
Predsednik strokovnega sveta
Agencije za zavarovalni nadzor
mag. Gorazd Čibej

Priloga:
Vprašalnik AZN CV k zahtevi za izdajo dovoljenja za opravljanje funkcije člana
uprave zavarovalnice