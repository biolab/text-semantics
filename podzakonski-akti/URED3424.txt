1. člen
(1) Ta uredba določa merila za določanje razvitosti
infrastrukture lokalnih gospodarskih javnih služb varstva okolja (v nadaljnjem
besedilu: infrastruktura) in obremenjenosti okolja, ki ju je treba ugotoviti
zaradi določitve deleža plačila za koncesijo na naravni dobrini, ki pripada
občini. 
(2) Delež plačila za koncesijo na naravni dobrini, ki pripada
občini, se izraža v odstotkih celotnega plačila za koncesijo, ki jo na naravni
dobrini podeli Vlada Republike Slovenije (v nadaljnjem besedilu: vlada) na
podlagi koncesijskega akta.
2. člen
Določbe te uredbe ne veljajo za določitev deleža plačila za
koncesijo, ki pripada občini, če gre za koncesijo za gospodarsko rabo gozdov
ali izkoriščanje mineralnih surovin.
3. člen
(1) Razvitost infrastrukture in obremenjenost okolja se
ugotavlja za celotno območje občine, na območju katere se nahaja naravna
dobrina, za katero je podeljena koncesija za upravljanje, rabo ali
izkoriščanje. 
(2) Če se nahaja naravna dobrina na območju več občin, se
ugotavlja razvitost infrastrukture in obremenjenost okolja za vsako občino
posebej, delež plačila posamezni občini za koncesijo na naravni dobrini,
določen na podlagi meril po tej uredbi, pa se nanaša na tisti del celotnega
plačila za koncesijo, ki je sorazmeren delu naravne dobrine, ki se nahaja na
območju te občine. 
(3) Del naravne dobrine, ki pripada območju posamezne občine
iz prejšnjega odstavka, se določi v koncesijskem aktu.
4. člen
(1) Za namene te uredbe se občine razvrstijo glede na
razvitost infrastrukture v občine s primerno in občine z manj primerno
infrastrukturo. 
(2) Razvitost infrastrukture se ugotavlja za vsa naselja ali
dele naselij na območju občine, v katerih prebiva več kot 50 ljudi. 
(3) Naselja ali deli naselij iz prejšnjega odstavka so
določeni v operatavnih programih varstva okolja na področju izvajanja lokalnih
gospodarskih javnih služb varstva okolja. 
(4) Občine z manj primerno infrastrukturo so občine, v
katerih je odstotek prebivalcev, ki prebivajo v naseljih ali delih naselij iz
prejšnjega odstavka v stavbah, priključenih na javni vodovodni sistem za oskrbo
s pitno vodo ali na javno kanalizacijo, manjši od odstotka vseh prebivalcev
Republike Slovenije, ki so jim dostopne te javne dobrine.
5. člen
(1) Za namene te uredbe se občine glede na obremenjenost
okolja razvrstijo v občine z zmerno obremenjenostjo okolja in občine z večjo
obremenjenostjo okolja. 
(2) Občina z večjo obremenjenostjo okolja je občina, na
območju katere je: 
-    
območje poselitve ali drugo območje s čezmerno onesnaženostjo zraka v
skladu s predpisi, ki urejajo kakovost zunanjega zraka, ali 
-    
vodno telo površinskih ali podzemnih voda, ki ima slabo kemijsko stanje
v skladu s predpisi, ki urejajo kemijsko stanje površinskih in podzemnih voda,
ali 
-    
območje, ki obsega najmanj 3 odstotke celotnega območja občine in je
zaradi čezmerne obremenjenosti tal določeno kot degradirano okolje v skladu s
predpisi, ki tako območje določajo in urejajo program ukrepov za izboljšanje
kakovosti okolja ali njegovih delov na tem območju.
6. člen
(1) Delež plačila za koncesijo na naravni dobrini, ki pripada
občini z manj primerno infrastrukturo, je 60 odstotkov. 
(2) Delež plačila za koncesijo na naravni dobrini, ki pripada
občini z večjo obremenjenostjo okolja, je 60 odstotkov. 
(3) Delež plačila za koncesijo na naravni dobrini, ki pripada
občini, ki je hkrati občina z manj primerno infrastrukturo in občina z večjo
obremenjenostjo okolja, je 70 odstotkov. 
(4) Občini, ki ni občina iz prejšnjih odstavkov tega člena,
in državi pripada plačilo za koncesijo na naravni dobrini v enakih deležih.
7. člen
(1) Delež plačila za koncesijo na naravni dobrini, ki pripada
občini, se določi v koncesijskem aktu na podlagi podatkov o razvitosti
infrastrukture in obremenjenosti okolja v letu pred izdajo koncesijskega akta. 
(2) Podatki o razvitosti infrastrukture so podatki iz
operativnih programov varstva okolja na področju oskrbe prebivalstva s pitno
vodo in odvajanja ter čiščenja odpadne komunalne vode, ki jih sprejme vlada na
podlagi zakona, ki ureja varstvo okolja, in v skladu z usmeritvami iz
nacionalnega programa varstva okolja. 
(3) Podatki o obremenjenosti okolja so podatki iz letnih
poročil o rezultatih izvajanja monitoringa stanja okolja za tla, vodo in zrak,
ki ga skladno s predpisi, ki urejajo monitoring stanja okolja, zagotavlja
ministrstvo, pristojno za okolje.
8. člen
(1) Podatke za razvrstitev občin, na območju katerih se
nahaja naravna dobrina, med občine z zmerno ali večjo obremenjenostjo okolja in
občine s primerno ali manj primerno infrastrukturo po tej uredbi pripravi in
posreduje ministrstvu, pristojnemu za naravno dobrino, ministrstvo, pristojno
za okolje. 
(2) Delež plačila za koncesijo na naravni dobrini, ki pripada
občini, določi vlada v koncesijskem aktu na podlagi podatkov iz prejšnjega
odstavka.
9. člen
(1) Upravičenost do večjega deleža plačila za koncesijo na
naravni dobrini, ki pripada občini zaradi meril te uredbe glede razvitosti
infrastrukture in obremenjenosti okolja, se preveri za vsako štiriletno obdobje
izvajanja koncesije, pri čemer se prvo štiriletno obdobje začne s prvim celim
koledarskim letom po začetku podelitve koncesije na naravni dobrini. 
(2) Delež plačila za koncesijo za naslednje štiriletno
obdobje se v koncesijskem aktu določi na podlagi podatkov o razvitosti
infrastrukture in obremenjenosti okolja iz tretjega leta izvajanja koncesije
tekočega štiriletnega obdobja. 
(3) O spremembi deleža plačila za koncesijo na naravni
dobrini, ki pripada občini, odloči vlada na predlog ministrstva, pristojnega za
naravno dobrino. 
(4) Ministrstvo, pristojno za naravno dobrino, mora
posredovati predlog spremembe koncesijskega akta v zvezi z deležem plačila za
koncesijo na naravni dobrini, ki pripada občini, najkasneje tri mesece pred
iztekom tekočega štiriletnega obdobja iz prvega odstavka tega člena. 
(5) Podatke za ugotavljanje razvitosti infrastrukture in
obremenjenosti okolja po tej uredbi ministrstvu, pristojnemu za naravno
dobrino, zagotovi ministrstvo, pristojno za okolje.
10. člen
Deleži plačila za koncesijo na naravnih dobrinah, ki
pripadajo občinam na podlagi koncesijskih aktov, izdanih pred uveljavitvijo te
uredbe, se glede na merila po tej uredbi preverijo prvič v letu 2006 na podlagi
podatkov o razvitosti infrastrukture in obremenjenosti okolja za leto 2005, o
morebitnih spremembah koncesijskih aktov v zvezi s plačilom za koncesijo odloči
vlada do konca leta 2006, nova višina plačila za koncesijo pa se uporablja za
štiriletno obdobje izvajanja koncesije od leta 2007 do leta 2010.
11. člen
Ta uredba začne veljati petnajsti dan po objavi v Uradnem
listu Republike Slovenije.
Št. 329-10/2004-1
Ljubljana, dne 1. julija 2004.
EVA 2004-2511-0206
Vlada Republike Slovenije
dr. Slavko Gaber l. r. 
Minister