I. UVODNI DOLOČBI
1. člen
Ta pravilnik določa plačilna navodila, ki
jih za opravljanje plačilnih storitev uporabljajo proračunski uporabniki, ter
obliko in vsebino izpiskov o prometu in stanju, delne izpise in obrestne liste,
ki jih Uprava Republike Slovenije za javna plačila (v nadaljnjem besedilu: UJP)
zagotavlja prek spletne aplikacije UJPnet (v nadaljnjem besedilu: UJPnet), v
obliki za tiskanje in v elektronski obliki.
2. člen
Pojmi, uporabljeni v tem pravilniku, imajo
naslednji pomen:
1.        
proračunski uporabnik je neposredni ali posredni uporabnik državnega
proračuna oziroma občinskega proračuna, Zavod za zdravstveno zavarovanje
Slovenije, Zavod za pokojninsko in invalidsko zavarovanje Slovenije,
upravljavec sredstev sistema enotnega zakladniškega računa (v nadaljnjem
besedilu: EZR) ter nadzornik javnofinančnih prihodkov, ki je vpisan v register
proračunskih uporabnikov pri UJP;
2.        
gotovinski račun je posebni račun z ničelnim stanjem, odprt pri banki,
ki ga proračunski uporabnik uporablja izključno za namene dvigov in pologov
gotovine;
3.        
domača valuta je valuta euro;
4.        
tuja valuta je druga valuta države članice Evropske unije, ki ni euro,
ali valuta države, ki ni članica Evropske unije in nima euro kot svojo domačo
valuto;
5.        
domača plačilna transakcija je plačilna transakcija v domači valuti,
kjer ima prejemnik plačila odprt račun pri banki s sedežem v Republiki
Sloveniji;
6.        
čezmejna plačilna transakcija je plačilna transakcija v domači valuti
ali v drugi valuti države članice Evropske unije, ki še ni prevzela valute
euro, kjer ima prejemnik plačila odprt račun pri banki s sedežem izven
Republike Slovenije v državi članici Evropske unije;
7.        
druga plačilna transakcija je plačilna transakcija v domači valuti, kjer
ima prejemnik plačila odprt račun pri banki s sedežem izven države članice
Evropske unije, ter plačilna transakcija v valuti države, ki ni članica
Evropske unije in nima euro kot svojo domačo valuto, ne glede na sedež banke
prejemnika plačila;
8.        
SEPA direktna obremenitev (v nadaljnjem besedilu: SDD) je plačilna
transakcija za poravnavo enkratnih ali ponavljajočih obveznosti v eurih na
območju SEPA, kjer lahko proračunski uporabnik nastopa kot prejemnik sredstev
ali kot plačnik. SDD omogoči plačniku negotovinsko poravnavo obveznosti do
proračunskega uporabnika brez aktivnosti pri svojem ponudniku plačilnih
storitev. Proračunski uporabnik kot prejemnik sredstev na podlagi predhodnega
soglasja plačnika odredi plačilno navodilo za SDD za odobritev svojega
podračuna. Proračunski uporabnik kot plačnik da soglasje prejemniku sredstev za
pripravo plačilnega naloga za obremenitev podračuna proračunskega uporabnika;
9.        
plačilno navodilo je naročilo proračunskega uporabnika UJP za
negotovinsko poravnavo obveznosti ali terjatev v domači ali tuji valuti, Banki
Slovenije oziroma banki za polog in dvig gotovine v domači ali tuji valuti v papirni
ali elektronski obliki;
10.      plačilna
navodila v papirni obliki so obrazec UPN – univerzalni plačilni nalog, obrazec
TPNO 70 – tuje plačilno navodilo za odliv in obrazec TPNP 60 – tuje plačilno
navodilo za priliv ter so podrobneje opisana v tretjem poglavju, ki opisuje
plačilna navodila v papirni obliki;
11.      (črtana);
11.a   plačilno
navodilo za predložitev podatkov v elektronski obliki je plačilno navodilo, ki
ga plačnik uporabi za negotovinsko poravnavo obveznosti v domači valuti ali
tuji valuti z nazivom datoteke ISO 20022 XML, plačilno navodilo za SDD z
nazivom datoteke SDD.xml in tuje plačilno navodilo za odliv z nazivom datoteke
TPNO.txt;
12.      (črtana);
13.      izpisek
o prometu in stanju je izpisek plačilnih transakcij in stanja podračuna
proračunskega uporabnika, gotovinskega računa pri banki, ali posebnega
namenskega transakcijskega računa (v nadaljnjem besedilu: PNTR) pri Banki
Slovenije;
14.      delni
izpis je izpis določenih plačilnih transakcij enega ali več podračunov,
pripravljenih za potrebe nadzornikov po posebnih merilih, ki so določena v
pravilniku, ki ureja način plačevanja, razporejanja in sporočanja podatkov
obveznih dajatev in drugih javnofinančnih prihodkov in za potrebe evidentiranja
poslovnih dogodkov na podračunu prek katerega posluje več proračunskih
uporabnikov;
14.a   PDP
poročilo je informacija o razčlenitvi pobranih dajatev na predhodnem davčnem
podračunu;
14.b   PCP
poročilo je informacija o razčlenitvi pobranih dajatev na predhodnem carinskem
podračunu;
14.c   poročilo
o terjatvah in obveznostih javnofinančnih prihodkov je obvestilo nadzornika
računovodski službi javnofinančne blagajne o odprtih terjatvah in obveznostih
za obdobje poročanja;
15.      obrestni
list za račune je izpis obračunanih obresti na stanje računov, odprtih pri
Banki Slovenije (EZR in PNTR), in podračunov, odprtih pri UJP;
16.      obračun
stroškov iz naslova negativnih obresti je izpis obračunanih negativnih obresti
za stanje na EZR in PNTR;
17.      standardizirana
referenca je podatek na plačilnem navodilu in je sestavljena iz modela in
sklicevanja na številko,
18.      ID
številka e-računa je generirana številka e-računa prejetega v sistemu UJPnet.
II. UPORABA PLAČILNIH NAVODIL
3. člen
(1) Standardizirana referenca se pri
uporabi plačilnih navodil zagotavlja v skladu s Pravili za oblikovanje in
uporabo standardiziranih referenc pri opravljanju plačilnih storitev ter
pregledom in vsebino osnovnih modelov za sklicevanje na številko obremenitve in
odobritve skupaj s pojasnili za njihovo uporabo, ki so določena v Prilogi 1, ki
je priloga in sestavni del tega pravilnika.
(2) Plačilna
navodila se uporabljajo v skladu s spodnjo preglednico:


Vrsta plačilnega navodila

Oblika

Valuta

Vrsta plačilne transakcije


Domače

Čezmejne

Druge


UPN

papir

EUR

DA

DA

NE


TPNO 70

papir

Vse

DA*

DA

DA


TPNP 60

papir

Vse

NE

DA

DA


plačilno navodilo v elektronski obliki**

xml

EUR

DA

DA

NE


tuje plačilno navodilo

txt in xml

Vse

NE

DA

DA


plačilno navodilo za SDD

xml

EUR

DA

DA

NE


* v primeru več statističnih vrstic
** v spletni aplikaciji UJPnet naziv
Evropski nalog
(3) Za polog in dvig gotovine v domači
valuti pri Banki Slovenije ali banki, ki vodi gotovinski račun, proračunski
uporabnik predloži obrazec UPN.
(4) Za dvig gotovine v tuji valuti pri
Banki Slovenije ali banki, ki vodi gotovinski račun, proračunski uporabnik
zagotovi kritje tako, da UJP predloži obrazec TPNO 70.
(5) Za polog gotovine v tuji valuti
pri Banki Slovenije proračunski uporabnik predloži obrazec TPNP 60.
(6) Za polog ali dvig gotovine v tuji
valuti pri banki, ki vodi gotovinski račun, proračunski uporabnik predloži
obrazec, ki ga določa banka.
(7) Podatek o ID številki e-računa, ki jo proračunski
uporabnik prejme prek UJPnet, se obvezno navede na plačilnem navodilu za
poravnano obveznosti iz naslova e-računa v papirni in/ali elektronski obliki. V
primeru, da se plačilno navodilo ne nanaša na poravnavo obveznosti iz naslova
e-računa, se obvezno navede konstanta 999999999999999.
(8) Podatek o šifri PU se navede v datoteki
s plačilnimi navodili v breme podračuna javnofinančnih prihodkov, na katerem je
uporabnik UJPnet pridobil pravico poslovanja od več nadzornikov javnofinančnih
prihodkov.
III. PLAČILNA NAVODILA V PAPIRNI OBLIKI
1. Obrazec UPN
4. člen
(1) Glede oblike, vsebine in tiskanja
obrazca UPN se neposredno uporablja Tehnični standard plačilnega naloga Univerzalni
plačilni nalog UPN Združenja bank Slovenije, ki je objavljen na spletnih
straneh UJP.
(2) Vsebina in navodila za
izpolnjevanje obrazca UPN so določena v Prilogi 2, ki je priloga in sestavni
del tega pravilnika.
(3) Vzorčni primeri izpolnjenih
obrazcev UPN so objavljeni na spletnih straneh UJP.
5. člen
Obrazec UPN lahko proračunski uporabniki
kot prejemniki plačila izdajo plačniku, da lahko gotovinsko ali negotovinsko
poravna obveznost do prejemnika. Proračunski uporabniki kot izdajatelji lahko
izdajajo obrazec UPN z ali brez vrstice OCR.
6. člen
Obrazec UPN se uporablja tudi, kadar UJP v
skladu z zakonom obremeni podračun proračunskega uporabnika na podlagi odločb
pristojnih organov in sklepov sodišč, ali v primeru unovčenja menice ali
drugega instrumenta zavarovanja plačila.
7. člen
Proračunski uporabniki za dva ali več
obrazcev UPN v breme istega podračuna predložijo UJP popis zneskov s posamičnih
obrazcev UPN in njihov seštevek.
8. člen
(1) Proračunski uporabnik sme izdati
obrazec UPN z vrstico OCR (v nadaljnjem besedilu: izdajatelj obrazca UPN z
OCR), če:
1.     
ima odprt podračun pri UJP,
2.     
na obrazcu UPN uporabi model 12. Pojasnilo o uporabi modela 12 je
določeno v Prilogi 1,
3.     
je uspešno opravil preverjanje pravilnosti podatkov v vrstici OCR
na obrazcu UPN, ki ga izvaja s strani Združenja bank Slovenije za to
pooblaščeni izvajalec.
(2) Proračunski uporabnik oziroma
izdajatelj obrazca UPN z OCR zagotovi izpis vrstice OCR na obrazcu UPN v skladu
s Tehničnim standardom plačilnega naloga – Univerzalni plačilni nalog UPN.
Vsebina in način zapisa podatkov v vrstici OCR na obrazcu UPN je opredeljena v
pravilih, ki določajo vsebino in način zapisa podatkov v vrstici OCR, ki so
objavljena na spletnih straneh UJP.
9. člen
(1) Izdajatelj obrazca UPN z OCR pri
UJP podpiše Izjavo UPN, ki je objavljena na spletnih straneh UJP.
(2) Izdajatelj obrazca UPN z OCR se s
podpisom Izjave UPN zavezuje, da bo UJP na podlagi zahteve in sporočene reference
posredoval zahtevane podatke o plačniku. Izdajatelj obrazca UPN z OCR je
podatke o plačniku dolžan hraniti pet let po izvršeni transakciji.
10. člen
(1) UJP podpisano Izjavo UPN iz
prejšnjega člena ter preklice Izjav UPN vnese v register izjav, ki ga vodi s
strani Združenja bank Slovenije za to pooblaščeno podjetje.
(2) Postopek podpisa Izjave UPN in
preklica Izjave UPN je objavljen na spletnih straneh UJP.
2. Obrazec TPNO 70
11. člen
(1) Oblika obrazca TPNO 70 je določena
v Prilogi 3, ki je priloga in sestavni del tega pravilnika.
(2) Vsebina in navodila za
izpolnjevanje obrazca TPNO 70 so določena v Prilogi 4, ki je priloga in
sestavni del tega pravilnika.
(3) Vzorčni primeri izpolnjenih
obrazcev TPNO 70 so objavljeni na spletnih straneh UJP.
(4) Obrazec TPNO 70 se uporablja tudi za
plačilne transakcije z več statističnimi vrsticami in sicer v valuti euro in
tujih valutah, kjer ima prejemnik sredstev odprt račun pri ponudniku plačilnih
storitev izven Republike Slovenije. Več statističnih vrstic se uporablja v
primerih, kadar želi proračunski uporabnik kot plačnik izvesti plačilo po
različnih namenih, ki imajo različne šifre iz šifranta osnov za statistiko
plačilnih storitev s tujino. Podatki za transakcije se generirajo v izpisku na
podlagi skupnega zneska plačila, ki se izvrši preko plačilnega prometa in
hkrati dodatnih transakcij, ki odražajo statistične vrstice v breme in v dobro
posebej.
3. Obrazec TPNO 70 s seznamom
prejemnikov plačil
12. člen
(1) Proračunski uporabnik lahko pri
odrejanju plačil več prejemnikom hkrati predloži UJP en obrazec TPNO 70 skupaj
z obrazcem Seznam prejemnikov plačil, pri čemer morajo biti izpolnjeni
naslednji pogoji:
1.     
vsi prejemniki morajo imeti račun ali podračun pri istem ponudniku
plačilnih storitev,
2.     
za vsa plačila velja ista oznaka stroškov,
3.     
obveznosti se plačujejo v isti valuti,
4.     
za vsa plačila velja ista valuta kritja in
5.     
vsa plačila se izvršujejo v breme istega podračuna proračunskega
uporabnika.
(2) Obrazec TPNO 70 lahko uporablja
tudi UJP, in sicer v skladu s Protokolom o postopku prenosa sredstev s posebnih
namenskih transakcijskih računov med UJP in Zakladnico enotnega zakladniškega
računa države (v nadaljnjem besedilu: Zakladnica).
(3) Predlagana oblika obrazca Seznam
prejemnikov plačil je določena v Prilogi 5, ki je priloga in sestavni del tega
pravilnika. Dovoljeni so dodatni podatki ali drugačna razporeditev podatkov.
(4) Vsebina in navodila za
izpolnjevanje obrazca TPNO 70 s seznamom prejemnikov plačil so določena v
Prilogi 6, ki je priloga in sestavni del tega pravilnika.
(5) Vzorčni primer izpolnjenega
obrazca Seznam prejemnikov plačil je objavljen na spletnih straneh UJP.
4. Nalog za kritje
13. člen
(1) V primeru da proračunski uporabnik
predloži obrazec TPNO 70 v breme podračuna državnega proračuna in kritje zagotavlja
Zakladnica, mora le-ta na UJP predložiti obrazec Nalog za kritje.
(2) Postopek, po katerem Zakladnica
določa kritje za čezmejna in druga plačila, velja le za neposredne uporabnike
državnega proračuna.
(3) Predlagana oblika obrazca Nalog za
kritje je določena v Prilogi 7, ki je priloga in sestavni del tega pravilnika.
Dovoljeni so dodatni podatki ali drugačna razporeditev podatkov.
(4) Vsebina in navodila za
izpolnjevanje obrazca Nalog za kritje so določena v Prilogi 8, ki je priloga in
sestavni del tega pravilnika.
(5) Vzorčni primer izpolnjenega
obrazca Nalog za kritje je objavljen na spletnih straneh UJP.
14. člen
Pri nujnih čezmejnih in drugih transakcijah
mora proračunski uporabnik poleg predložitve obrazca TPNO 70 UJP o nujnosti
plačila telefonsko obvestiti tudi Banko Slovenije, in sicer takoj ob
predložitvi obrazca TPNO 70 oziroma najkasneje do 12. ure istega dne.
5. Obrazec TPNP 60
15. člen
(1) Oblika obrazca TPNP 60 je določena
v Prilogi 9, ki je priloga in sestavni del tega pravilnika.
(2) Vsebina in navodila za
izpolnjevanje obrazca TPNP 60 so določena v Prilogi 10, ki je priloga in
sestavni del tega pravilnika.
(3) Vzorčni primer izpolnjenega
obrazca TPNP 60 je objavljen na spletnih straneh UJP.
16. člen
(1) Obrazec TPNP 60 se uporablja:
1.     
kot obvestilo UJP proračunskemu uporabniku o prejetem plačilu v
katerikoli valuti, kadar ima plačnik račun odprt v državi članici Evropske
unije ali v tretji državi,
2.     
kot obvestilo UJP proračunskemu uporabniku o prejetem plačilu v tuji
valuti, kadar ima plačnik račun ali podračun odprt v Republiki Sloveniji ali
3.     
za polog tuje gotovine pri Banki Slovenije, medtem ko se za pologe tuje
gotovine pri banki uporabi obrazec, ki ga določa banka.
(2) Kadar je prejeto plačilo v valuti,
v kateri se EZR ali PNTR ne vodita, se sredstva razporedijo v domači valuti.
(3) Banka Slovenije posreduje UJP
obvestilo o prejetem plačilu, na podlagi katerega UJP pripravi obrazec TPNP 60.
UJP posreduje proračunskemu uporabniku obrazec TPNP 60:
1.     
na zahtevo ali
2.     
v dopolnitev v primeru, da so podatki na obvestilu o prejetem plačilu
nepopolni oziroma ne zadoščajo za razporeditev prejetega plačila.
(4) UJP posreduje obrazec TPNP 60 na
način dogovorjen s proračunskim uporabnikom.
(5) Obrazec TPNP 60, ki ga proračunski
uporabnik prejme v dopolnitev, mora proračunski uporabnik predložiti UJP najkasneje
četrti delovni dan po prejemu.
(6) Proračunski uporabnik je dolžan
svojim dolžnikom posredovati najmanj naslednje podatke: BIC kodo, ki je za
Banko Slovenije BSLJSI2X, številko podračuna proračunskega uporabnika v
strukturi IBAN, šifro proračunskega uporabnika in referenco v dobro v skladu s
Prilogo 1.
6. Predložitev plačilnega navodila za
SDD
17. člen
(1) Proračunski uporabnik prejemnik
plačila lahko po predhodnem soglasju plačnika predloži UJP plačilno navodilo za
SDD v dobro svojega podračuna in v breme računa plačnika.
(2) Do spremembe soglasja za SDD pride
v primeru:
-       
spremembe naziva prejemnika plačila ali naziva plačnika,
-       
spremembe računa plačnika ali spremembe podračuna prejemnika plačila,
-       
spremembe BIC banke plačnika ali
-       
statusne spremembe proračunskega uporabnika.
(3) Ob spremembi soglasja za SDD mora
proračunski uporabnik kot prejemnik plačila v plačilnem navodilu za SDD predložiti
tudi naslednje podatke soglasja SDD:
-       
referenca originalnega soglasja,
-       
naziv originalnega prejemnika plačila,
-       
originalna oznaka prejemnika plačila,
-       
originalni račun plačnika in
-       
originalni BIC banke plačnika.
7. Pogoji za izvršitev plačilnih
navodil v papirni obliki
18. člen
(1) Proračunski uporabnik mora papirne
obrazce plačilnih navodil predložiti na predpisan način in izpolnjene s podatki
skladno s tem pravilnikom in drugimi predpisi, ki zahtevajo obvezno uporabo
referenc.
(2) Obrazce UPN in TPNO 70 mora
proračunski uporabnik predložiti UJP najkasneje na dan obremenitve podračuna,
vendar ne več kot šestdeset dni pred datumom obremenitve podračuna
proračunskega uporabnika. Če proračunski uporabnik obrazce UPN in TPNO 70
predloži UJP na dan, ki ni določen kot njegov delovni dan ali po uri, ki je
določena v urniku za prejem plačilnih navodil objavljenem na spletnih straneh
UJP (v nadaljnjem besedilu: urnik), UJP takšen obrazec obdela naslednji delovni
dan.
(3) Obrazec TPNP 60 pripravi UJP na
podlagi obvestila Banke Slovenije o prejetem plačilu skladno s Prilogo 10 in ga
v skladu s tretjim odstavkom prejšnjega člena predloži proračunskemu
uporabniku.
(4) UJP ob sprejemu papirnih obrazcev
plačilnih navodil izvaja vsebinsko kontrolo, tako da preveri pravilnost,
čitljivost in popolnost obrazcev, ter formalno kontrolo podatkov s podatki na
veljavnem seznamu deponiranih podpisov pri UJP.
(5) Nepravilno izpolnjeni papirni
obrazci plačilnih navodil so obrazci, na katerih:
-       
posamezni podatki niso vpisani v zanje predvidena polja na način, kot je
to določeno s tem pravilnikom ali
-       
podatki niso čitljivo vpisani ali
-       
niso vpisani obvezni podatki.
19. člen
(1) UJP zavrne prejem obrazcev UPN in
TPNO 70 ter jih vrne proračunskemu uporabniku v dopolnitev v primeru:
-       
ko plačilna navodila niso izpolnjena v skladu s Prilogo 2, Prilogo 4,
Prilogo 6, Prilogo 8 in Prilogo 10,
-       
ko sredstva na podračunu proračunskega uporabnika tudi konec dneva ne
zadoščajo za celotno poravnavo obveznosti,
-       
ko je naveden pretekli datum izvršitve, ali
-       
če so predloženi več kot šestdeset dni pred datumom obremenitve
podračuna proračunskega uporabnika.
(2) UJP na dan zavrnitve oziroma
najkasneje naslednji delovni dan obvesti proračunskega uporabnika o razlogih
zavrnitve.
20. člen
(1) Podatek standardizirana referenca
se na papirnih obrazcih plačilnih navodil izpolni v skladu s Prilogo 1.
(2) UJP v primeru napačne uporabe
modela oziroma napačnega izračuna kontrolne številke pri uporabi reference SI:
-       
na papirnih obrazcih plačilnih navodil spremeni model v 00,
-       
zavrne obrazce UPN in TPNO 70, če gre za plačilo obveznih dajatev in
drugih javnofinančnih prihodkov v skladu z drugimi predpisi, ki urejajo obvezno
uporabo referenc.
(3) UJP v primeru navedbe računa
oziroma podračuna pravne osebe, ki ni objavljen v registru transakcijskih
računov, ali navedbe ukinjenega računa oziroma podračuna pravne osebe zavrne
obrazce UPN, TPNO 70 in TPNP 60.
21. člen
Na zahtevo proračunskega uporabnika UJP
izda potrdilo o bremenitvi računa, ki vsebuje enake
podatke, kot so predloženi na papirnih obrazcih plačilnih navodil.
IV. PLAČILNA NAVODILA V ELEKTRONSKI OBLIKI
22. člen
(1) Za predložitev plačilnih navodil v
elektronski obliki se uporablja naslednje nosilce podatkov:
a)     zgoščenka, dostavljena osebno ali po pošti,
b)     USB ključ, dostavljen osebno ali po pošti,
c)     UJPnet sporočilo, posredovano prek UJPnet.
(2) Za predložitev podatkov prek
UJPnet veljajo splošni pogoji, ki urejajo spletno poslovanje med proračunskimi
uporabniki in UJP. Podrobnosti in morebitne posebnosti pisno uredita
proračunski uporabnik in UJP.
23. člen
(1) Struktura elektronske oblike
podatkov, ki se izmenjujejo med proračunskimi uporabniki in ostalimi, ki
poročajo za proračunske uporabnike ter Upravo za javna plačila (v nadaljnjem
besedilu: struktura elektronske oblike) se objavi na spletni strani Ministrstva
za finance. Zaradi zagotavljanja pravilnih podatkov o plačniku oziroma končnemu
dolžniku ter o prejemniku oziroma končnem prejemniku sredstev, se izpolnijo vsa
polja, če je plačnik hkrati dolžnik oziroma, če je prejemnik sredstev tudi
končni prejemnik.
(2) Proračunski uporabnik predloži UJP
elektronska plačilna navodila v elektronski obliki na zgoščenki, na USB ključu
ali prek UJPnet v strukturi, ki je določena s strukturo elektronske oblike.
(3) Če proračunski uporabnik uporablja
elektronska plačilna navodila in jih predloži na zgoščenki ali na USB ključu,
mora UJP predložiti tudi izpis podatkov na papirju. Vsebina izpisa na papirju
mora biti enaka vsebini podatkov na predloženi zgoščenki ali predloženem USB
ključu. Podpis in žig plačnika se morata ujemati s podpisom in žigom na
veljavnem seznamu deponiranih podpisov pri UJP.
24. člen
(1) Proračunski uporabnik lahko UJP na
predpisan način predloži tudi nujna plačilna navodila v elektronski obliki, in
sicer vse vrste plačilnih navodil, razen plačilnih navodil za SDD.
(2) Če proračunski uporabnik UJP
predloži nujna plačilna navodila v elektronski obliki, morajo biti ta plačilna
navodila posredovana ločeno od ostalih plačilnih navodil.
25. člen
(1) Plačilna navodila v elektronski
obliki mora proračunski uporabnik predložiti UJP najkasneje na dan obremenitve
podračuna, vendar ne več kot šestdeset dni pred datumom obremenitve podračuna
proračunskega uporabnika v skladu z urnikom, ki je objavljen na spletni strani
UJP.
(2) Plačilna navodila za SDD v
elektronski obliki lahko proračunski uporabnik predloži UJP najkasneje pet
delovnih dni pred datumom izvršitve SDD v skladu z urnikom in ne več kot
trideset koledarskih dni pred datumom izvršitve SDD. Izjema so ponavljajoče in
zadnja SDD, ki jih mora proračunski uporabnik predložiti najkasneje dva delovna
dneva pred datumom izvršitve SDD v skladu z urnikom, ki je objavljen na spletni
strani UJP.
(3) Čezmejna plačilna navodila za SDD
v elektronski obliki lahko proračunski uporabnik predloži UJP najkasneje šest
delovnih dni pred datumom izvršitve SDD v skladu z urnikom in ne več kot
trideset koledarskih dni pred datumom izvršitve SDD. Izjema so ponavljajoče in
zadnje SDD, ki jih mora proračunski uporabnik predložiti najkasneje tri delovne
dni pred datumom izvršitve SDD v skladu z urnikom, ki je objavljen na spletni
strani UJP.
(4) Če proračunski uporabnik plačilna
navodila predloži UJP na zgoščenki ali USB ključu na dan, ki ni določen kot
delovni dan, ali po uri, ki je določena v urniku za prejem plačilnih navodil,
objavljenem na spletnih straneh UJP, UJP takšna plačilna navodila obdela
naslednji delovni dan.
26. člen
(1) UJP zavrne izvršitev elektronskega
plačilnega navodila v elektronski obliki, če:
1.     
je naveden pretekli datum izvršitve,
2.     
so plačilna navodila predložena več kot šestdeset dni pred datumom
obremenitve podračuna proračunskega uporabnika,
3.     
so plačilna navodila za SDD predložena več kot trideset dni pred datumom
izvršitve SDD,
4.     
plačilna navodila niso pripravljena v predpisani strukturi,
5.     
sredstva na podračunu proračunskega uporabnika na dan predvidene
obremenitve podračuna proračunskega uporabnika ne zadoščajo za celotno
poravnavo obveznosti,
6.     
račun oziroma podračun pravne osebe ni aktiven ali ni objavljen v
registru transakcijskih računov.
7.     
plačilna navodila za SDD niso bila posredovana v skladu z urnikom, ki je
objavljen na spletni strani UJP,
8.     
se prekine izvajanje SDD plačilnih transakcij v skladu s pravilnikom, ki
opredeljuje postopke in pogoje vodenja računov neposrednih in posrednih
uporabnikov državnega in občinskih proračunov pri UJP.
(2) UJP na dan zavrnitve oziroma
najkasneje naslednji delovni dan obvesti proračunskega uporabnika o razlogih
zavrnitve.
27. člen
(1) Podatek strukturirana referenca se
na plačilnih navodilih v elektronski obliki izpolni v skladu s strukturo
elektronske oblike.
(2) UJP v primeru napačne uporabe
modela oziroma napačnega izračuna kontrolne številke pri strukturirani
referenci SI:
-       
na plačilnih navodilih iz prvega odstavka tega člena spremeni model v
00,
-       
zavrne plačilna navodila iz prvega odstavka tega člena, če gre za
plačilo obveznih dajatev in drugih javnofinančnih prihodkov, in sicer v skladu
s drugimi predpisi.
(3) Podatek strukturirana referenca se
na plačilnih navodilih za SDD v elektronski obliki v UJP kontrolira le za
podračune, pri katerih je predpisana oblika strukturirane reference.
(4) Kontrolo strukturiranih referenc v
dobro oziroma v breme UJP opravi v skladu s strukturo elektronske oblike.
28. člen
(1) Na zahtevo proračunskega
uporabnika UJP izda potrdilo o bremenitvi računa, ki
vsebuje enake podatke kot predložena plačilna navodila v elektronski obliki.
(2) V primeru SDD plačilnih transakcij
na zahtevo proračunskega uporabnika UJP izda potrdilo o plačilu samo za
plačnike, ki imajo svoj podračun odprt v UJP, in sicer s podatki, ki jih je
prejel za obremenitev podračuna proračunskega uporabnika v elektronski obliki.
29. člen
Kontrolo strukture številke podračuna
plačnika in računa oziroma podračuna prejemnika plačila UJP opravi v skladu z
izračunom kontrolne številke po poenostavljenem modulu MOD 97-10, ki je določen
v standardu ISO/IEC 7064. Primer izračuna kontrole strukture številke podračuna
in računa je objavljen na spletnih straneh UJP.
V. IZPISKI O PROMETU IN STANJU, DELNI IZPISI, OBRESTNI LISTI,
PDP IN PCP POROČILA TER POROČILA O TERJATVAH IN OBVEZNOSTIH JAVNOFINANČNIH
PRIHODKOV V PAPIRNI IN ELEKTRONSKI OBLIKI
30. člen
(1) UJP proračunskim
uporabnikom zagotavlja izpiske o prometu in stanju na podračunu, izpiske o
prometu in stanju na gotovinskem računu, računih diplomatsko konzularnih
predstavništev (v nadaljnjem besedilu: DKP) ali drugih predstavništev odprtih
pri poslovnih bankah v državi, kjer ima DKP ali drugo predstavništvo sedež,
PNTR, delne izpise o določenih transakcijah na podračunu, obrestne liste, PDP
in PCP poročila ter poročila o terjatvah in obveznostih javnofinančnih
prihodkov v oblikah primernih za tiskanje in elektronski obliki na UJPnet.
(2) Vse vrste izpiskov iz prvega
odstavka tega člena UJP posreduje proračunskim uporabnikom, ki ne poslujejo
prek UJPneta, v papirni obliki.
(3) O načinu posredovanja
izpiskov o prometu in stanju na podračunu, izpiskov o prometu in stanju na
gotovinskem računu, računih DKP ali drugih predstavništev odprtih pri poslovnih
bankah v državi, kjer ima DKP ali drugo predstavništvo sedež, PNTR, delnih
izpisov o dnevnem prometu ter določenih transakcijah na podračunu ter obrestnih
listov, se dogovorita proračunski uporabnik oziroma nadzornik javnofinančnih
prihodkov oziroma DKP ali drugo predstavništvo in UJP.
VI. LASTNOSTI IN PRAVILA OBLIKOVANJA STRUKTURE DATOTEK V TXT
OBLIKI
31. člen
V strukturo elektronske oblike je vključena
lastnost in pravila oblikovanja strukture datoteke v txt obliki, in sicer
struktura datoteke z nazivom TPNO.txt predstavlja datoteko podatkov za
predložitev tujega plačilnega navodila za odliv.
VII. LASTNOSTI IN PRAVILA OBLIKOVANJA STRUKTURE DATOTEK V XML
OBLIKI
32. člen
(1) V strukturo elektronske oblike so
vključene lastnosti in pravila oblikovanja struktur datotek v xml obliki, in
sicer:
1.     
struktura datotek z nazivom ISO 20022 XML predstavlja datoteko podatkov
za predložitev domačih, čezmejnih in tujih plačilnih navodil,
2.     
struktura datoteke z nazivom Izpisek ISO 20022 XML predstavlja datoteko
za prevzem izpiska o prometu in stanju na podračunu,
3.     
struktura datoteke z nazivom DelniIzpis.xml predstavlja datoteko
podatkov za prevzem delnega izpisa o stanju in določenih transakcijah na
podračunu,
4.     
struktura datoteke z nazivom ObrestniList.xml predstavlja datoteko
podatkov za prevzem obrestnega lista o dnevnih obrestih za denarna sredstva na
EZR in PNTR,
5.     
strukturi datotek z nazivom PDP_PPPPPPPPPPPPPPPP_DDMMLLLL.xml in
PCP_PPPPPPPPPPPPPPPP_DDMMLLLL.xml predstavljata datoteki s podatki za prevzem
PDP in PCP poročil,
6.     
struktura datoteke z nazivom Terjatve in obveznosti JFP.xml predstavlja
datoteko za prevzem poročila o terjatvah in obveznostih javnofinančnih
prihodkov.
(2) V strukturo elektronske oblike
plačilnih navodil za SDD so vključene tudi lastnosti in pravila oblikovanja
datotek za SEPA direktne obremenitve v strukturi ISO 20022 XML.

Priloga
1: Pravila za oblikovanje in uporabo standardiziranih referenc pri opravljanju
plačilnih storitev
Priloga
2: Vsebina in navodila za izpolnjevanje obrazca UPN
Priloga
3: Obrazec TPNO 70
Priloga
4: Vsebina in navodila za izpolnjevanje obrazca TPNO 70
Priloga
5: Obrazec Seznam prejemnikov plačil
Priloga
6: Vsebina in navodila za izpolnjevanje obrazca TPNO 70 s seznamom prejemnikov
plačil
Priloga
7: Obrazec Nalog za kritje
Priloga
8: Vsebina in navodila za izpolnjevanje obrazca Nalog za kritje
Priloga
9: Obrazec TPNP 60
Priloga
10: Vsebina in navodila za izpolnjevanje obrazca TPNP 60

Pravilnik o plačilnih navodilih, SEPA
direktnih obremenitvah, izpiskih o prometu in stanju, delnih izpisih ter
obrestnih listih v papirni in elektronski obliki (Uradni list RS, št. 109/12) vsebuje naslednje končne določbe:
»VIII. KONČNE DOLOČBE
33. člen
Z dnem uveljavitve tega pravilnika
prenehata veljati Pravilnik o plačilnih navodilih, izpiskih o prometu in
stanju, delnih izpisih ter obrestnih listih v papirni in elektronski obliki
(Uradni list RS, št. 107/10) in Pravilnik o obliki, vsebini in uporabi obrazca
domačega plačilnega navodila (Uradni list RS, št. 137/06, 117/07 in 59/10 –
ZOPSPU).
34. člen
Ta pravilnik začne veljati petnajsti dan po
objavi v Uradnem listu Republike Slovenije.«. 

Pravilnik o spremembah in dopolnitvah
Pravilnika o plačilnih navodilih, SEPA direktnih obremenitvah, izpiskih o
prometu in stanju, delnih izpisih ter obrestnih listih v papirni in elektronski
obliki (Uradni list RS, št. 44/13) vsebuje naslednjo končno določbo:
»KONČNA DOLOČBA
5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o plačilnih navodilih, SEPA direktnih obremenitvah, izpiskih o
prometu in stanju, delnih izpisih ter obrestnih listih v papirni in elektronski
obliki (Uradni list RS, št. 58/14) vsebuje naslednjo končno določbo:
»KONČNA DOLOČBA
10. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvah Pravilnika o plačilnih
navodilih, SEPA direktnih obremenitvah, izpiskih o prometu in stanju, delnih
izpisih ter obrestnih listih v papirni in elektronski obliki (Uradni list RS,
št. 51/15) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
1. oktobra 2015.«.

Pravilnik o dopolnitvi in spremembi Pravilnika
o plačilnih navodilih, SEPA direktnih obremenitvah, izpiskih o prometu in
stanju, delnih izpisih ter obrestnih listih v papirni in elektronski obliki
(Uradni list RS, št. 29/17) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne deseti dan
po objavi.«.