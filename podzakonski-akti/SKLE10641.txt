1. člen
(predmet sklepa)
(1) Ta sklep določa podrobnejša pravila in minimalne
standarde, ki jih pokojninska družba upošteva pri izračunu
zavarovalno-tehničnih rezervacij iz 588. člena Zakona o zavarovalništvu (Uradni
list RS, št. 93/15; v nadaljnjem besedilu: ZZavar-1). Uporablja se za določitev
višine obveznosti pokojninske družbe za potrebe, opredeljene v 581., 596., 604.
in 605. členu ZZavar-1 ter pri prenosu pogodb dodatnega pokojninskega zavarovanja.
(2) V tem sklepu uporabljeni pojem zavarovanec se nanaša
tudi na člana, glede na to, kateri pojem pokojninska družba uporablja.
(3) V tem sklepu uporabljeni pojem premija se uporablja
tako za zavarovalno premijo kot tudi za vplačila v dodatno zavarovanje.
2. člen
(zavarovalno-tehnične rezervacije)
Zavarovalno-tehnične rezervacije iz prejšnjega člena so vedno
oblikovane v višini, ki zadošča za kritje vseh obveznosti iz pogodb
pokojninskih zavarovanj, ki jih je mogoče predvideti.
3. člen
(pravila za vrednotenje obveznosti)
Zavarovalno-tehnične rezervacije, ki jih pokojninska družba oblikuje
in prikazuje v računovodskih izkazih, so določene v skladu z načeli,
opredeljenimi v 4. do 13. členu tega sklepa.
4. člen
(škodne rezervacije)
(1) Škodne rezervacije za prijavljene in nerešene škode
se praviloma izračunavajo ločeno za vsako prijavljeno in nerešeno škodo posebej
na osnovi predvidenih zavarovalnin in stroškov, ki bodo nastali v zvezi z
likvidacijo teh škod. Statistične metode so dopustne, če lahko pričakujemo, da
bo izračunana obveznost vsaj tako visoka, kot bi bila, če bi naredili izračun
za vsako prijavljeno in nerešeno škodo posebej.
(2) Škodne rezervacije upoštevajo tudi nastale, a še
neprijavljene škode. Višina rezervacij za nastale, a še neprijavljene škode, se
določi glede na izkušnje preteklih let, upoštevajoč število škod in povprečno
priznano zavarovalnino iz škod, prijavljenih v obračunskem letu, ter
pričakovani razvoj v prihodnosti.
(3) Vsi stroški reševanja škod, vključno s cenilnimi
stroški, so vključeni v izračun škodnih rezervacij.
(4) Če je obveznost plačana v obliki rente, se znesek za
te namene določi z uporabo priznanih aktuarskih metod in se pri tem ne
uporabljajo določbe petega, šestega in sedmega odstavka tega člena.
(5) Implicitno diskontiranje ali zmanjševanje škodnih
rezervacij ni dovoljeno, v kolikor pri ugotavljanju višine škodnih rezervacij
za prijavljene in nerešene škode ter škode, ki so nastale in še niso
prijavljene, upoštevamo trenutne veljavne cene.
(6) Eksplicitno diskontiranje ali zmanjševanje škodnih
rezervacij zaradi upoštevanja donosa je dovoljeno v naslednjih primerih:
1.     
pričakovano povprečno obdobje med dnevom poravnave obveznosti in dnevom
vrednotenja je najmanj štiri leta,
2.     
v izračunu celotnih stroškov likvidacije škode, vključno s škodo,
pokojninska družba upošteva faktorje, ki lahko vplivajo na porast stroškov ali
škod,
3.     
pokojninska družba ima na razpolago ustrezne podatke, da lahko oblikuje
zanesljiv model likvidacije škod,
4.     
obrestna mera se določi v skladu s prvim odstavkom 8. člena tega sklepa.
(7) V primeru diskontiranja ali zmanjševanje, izračunano
na podlagi prejšnjega odstavka, se v poročilu pooblaščenega aktuarja iz 605.
člena ZZavar-1 razkrije:
1.     
celoten znesek rezervacij pred upoštevanjem diskontiranja ali
zmanjšanja,
2.     
kategorije škod, katerih vrednosti so diskontirane oziroma so bile
zmanjšane,
3.     
za vsako kategorijo škod iz prejšnje točke je pojasnjena:
- 
metoda, ki je bila uporabljena,
- 
obrestna mera in
- 
kriteriji za določitev obdobja, v katerem bodo škode poplačane (model
likvidacije škod).
5. člen
(dolgoročne obveznosti – matematične rezervacije)
(1) Vrednotenje dolgoročnih obveznosti, razen
obveznosti, ki so zapadle pred dnevom vrednotenja, se izvaja po aktuarskih
načelih, ki temeljijo na razumnih pričakovanjih zavarovancev in upoštevajo
obveznosti pokojninske družbe iz naslova pogodb pokojninskih zavarovanj.
Obveznosti pokojninske družbe so izračunane na previdnih predpostavkah, ki
vključujejo primerne presežke za morebitna neugodna odstopanja upoštevanih
faktorjev.
(2) Vrednotenje dolgoročnih obveznosti upošteva vse
bodoče obveznosti pokojninske družbe, določene s splošnimi in posebnimi pogoji
ter pokojninskimi načrti oziroma pravili upravljanja (v nadaljnjem besedilu:
splošni pogoji) za vsako posamezno pogodbo, pri kateri je po ZZavar-1 potrebno
oblikovati matematične rezervacije, upoštevajoč premije, ki bodo še plačane.
(3) Ne glede na določbo prvega odstavka tega člena se
vrednost dolgoročnih obveznosti določi v skladu z določili 6. do 13. člena
tega sklepa tako, da se med drugim upošteva:
1.     
vsa zajamčena izplačila, do katerih je zavarovanec upravičen, vključno z
zajamčeno odkupno vrednostjo;
2.     
vse bonuse oziroma dobičke, do katerih je zavarovanec upravičen bodisi
samostojno bodisi skupaj z drugimi zavarovanci, ne glede na to, v kakšni obliki
so izraženi;
3.     
vsa upravičenja, med katerimi lahko zavarovanec izbira na podlagi
pogodbe;
4.     
stroške za izpolnjevanje obveznosti iz pogodb.
(4) Dolgoročne obveznosti se izkazujejo kot matematične rezervacije,
ki jih pokojninska družba za posameznega zavarovanca razčleni na matematične
rezervacije po posameznih kritnih skladih.
6. člen
(načela izračuna)
(1) Višina dolgoročnih obveznosti pokojninske družbe se
določi za vsako pogodbo posebej na podlagi prospektivne računske metode.
(2) Višina dolgoročnih obveznosti pokojninske družbe v
času varčevanja se določi za vsako pogodbo posebej na podlagi retrospektivne
računske metode, kadar zaradi narave pogodbe prospektivne računske metode ni
mogoče uporabiti, ali kjer se da dokazati, da vrednost izračunane obveznosti ni
manjša od obveznosti, izračunane z uporabo prospektivne računske metode.
(3) Uporaba ustreznih približkov pri določanju višine
dolgoročnih obveznosti na podlagi prospektivne računske metode je dovoljena le,
kadar je gotovo, da bo izračunana višina obveznosti, dobljena z njihovo
uporabo, vsaj tako visoka, kot bi bila višina obveznosti, če bi uporabljali
izračun po posameznih pogodbah.
(4) Načelo posamičnega izračuna ne sme preprečiti
oblikovanja drugih zavarovalno-tehničnih rezervacij iz 591. člena
ZZavar-1, ki jih ni mogoče opredeliti na ravni zavarovanca.
(5) Kadar ima zavarovanec s pogodbo določeno pravico do
izplačila odkupne vrednosti, so matematične rezervacije v vsakem trenutku
oblikovane vsaj v višini odkupne vrednosti pogodbe.
(6) Način izračuna pri ugotavljanju višine dolgoročne
obveznosti, vključno z uporabljenimi predpostavkami (kot na primer obrestna
mera, stroški, itd.), se lahko spreminja zgolj ob razkritju razlogov za
spremembe, hkrati pa je potrebno na primeren način omogočiti nedvoumno
ugotavljanje višine dobička, vezanega na trajanje pogodbe.
(7) Obveznosti za pogodbe, po katerih je zavarovanec
upravičen do udeležbe na dobičku, se ugotavljajo glede na višino premije in
naložb, ki krijejo te obveznosti, upoštevajoč dosedanjo prakso pokojninske
družbe glede časa in načina delitve dobička ali drugih ugodnosti, ki jih
pokojninska družba nudi zavarovancem.
7. člen
(vrednotenje bodočih premij)
(1) V izračunu dolgoročne obveznosti upoštevana vrednost
bodoče premije v nobenem letu ni višja, kot je dejanska višina obračunane
premije. V primeru, da se premija v obdobju trajanja pogodbe spreminja, velja:
1.     
Če se premija v obdobju trajanja pogodbe spreminja po enotni stopnji, v
izračunu upoštevana vrednost bodoče premije ni višja, kot je premija (v
nadaljnjem besedilu: enotna premija), ki bi bila ob sklenitvi pogodbe zadostna
za pokritje obveznosti iz te pogodbe, ne upoštevajoč stroškov in morebitnih dodatkov
iz naslova dobička. Pri izračunu enotne premije upoštevamo isti čas plačevanja
premij, isto obrestno mero in iste tablice smrtnosti ali iste ostale tablice
(tabele invalidnosti), ki so uporabljene v izračunu obveznosti pokojninske
družbe po tej pogodbi.
2.     
Če se premija v obdobju trajanja pogodbe spreminja, vendar ne po enotni
stopnji, v izračunu upoštevana vrednost premije ni višja od premije, ki jo
določimo po postopku, opisanem v 1. točki tega odstavka, ustrezno modificiranem
tako, da upošteva nihanja v višini premije, ki jo zavarovanec plača v
posameznem letu.
(2) V primeru, če zavarovanec med trajanjem pogodbe z
aneksom k pogodbi izkoristi možnost izbire, ki je opredeljena v splošnih
pogojih, se v skladu s prvim odstavkom tega člena predpostavi, da so bile te
spremembe pravilno ovrednotene že v trenutku pristopa k pokojninskemu načrtu
oziroma ob sklenitvi pokojninskega zavarovanja.
(3) Za pogodbe, kjer:
1.     
koristi zavarovanca rastejo s plačilom posamezne premije ali
2.     
vrednost premije ni znana do trenutka plačila premije, bodoče premije in
ustrezne obveznosti pokojninske družbe ni nujno upoštevati toliko časa, dokler
je rezervacija, ki krije nevarnost povečanja obveznosti pokojninske družbe
zaradi plačila bodočih premij, večja od zneska vplačanih premij.
(4) Alternativne metode vrednotenja, različne od metod,
ki so določene v prvem, drugem in tretjem odstavku tega člena, so dopustne, če
je z uporabo alternativne metode zagotovljeno, da bo rezervacija večja, kot bi
bila z uporabo metod, opisanih v prejšnjih odstavkih.
8. člen
(obrestna mera)
(1) Obrestna mera, ki se upošteva v izračunu sedanje
vrednosti bodočih izplačil in vplačil za potrebe vrednotenja dolgoročnih
obveznosti, ne sme presegati vrednosti, določene s previdno ugotovitvijo
donosnosti naložb, ki krijejo te obveznosti, in v primernem obsegu tudi
donosnosti, ki jo pričakujemo od bodočih naložb.
(2) Maksimalna obrestna mera iz četrtega odstavka tega
člena upošteva poročila in napovedi Evropske centralne banke glede obrestnih
mer. Vrednost maksimalne obrestne mere se določi med naslednjima vrednostima:
1.     
60 % tehtane kuponske obrestne mere obveznic Republike Slovenije,
nominiranih v eurih, ki imajo na dan ugotavljanja maksimalne obrestne mere
zapadlost daljšo od enega leta, pri čemer je utež delež nominalne vrednosti
posamezne obveznice v skupni nominalni vrednosti v izračunu upoštevanih obveznic
in
2.     
letnim donosom pri preostali zapadlosti deset let iz krivulje donosnosti
euro območja (Euro area yield curve) državnih obveznic euro območja z bonitetno
oceno AAA, ki jo objavlja Evropska centralna banka na spletni stani:
https://www.ecb.europa.eu/stats/money/yc/html/index.en.html.
(3) Ne glede na drugi odstavek tega člena se lahko
določi tudi maksimalno obrestno mero za pogodbe, nominirane v drugih valutah,
če je predpisana maksimalna obrestna mera za pogodbe, nominirane v eurih,
previsoka za izračun matematičnih rezervacij, nominiranih v drugih valutah. Pri
določanju maksimalne obrestne mere za pogodbe, nominirane v drugih valutah, se
upošteva obrestno mero, ki jo za izračun matematičnih rezervacij določa
pristojni nadzorni organ tiste države, za katere valuto se določa maksimalna
obrestna mera.
(4) Maksimalna letna obrestna mera, ki jo pokojninska
družba lahko uporabi pri vrednotenju dolgoročnih obveznosti iz pogodb
pokojninskih zavarovanj, ki v izračunu premije in obveznosti upoštevajo
garantirano obrestno mero, znaša:
1.     
4 % za pogodbe z začetkom zavarovanja pred 1. 3. 2005,
2.     
2,75 % za pogodbe z začetkom zavarovanja od vključno 1. 3. 2005 do
30. 6. 2015,
3.     
1,75 % za pogodbe z začetkom zavarovanja od vključno 1. 7. 2015 do
30. 6. 2016 in
4.     
1,25 % za pogodbe z začetkom zavarovanja od vključno 1. 7. 2016.
(5) V primeru, da pokojninski načrt za čas varčevanja
določa tudi faktorje za odmero pokojnine in se zavarovanec odloči za sklenitev
rentnega zavarovanja po teh faktorjih, se za določitev maksimalne obrestne mere
za izračun obveznosti v času izplačevanja pokojninskih rent upošteva datum
začetka zavarovanja po pokojninskem načrtu za čas varčevanja.
9. člen
(tablice smrtnosti in ostale tablice)
(1) Vsota obveznosti za posamezne vrste pogodb je, kjer
je to ustrezno, določena na osnovi previdno izbranih tablic smrtnosti in
ostalih tablic.
(2) Pokojninska družba pri ugotavljanju obveznosti za rentna
oziroma doživljenjska pokojninska zavarovanja upošteva verjetnost preživetja
najmanj v višini, kot to določajo:
1.     
nemške rentne tablice smrtnosti DAV 1994R iz leta 1994 za pogodbe z
začetkom zavarovanja pred 1. 10. 2016;
2.     
slovenske rentne tablice smrtnosti SIA65 iz leta 2010, ki so priloga in
sestavni del tega sklepa, za pogodbe z začetkom zavarovanja od vključno
1. 10. 2016.
(3) V primeru, da pokojninski načrt za čas varčevanja določa
tudi faktorje za odmero pokojnine in se zavarovanec odloči za sklenitev
rentnega zavarovanja po teh faktorjih, se za določitev tablic smrtnosti za
izračun obveznosti v času izplačevanja pokojninskih rent upošteva datum začetka
zavarovanja po pokojninskem načrtu za čas varčevanja.
10. člen
(stroški)
(1) Rezervacije za stroške, povezane z izplačevanjem
obveznosti iz naslova dolgoročnih pogodb se implicitno upoštevajo v
matematičnih rezervacijah in niso manjše od previdno določene vrednosti, ki je
potrebna za kritje stroškov izpolnjevanja obveznosti, če bi pokojninska družba
prenehala s sklepanjem novih pogodb eno leto po datumu vrednotenja.
(2) Pri določanju vrednosti rezervacije, omenjene v
prejšnjem odstavku, se upoštevajo dejanski stroški pokojninske družbe, povezani
s poravnavanjem obveznosti iz naslova dolgoročnih pogodb v preteklem letu, kot
tudi vpliv inflacije na bodoče stroške, spremembe cen in zaslužkov.
11. člen
(izbirna upravičenja zavarovanca)
Matematične rezervacije vključujejo tudi možen porast
obveznosti pokojninske družbe zaradi odločitve zavarovancev, da izkoristijo
dopustne spremembe v okviru pogodbe oziroma pogodbene možnosti.
12. člen
(negativne obveznosti)
Izračunane negativne obveznosti iz dolgoročnih pogodb
pokojninska družba postavi na vrednost nič.
13. člen
(spremembe načina vrednotenja obveznosti)
Spreminjanje načina vrednotenja obveznosti ni dovoljeno, če
bi se s tem zmanjšala izkazana obveznost pokojninske družbe.
14. člen
(poročanje)
Pokojninska družba Agenciji za zavarovalni nadzor poroča o
stanju zavarovalno-tehničnih rezervacij na zadnji dan vsakega trimesečja na
način, predpisan s Sklepom o zavarovalno-statističnih podatkih (Uradni list RS,
št. 9/16).

Priloga:
Slovenske rentne tablice smrtnosti SIA65, 2010

Sklep o zavarovalno-tehničnih rezervacijah
pokojninske družbe (Uradni list RS, št. 18/16) vsebuje naslednje prehodne in
končne določbe:
»15. člen
(prehodne in končne določbe)
(1) Ta sklep začne veljati petnajsti dan po objavi v
Uradnem listu Republike Slovenije.
(2) Pokojninska družba prvič poroča po določbah tega
sklepa po stanju na dan 31. marec 2016.
(3) Ne glede na določbe prvega odstavka tega člena
pokojninska družba poroča Agenciji za zavarovalni nadzor za poslovno leto 2015
v skladu z določbami Sklepa o podrobnejših pravilih in minimalnih standardih za
izračun zavarovalno-tehničnih rezervacij (Uradni list RS, št. 3/01, 69/01,
85/05, 66/08 in 94/14).«.

Sklep o spremembi in dopolnitvi Sklepa o
zavarovalno-tehničnih rezervacijah pokojninske družbe (Uradni list RS, št. 38/16) vsebuje naslednjo končno določbo:
»2. člen 
Ta sklep začne veljati naslednji dan po objavi v Uradnem
listu Republike Slovenije.«.