I. SPLOŠNA DOLOČBA
1. člen
Ta pravilnik določa način zbiranja podatkov
o stanju na računih in vseh plačilnih transakcijah, opravljenih v breme
računov, izvršenih prek računov registriranih zavezancev za informacije javnega
značaja, določenih v prvem odstavku 10.a člena Zakona o dostopu do informacij
javnega značaja (Uradni list RS, št. 51/06 – uradno prečiščeno besedilo, 117/06
– ZDavP-2, 23/14 in 50/14; v nadaljnjem besedilu: ZDIJZ).
II. ZBIRANJE PODATKOV IN VZPOSTAVITEV EVIDENČNIH RAČUNOV
2. člen
(1) Ponudniki plačilnih storitev za račune
registriranih zavezancev iz prvega odstavka 10.a člena ZDIJZ (v nadaljnjem
besedilu: zavezanci) Upravi Republike Slovenije za javna plačila (v nadaljnjem
besedilu: UJP) sporočajo podatke o stanju na računih zavezancev in vseh
plačilnih transakcijah opravljenih v breme teh računov, ki jih določa drugi
odstavek 10.a člena ZDIJZ (v nadaljnjem besedilu: podatki).
(2) UJP za podatke vzpostavi posebne
evidenčne račune o stanju na računih in vseh plačilnih transakcijah, opravljenih
v breme računov zavezancev.
(3) Ponudniki plačilnih storitev
posredujejo podatke UJP po neposredni komunikacijski povezavi prek vmesnika ZBS
B2B, najkasneje naslednji delovni dan do 10. ure zjutraj v elektronski obliki.
(4) Elektronska oblika podatkov je
določena v Priročniku za uporabo standarda ISO 20022 xml za izmenjavo podatkov
za kreditna plačila, ki je objavljen na spletni strani Združenja bank
Slovenije, in sicer za podatke o stanju na računu in transakcije v breme
računov.
III. KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
17. oktobra 2014.
Št. 007-532/2014/12
Ljubljana, dne 31. julija 2014
EVA 2014-1611-0052
dr. Uroš Čufer l.r.
Minister
za finance