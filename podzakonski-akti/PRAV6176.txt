1. člen
(1) Ta pravilnik ureja pravila in postopke v zvezi s pripravo
in sprejemom tehničnih smernic na področju zdravstvene in zdraviliške
dejavnosti. 
(2) Tehnične smernice iz prejšnjega odstavka določi
Ministrstvo za zdravje.
2. člen
(1)Tehnična smernica je dokument, s katerim se za določeno
vrsto izdelka, storitve ali procesa uredi natančnejša opredelitev bistvenih
zahtev oziroma pogojev z namenom, da se zagotovi njihova zanesljivost, in tudi
postopke, po katerih je mogoče ugotoviti, ali so takšne zahteve izpolnjene. 
(2) Obliko tehničnih smernic v soglasju s pristojnimi
resornimi ministri, v katerih delovno področje spada področje, ki ga obravnava
posamezna tehnična smernica, predpiše minister, pristojen za zdravje. Seznam
izdanih tehničnih smernic se objavlja v Uradnem listu Republike Slovenije,
javnosti pa so celotna gradiva o tehničnih smernicah dosegljiva v obliki
publikacij in na elektronski način pri Ministrstvu za zdravje. 
(3) Sprejete tehnične smernice so dolžne spoštovati vse
pravne in fizične osebe, ki opravljajo zdravstveno in zdraviliško dejavnost.
3. člen
(1) Na področju zdravstvene in zdraviliške dejavnosti se
določijo tehnične smernice, ko je to potrebno zaradi specifične narave te
dejavnosti. 
(2) Posebne tehnične smernice na področju zdravstvene in zdraviliške
dejavnosti se določijo predvsem ob upoštevanju naslednjih elementov: 
-       
specifičnih potreb zdravstvene dejavnosti, 
-       
prostorskih potreb zdravstvene dejavnosti, 
-       
narave, zaporedja, strukture, obsega (trajanja) in posebnosti posameznih
postopkov (procedur) pri opravljanju zdravstvenih storitev, 
-       
materialov in priprav, ki se uporabljajo pri zagotavljanju zdravstvenih
storitev, 
-       
dognanj medicinske, gradbene, tehnične, ekonomske, pravne,
organizacijske in drugih strok, ki se nanašajo na opravljanje zdravstvene
dejavnosti, 
-       
upravičencev ali (strokovnega) področja, na katerem se storitev
opravlja, 
-       
postopka in trajanja izvajanja storitve, 
-       
metode oskrbe oziroma zdravljenja, 
-       
standardov specializacije in dodatnega usposabljanja oziroma
izobraževanja (t.j. standardiziranje teh programov), 
-       
ureditvijo nadzora nad kakovostjo oziroma strokovnostjo opravljene
storitve, 
-       
postopka dokumentiranja poteka opravljene storitve in arhiviranja in 
-       
postopke varovanja osebnih podatkov uporabnikov zdravstvenih storitev.
4. člen
Na področju zdravstvene in zdraviliške dejavnosti se v enem
letu od uveljavitve tega pravilnika sprejmejo naslednje tehnične smernice: 
1.     
prostorske tehnične smernice (urbanistične, prostorske in ergonomske), 
2.     
smernice in ostale zahteve glede izobrazbe, strokovne usposobljenosti in
ostalih pogojev, ki so potrebni za opravljanje del in nalog na konkretnem
delovnem mestu, 
3.     
tehnične smernice za opremo, instrumente, medicinske pripomočke in
potrošni material.
5. člen
Ministrstvo za zdravje pripravi v sodelovanju z ostalimi
resornimi ministrstvi tehnične smernice za področje zdravstvene in zdraviliške
dejavnosti.
6. člen
Z uveljavitvijo tega pravilnika preneha veljati Pravilnik o
pripravi in sprejemu standardov in normativov na področju zdravstvene in
zdraviliške dejavnosti (Uradni list RS, št. 70/03).
7. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0220-55/2004
Ljubljana, dne 11. oktobra 2004.
EVA 2004-2711-0094
Dušan Keber l. r. 
Minister 
za zdravje