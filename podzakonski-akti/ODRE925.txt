1. člen
Ta odredba določa začetek opravljanja dejanj izvršbe in
zavarovanja po določbah zakona o izvršbi in zavarovanju, po izvršiteljih,
imenovanih z odločbo ministra za pravosodje ter način prenosa na izvršitelje
tistih zadev, v katerih je sodišče do uveljavitve te odredbe že izdalo sklep o
dovolitvi izvršbe in zadev, v katerih se je po izdaji sklepa o dovolitvi
izvršbe, izvršba že začela opravljati.
2. člen
Dejanja izvršbe in zavarovanja pričnejo izvršitelji
opravljati z dnem, ko začne veljati ta odredba. 
Z dnem, določenim v prejšnjem odstavku, prenehajo opravljati
dejanja izvršbe in zavarovanja sodni izvršitelji, zaposleni na sodiščih.
3. člen
V zadevah, v katerih je sodišče do uveljavitve te odredbe že
izdalo sklep s katerim je dovolilo izvršbo in se izvršba še ni začela
opravljati, sodišče izda sklep s katerim določi izvršitelja. 
Če je bil v zadevah iz prejšnjega odstavka že plačan predujem
za stroške za opravo dejanj izvršbe ali zavarovanja, ga sodišče nakaže na račun
izvršitelja, ter po potrebi, v skladu s tarifo za plačilo za delo izvršitelja
in povračilo stroškov v zvezi z opravljenim delom, s sklepom naloži upniku
doplačilo predujma, oziroma v primeru izdanega in še nerealiziranega sklepa o
plačilu predujma, izda še dodaten sklep o doplačilu predujma.
4. člen
V zadevah, v katerih je sodišče izdalo sklep s katerim je
dovolilo izvršbo in se je izvršba že začela opravljati, ostanejo vsa že
opravljena dejanja izvršbe ali zavarovanja v veljavi. 
S sklepom o določitvi izvršitelja, sodišče določi
izvršitelja. Način prevzema že opravljenih dejanj izvršbe ali zavarovanja
določi sodišče z odredbo. O prevzemu že opravljenih dejanj se sestavi zapisnik,
ki ga podpišeta sodnik in izvršitelj. 
Glede predujma za stroške za opravo dejanj izvršbe ali
zavarovanja ravna sodišče tako, kot je določeno v 3. členu te odredbe.
5. člen
Ta odredba začne veljati naslednji dan po objavi v Uradnem
listu Republike Slovenije.
Št. MP
Ljubljana, dne 5. aprila 2000.
Tomaž Marušič l. r. 
Minister 
za pravosodje
 