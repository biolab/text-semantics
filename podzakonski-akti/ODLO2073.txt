1. člen
(vsebina)
(1) Ta odlok podrobneje določa ukrep, vlagatelje,
upravičence, pogoje, postopek dodelitve, način izračuna in najvišjo višino
finančnega nadomestila zaradi izpada dohodka v proizvodnji vina zaradi
epidemije COVID-19 (v nadaljnjem besedilu: finančno nadomestilo), ki je zlasti
posledica nezmožnosti prodaje zalog in zmanjšanja obsega prodaje.
(2) Finančno nadomestilo iz tega odloka se upravičencem
dodeli v skladu s Sporočilom Komisije Začasni okvir za ukrepe državne pomoči v
podporo gospodarstvu ob izbruhu COVID-19 (UL C št. 91 I z dne 20. 3. 2020, str.
1), zadnjič spremenjenim s Sporočilom Komisije Sprememba začasnega okvira za
ukrepe državne pomoči v podporo gospodarstvu ob izbruhu COVID-19 (UL C št. 112
I z dne 4. 4. 2020, str. 1), (v nadaljnjem besedilu: Začasni okvir).
2. člen
(izpad dohodka v sektorju vina)
Glede na delež prodanega vina, ki se proda potrošnikom prek
gostinskih in turističnih storitev, ki so začasno prepovedane v skladu z
odlokom, ki ureja začasno prepoved ponujanja in prodajanja blaga in storitev
potrošnikom v Republiki Sloveniji, je sektor vina utrpel več kot 20 % izpad
dohodka.
3. člen
(pomen izrazov)
Izrazi, uporabljeni v tem odloku, imajo naslednji pomen:
-       
kmetijska dejavnost je primarna proizvodnja kmetijskih proizvodov, kot
je opredeljena v 5. točki 2. člena Uredbe Komisije (EU) št. 702/2014 z dne 25.
junija 2014 o razglasitvi nekaterih vrst pomoči v kmetijskem in gozdarskem
sektorju ter na podeželju za združljive z notranjim trgom z uporabo členov 107
in 108 Pogodbe o delovanju Evropske unije (UL L št. 193 z dne 1. 7. 2014, str.
1), zadnjič spremenjene z Uredbo Komisije (EU) 2019/289 z dne 19. februarja
2019 o spremembi Uredbe (EU) št. 702/2014 o razglasitvi nekaterih vrst pomoči v
kmetijskem in gozdarskem sektorju ter na podeželju za združljive z notranjim
trgom z uporabo členov 107 in 108 Pogodbe o delovanju Evropske unije (UL L št.
48 z dne 20. 2. 2019, str. 1), (v nadaljnjem besedilu: Uredba 702/2014/EU);
-       
trženje kmetijskih proizvodov pomeni dejavnost, kot je opredeljena v 7.
točki 2. člena Uredbe 702/2014/EU;
-       
predelava kmetijskih proizvodov pomeni dejavnost, kot je opredeljena v
6. točki 2. člena Uredbe 702/2014/EU;
-       
podjetje v težavah je subjekt, kot je opredeljen v 18. točki 2. člena
Uredbe Komisije (EU) št. 651/2014 z dne 17. junija 2014 o razglasitvi nekaterih
vrst pomoči za združljive z notranjim trgom pri uporabi členov 107 in 108
Pogodbe (UL L št. 187 z dne 26. 6. 2014, str. 1), zadnjič spremenjene z Uredbo
Komisije (EU) 2017/1084 z dne 14. junija 2017 o spremembi Uredbe (EU) št.
651/2014, kar zadeva pomoč za pristaniško in letališko infrastrukturo, pragove
za priglasitev za pomoč za kulturo in ohranjanje kulturne dediščine in pomoč za
športno in večnamensko rekreacijsko infrastrukturo ter sheme regionalne pomoči
za tekoče poslovanje za najbolj oddaljene regije, in o spremembi Uredbe (EU)
št. 702/2014, kar zadeva izračun upravičenih stroškov (UL L št. 156 z dne 20.
6. 2017, str. 1), (v nadaljnjem besedilu: Uredba 651/2014/EU);
-       
register je register pridelovalcev grozdja in vina v skladu z Zakonom o
vinu (Uradni list RS, št. 105/06, 72/11, 90/12 – ZdZPVHVVR, 111/13 in 27/17 –
ZKme-1D).
4. člen
(vlagatelj in upravičenec)
(1) Vlagatelj je nosilec kmetijskega gospodarstva v skladu z
Zakonom o kmetijstvu (Uradni list RS, št. 45/08, 57/12, 90/12 – ZdZPVHVVR,
26/14, 32/15, 27/17 in 22/18; v nadaljnjem besedilu: Zakon o kmetijstvu), ki je
bil na dan 16. marec 2020 vpisan v register za dejavnost pridelave mošta in neustekleničenega
vina.
(2) Ne glede na prejšnji odstavek je vlagatelj tudi nosilec
kmetijskega gospodarstva, ki je član zadruge in ima z zadrugo sklenjeno pogodbo
o trajnem poslovnem sodelovanju za oddajo grozdja.
(3) Upravičenec je vlagatelj, ki izpolnjuje pogoje za
pridobitev finančnega nadomestila po tem odloku.
5. člen
(splošni pogoji za izplačilo nadomestila)
(1) Finančno nadomestilo iz tega odloka se dodeli v obliki
pavšala na hektar vinograda, v katerem vlagatelj prideluje grozdje za vino.
(2) Finančno nadomestilo se ne dodeli vlagatelju, ki je bil
na dan 31. december 2019 že podjetje v težavah, kar Agencija Republike
Slovenije za kmetijske trge in razvoj podeželja (v nadaljnjem besedilu:
agencija) ugotavlja na podlagi zadnjih uradno objavljenih podatkov na dan,
določen za pošiljanje predtiskanih obrazcev iz prvega odstavka 9. člena tega
odloka.
6. člen
(pogoji za pridobitev sredstev)
(1) Vlagatelj mora za pridobitev finančnega nadomestila po
tem odloku izpolnjevati naslednje pogoje:
-       
na dan 16. marec 2020 je bil vpisan v register in je imel v register
prijavljeno dejavnost pridelave mošta in neustekleničenega vina;
-       
na dan 16. marec 2020 je imel v register prijavljenih vsaj 3.700 litrov
vina letnika 2019;
-       
ni izključen iz prejemanja podpore po tretjem odstavku 41.a člena Zakona
o kmetijstvu;
-       
na dan oddaje zahtevka za dodelitev finančnega nadomestila ne sme biti v
osebnem stečaju, stečaju ali likvidaciji;
-       
na dan oddaje zahtevka ima poravnane zapadle davčne obveznosti in druge
denarne nedavčne obveznosti v skladu z zakonom, ki ureja finančno upravo, v
višini, ki presega 50 eurov;
-       
za nakazilo dodeljenih sredstev ima odprt transakcijski račun v skladu s
35. členom Zakona o kmetijstvu.
(2) Ne glede na prvo in drugo alinejo prejšnjega odstavka
mora biti vlagatelj iz drugega odstavka 4. člena tega odloka na dan 16. marec
2020 vpisan v register in je po podatkih registra pridelal vsaj 5.000 kg
grozdja letnika 2019.
7. člen
(finančne določbe)
(1) Finančno nadomestilo se določi v višini 85 % vsote izpada
dohodka in stroška skladiščenja vina v obdobju uveljavljanja finančnega
nadomestila. Za vse vrednosti iz tega člena se upošteva povprečni hektarski
pridelek vina na podlagi podatkov iz registra o prijavah pridelka vina letnika
2017, 2018 in 2019, ki znaša 6700 litrov na hektar.
(2) Izpad dohodka se izračuna kot 20 % delež razlike med
povprečnim prihodkom od proizvodnje vina in kalkulativnimi stroški proizvodnje
vina.
(3) Povprečni prihodek od proizvodnje vina je določen na
podlagi hektarskega pridelka vina iz prvega odstavka tega člena in povprečne
cene vina za leto 2019 iz tržnoinformacijskega sistema (303 eur/hl) ter znaša
20.300 eurov na hektar letno.
(4) Kalkulativni stroški proizvodnje vina v letu 2019,
pripravljeni v okviru strokovnih nalog v rastlinski proizvodnji, znašajo pri
povprečnem hektarskem pridelku iz prvega odstavka tega člena 8100 eurov na
hektar letno.
(5) Strošek skladiščenja vina znaša pri povprečnem hektarskem
pridelku iz prvega odstavka tega člena 1.085 eurov na hektar letno.
(6) Vlagatelj je upravičen do izplačila nadomestila, ki se
izračuna po naslednji formuli:
(0,2 x (20.300 eurov –
8100 eurov) + 1085 eurov) x 0,21 X površina x 0,85 = 629,21 eurov x površina,
pri čemer pomeni:
-       
0,21 delež obdobja od 16. marca do 31. maja v letu 2020,
-       
površina pa 3-letno povprečje površine vinogradov, ki jih je imel
vlagatelj vpisane v register na dan 1. avgust v letih 2017, 2018 in 2019.
(7) Če je bil vlagatelj vpisan v register po 1. avgustu 2019,
se za izračun iz prejšnjega odstavka upošteva podatek o površini vinogradov na
dan vpisa v register.
(8) Če vlagatelj še ni bil vpisan v register 1. avgusta 2018,
se za izračun iz šestega odstavka tega člena upošteva podatek o površini
vinogradov na dan 1. avgust 2019.
(9) Če vlagatelj še ni bil vpisan v register 1. avgusta 2017,
se za izračun iz šestega odstavka tega člena upošteva dvoletno povprečje
površine vinogradov, ki jih je imel vlagatelj vpisane v register na dan 1.
avgust v letih 2018 in 2019.
(10) Pri vlagateljih, ki so del grozdja letnika 2019 prodali,
se za površino iz šestega odstavka tega člena upošteva sorazmerni del površine,
ki ustreza količini grozdja, iz katerega so sami proizvedli vino.
(11) Pri vlagateljih iz drugega odstavka 4. člena tega odloka
se za površino iz šestega odstavka tega člena upoštevata dve tretjini
sorazmernega dela površine, ki ustreza količini grozdja, oddanega zadrugi, in
sorazmerni del površine, ki ustreza količini grozdja, iz katerega so sami
proizvedli vino.
(12) Ne glede na določbe tega člena najvišja skupna višina
finančnega nadomestila na upravičenca, izplačana po tem odloku, ne sme
presegati 20.000 eurov.
(13) Isti upravičenec lahko pridobi podporo po tem ukrepu le
enkrat.
(14) Sredstva po tem odloku se ne dodelijo upravičencu, ki je
za isti namen, kakršnega navaja v zahtevku za pridobitev sredstev po tem
odloku, že prejel javna sredstva Republike Slovenije ali sredstva Evropske
unije.
8. člen
(obdobje izvajanja ukrepa)
Finančno nadomestilo se dodeli za obdobje od 16. marca do 31.
maja 2020.
9. člen
(postopek za pridobitev sredstev)
(1) Agencija nosilcem kmetijskih gospodarstev, ki
izpolnjujejo pogoje iz prvega odstavka 6. člena tega odloka, najpozneje do 8.
maja 2020 pošlje predtiskani obrazec »Nadomestilo zaradi izpada dohodka v
proizvodnji vina zaradi epidemije COVID-19«, ki je kot Priloga sestavni del
tega odloka. Ko upravičenec vrne na agencijo podpisan predtiskani obrazec, se
ta šteje za zahtevek za finančno nadomestilo.
(2) Na obrazcu iz prejšnjega odstavka vlagatelj s podpisom
poda tudi izjavo glede izpolnjevanja pogojev podjetja v težavah v skladu z
oddelkom 3.1 Začasnega okvira.
(3) Zahtevek iz tega člena nosilec kmetijskega gospodarstva
pošlje po pošti priporočeno na naslov: Agencija Republike Slovenije za
kmetijske trge in razvoj podeželja, Dunajska cesta 160, 1000 Ljubljana, s
pripisom »izredni začasni ukrepi« ali pošlje elektronsko na elektronski poštni
predal aktrp@gov.si s skeniranim podpisom do 15. maja 2020.
(4) Ne glede na prvi odstavek tega člena lahko nosilci
kmetijskih gospodarstev iz prvega odstavka 6. člena tega odloka pošljejo
zahtevek, ki je sestavni del tega odloka, v skladu s prejšnjim odstavkom.
(5) Ne glede na prvi odstavek tega člena nosilci kmetijskih
gospodarstev iz drugega odstavka 6. člena tega odloka pošljejo zahtevek, ki je sestavni
del tega odloka, v skladu s tretjim odstavkom tega člena. Zahtevku priložijo
kopijo pogodbe o trajnem poslovnem sodelovanju z zadrugo.
10. člen
(odločba o pravici do sredstev)
O izpolnjevanju pogojev se odloči najpozneje do 7. junija
2020. V izreku odločbe o pravici do sredstev se navede, da gre za državno pomoč
v skladu z Začasnim okvirom.
11. člen
(združevanje pomoči in skupni znesek pomoči)
(1) Skupna državna pomoč v skladu z oddelkom 3.1 Začasnega
okvira ne sme presegati 800.000 eurov na upravičenca. Finančno nadomestilo se
ustrezno zniža, če bi bila z odobreno pomočjo presežena omejitev iz tega
odstavka.
(2) Finančno nadomestilo, odobreno na podlagi tega odloka, se
v zvezi z istimi upravičenimi stroški lahko združuje z drugo državno pomočjo v
skladu z Začasnim okvirom ali v skladu z Uredbo 651/2014/EU ali s pomočjo de
minimis v skladu z Uredbo Komisije (EU) št. 1407/2013 z dne 18. decembra 2013 o
uporabi členov 107 in 108 Pogodbe o delovanju Evropske unije pri pomoči de
minimis (UL L št. 352 z dne 24. 12. 2013, str. 1).
12. člen
(preveritev pred odobritvijo in poročanje)
(1) Agencija pred odobritvijo finančnega nadomestila preveri
višino že dodeljene državne pomoči za posameznega upravičenca v evidenci
državne pomoči, ki jo vodi ministrstvo, pristojno za finance.
(2) Kadar je upravičenec dejaven v več sektorjih, za katere
veljajo različni najvišji zneski v skladu s točko 22(a) in točko 23(a)
Začasnega okvira, z izjavo zagotovi, da se z ločevanjem računov ali na drug
ustrezen način za vsako od teh dejavnosti spoštuje ustrezna zgornja meja.
(3) Agencija v 15 dneh po izplačilu posameznemu upravičencu
poroča ministrstvu, pristojnemu za finance, o dodeljenih finančnih nadomestilih
na način, ki ga ministrstvo, pristojno za finance, objavi na osrednjem spletnem
mestu državne uprave.
13. člen
(sredstva)
Sredstva za dodelitev finančnega nadomestila se zagotovijo iz
splošne proračunske rezervacije.
14. člen
(spremljanje)
Ministrstvo, pristojno za finance, objavi informacije o shemi
državne pomoči po tem odloku v skladu s točko 44 Začasnega okvira na osrednjem
spletnem mestu državne uprave (spletna stran https://www.gov.si/teme/evidence-priglasenih-nacrtov-pomoci/).
Te informacije so na voljo splošni javnosti najmanj deset let od zadnje
dodelitve nadomestila po tem odloku.
15. člen
(hramba dokumentacije)
Agencija v skladu s točko 37 Začasnega okvira vodi in hrani
podrobne evidence z informacijami in dokazili o posameznih finančnih nadomestilih
še deset let od dneva odobritve zadnjega finančnega nadomestila po tem odloku.
PREHODNA IN KONČNA DOLOČBA
16. člen
(začetek izvajanja ukrepa)
Ukrep v skladu s tem odlokom se začne izvajati naslednji dan
po objavi naznanila o prejetju sklepa Evropske komisije o združljivosti ukrepa
državne pomoči iz tega odloka z notranjim trgom v Uradnem listu Republike
Slovenije.
17. člen
(končna določba)
Ta odlok začne veljati naslednji dan po objavi v Uradnem
listu Republike Slovenije.
Št. 00715-15/2020
Ljubljana, dne 30. aprila 2020
EVA 2020-2330-0072
Vlada Republike Slovenije
Janez Janša
Predsednik

Priloga:
Zahtevek za dodelitev finančnega nadomestila zaradi izpada dohodka v
proizvodnji vina zaradi epidemije COVID-19