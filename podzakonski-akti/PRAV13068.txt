I. SPLOŠNA DOLOČBA
1. člen
(vsebina pravilnika)
Ta pravilnik določa program usposabljanja za varno delo s
traktorjem in traktorskimi priključki (v nadaljnjem besedilu: program
usposabljanja), pogoje, ki jih morajo izpolnjevati izvajalci programa
usposabljanja, način izvajanja usposabljanja za varno delo s traktorjem in
traktorskimi priključki (v nadaljnjem besedilu: usposabljanje), način
preverjanja usposobljenosti za varno delo s traktorjem in traktorskimi
priključki, obliko in vsebino potrdila o usposobljenosti ter način vodenja
evidenc. Ta pravilnik določa tudi pogoje, ki jih mora izpolnjevati pooblaščena organizacija.
II. IZVAJANJE USPOSABLJANJA
1. Program usposabljanja
2. člen
(program usposabljanja)
(1) Program usposabljanja vsebuje naslednje vsebine:
1.     
namen usposabljanja,
2.     
predpisi in napotki o varnosti traktorjev in traktorskih priključkov,
3.     
traktor in oprema traktorja,
4.     
traktorski priključki,
5.     
vzdrževanje in popravilo traktorjev in traktorskih priključkov,
6.     
stabilnost traktorja ter nevarnosti pri vožnji traktorja in delu s
traktorjem in traktorskimi priključki,
7.     
značilnosti nesreč in njihovo preprečevanje,
8.     
povzetek in sklep,
9.     
prikaz varne uporabe traktorja in traktorskih priključkov,
10.  
preizkus znanja.
(2) Podrobnejša vsebina in obseg programa usposabljanja sta
določena v prilogi 1, ki je sestavni del tega pravilnika.
(3) Ceno usposabljanja na udeleženca določajo izvajalci
sami.
2. Izvajalci programa usposabljanja
3. člen
(izvajalci programa usposabljanja)
(1) Program usposabljanja izvajajo organizacije oziroma
zavodi s področja kmetijstva ali gozdarstva, ki izpolnjujejo s tem pravilnikom
predpisane pogoje in jih za to z odločbo za obdobje petih let pooblasti
minister za kmetijstvo, gozdarstvo in prehrano (v nadaljnjem besedilu:
izvajalec).
(2) Organizacija oziroma zavod s področja kmetijstva ali
gozdarstva vlogo z dokazili o izpolnjevanju pogojev za izvajanje programa
usposabljanja iz 4. do 6. člena tega pravilnika pošlje na naslov
Ministrstva za kmetijstvo, gozdarstvo in prehrano (v nadaljnjem besedilu:
ministrstvo).
(3) Ministrstvo izvajalce objavi na svoji spletni
strani.
3. Pogoji za izvajanje programa usposabljanja
4. člen
(učilnica)
Prostor, kjer se izvaja usposabljanje (v nadaljnjem besedilu:
učilnica), mora zagotavljati 2 m2 delovne površine na udeleženca usposabljanja
oziroma predavatelja, sedež z mizo za vsakega udeleženca in šolsko tablo.
Učilnica mora biti ustrezno osvetljena in ogrevana ter opremljena z
elektronskimi mediji za prikaz učne vsebine.
5. člen
(prostorski in materialni pogoji)
(1) Izvajalec mora imeti za izvedbo prikaza varne
uporabe traktorja in traktorskih priključkov na voljo ustrezne površine, ki
zagotavljajo ustrezno funkcionalnost za prikaz, ter:
-       
registrirani traktor kategorije T1 ali T2 in traktorski priklopnik,
-       
registrirani sadjarsko-vinogradniški traktor kategorije T1 ali T2,
registrirani traktor, opremljen za delo v gozdu z gozdarsko nadgradnjo, ali
delovni stroj s hidro ali hidromehanskim pogonom, namenjen za delo v kmetijstvu
ali gozdarstvu,
-       
motokultivator z delovnimi orodji in
-       
najmanj tri traktorske priključke, od tega najmanj enega gnanega prek
priključne gredi.
(2) Eden od traktorjev iz prejšnjega odstavka mora biti
opremljen s sprednjim nakladalnikom oziroma mora izvajalec zagotoviti delovni
stroj za dviganje in prenašanje bremena.
(3) Tehnično brezhibnost traktorjev, traktorskih
priklopnikov in traktorskih priključkov zagotavlja izvajalec v skladu s
predpisi.
4. Predavatelji in člani komisij
6. člen
(kadrovski pogoji)
Predavatelji in člani komisije iz 7. člena tega
pravilnika morajo imeti:
-       
najmanj izobrazbo, pridobljeno po višješolskem strokovnem programu
kmetijske, gozdarske, prometne ali druge tehnične smeri,
-       
najmanj pet let delovnih izkušenj na področju kmetijstva ali gozdarstva,
-       
opravljeno usposabljanje za predavatelje iz 21. člena tega
pravilnika, ki ga morajo opraviti vsaki dve leti,
-       
najmanj pet let vozniško dovoljenje za kategorijo F.
7. člen
(komisija za preizkus znanja)
Preizkus znanja o varnem delu s traktorjem in traktorskimi
priključki izvaja dvočlanska komisija, ki jo sestavljata predsednik komisije in
član komisije (v nadaljnjem besedilu: komisija). Predsednika in člana komisije
imenuje izvajalec. V primeru različnega mnenja članov komisije pri ocenjevanju
udeležencev je odločilno mnenje predsednika komisije.
5. Izvajanje programa usposabljanja in opravljanje
preizkusa znanja
8. člen
(prijava)
Udeleženci se prijavijo na usposabljanje elektronsko ali v
pisni obliki, najpozneje na prvi dan usposabljanja. Prijava mora vsebovati vse
podatke, ki so potrebni za vodenje evidence udeležencev o usposabljanju in so
določeni v prvi do četrti alineji četrtega odstavka 15. člena tega
pravilnika, ter dokazilo o plačilu usposabljanja.
9. člen
(izvajanje programa usposabljanja)
(1) Izvajalec lahko organizira usposabljanje, ko se nanj
prijavi najmanj 10 udeležencev. V skupini je lahko največ 30 udeležencev.
(2) V skupini za izvajanje prikaza varne uporabe
traktorja in traktorskih priključkov lahko sodeluje največ 10 udeležencev.
(3) Usposabljanje o vsebinah iz 1. do 8. točke prvega odstavka
2. člena tega pravilnika traja najmanj dva dneva v obsegu najmanj 10 ur.
(4) Prikaz varne uporabe traktorja in traktorskih
priključkov se izvaja ločeno od usposabljanja iz prejšnjega odstavka na drug
dan in v obsegu najmanj 4 ure na skupino iz drugega odstavka tega člena.
10. člen
(preizkus znanja)
(1) Preizkus znanja se izvede s testnimi polami in ne
prej kot tretji dan po končanem usposabljanju iz tretjega odstavka
9. člena tega pravilnika.
(2) Na vprašanja iz testnih pol udeleženec odgovarja z
obkroževanjem pravilnih odgovorov.
(3) Razpoložljivi čas za opravljanje preizkusa znanja je
45 minut.
11. člen
(1) K preizkusu znanja lahko pristopi le udeleženec, ki
je bil prisoten pri vseh vsebinah programa usposabljanja iz 9. člena tega
pravilnika.
(2) Testne pole za preizkus znanja morajo biti usklajene
s programom usposabljanja iz 2. člena tega pravilnika.
(3) Izvajalec zagotovi, da se testne pole uporabijo samo
za preizkus znanja.
12. člen
(preverjanje znanja, preizkus znanja in javnost ocenjevanja)
(1) Predavatelj lahko med usposabljanjem opravi
preverjanje znanja, s katerim preveri razumevanje predstavljene učne vsebine in
ki ni namenjeno ocenjevanju.
(2) Pri ocenjevanju znanja udeleženca na preizkusu
znanja mora biti zagotovljena javnost ocenjevanja.
(3) Javnost ocenjevanja se zagotavlja tako, da
izvajalec:
-       
udeleženca seznani z vsebino in obsegom programa usposabljanja ter se z
njim dogovori o rokih preizkusa znanja,
-       
udeleženca seznani z načinom in merili ocenjevanja,
-       
udeležencu omogoči vpogled v ocenjene pisne izdelke.
(4) Znanje se ocenjuje z ocenama:
-       
je opravil,
-       
ni opravil.
(5) Podatke o opravljenem pisnem preizkusu znanja mora
predsednik komisije takoj po koncu preizkusa znanja vpisati na testne pole in
jih vstaviti v dnevnik dela iz drugega odstavka 15. člena tega pravilnika.
13. člen
(ocenjevanje in ponovno opravljanje preizkusa znanja)
(1) Šteje se, da udeleženec ni opravil preizkusa znanja,
če pri odgovorih na vprašanja preizkusa znanja ni dosegel najmanj 90 odstotkov
možnih točk.
(2) Udeleženec, ki ni uspešno opravil preizkusa znanja, lahko
preizkus znanja znova opravlja po sedmih dneh od zadnjega opravljanja preizkusa
znanja. Tak udeleženec se mora prijaviti k ponovnemu preizkusu znanja in
plačati prijavnino v vrednosti desetih odstotkov cene usposabljanja za enega
udeleženca.
6. Dokumenti in evidence
14. člen
(dokumenti in evidence)
(1) Izvajalec mora voditi predpisane dokumente v skladu
s tem pravilnikom oziroma vpisovati predpisane podatke v evidence.
(2) Za izvajanje določb tega pravilnika in drugih
predpisov, ki urejajo dokumente in evidence o usposabljanju za varno delo s
traktorjem in traktorskimi priključki, je odgovoren poslovodni organ izvajalca.
(3) Oseba, ki je odgovorna za naloge v zvezi z dokumenti
in evidencami, je v skladu s predpisi o disciplinski, odškodninski in kazenski
odgovornosti osebno odgovorna za pravilno, ažurno in točno izvajanje nalog.
15. člen
(vrste evidenc in dnevnik dela)
(1) Izvajalec:
-       
vodi dnevnik dela,
-       
vpisuje podatke v elektronsko evidenco usposabljanj,
-       
vpisuje podatke v elektronsko evidenco udeležencev usposabljanja.
(2) Dnevnik dela vodi izvajalec za vsak dan
usposabljanja. Dnevnik dela vsebuje podatke po datumu in vsebini programa
usposabljanja, in sicer:
-       
uro začetka in konca usposabljanja,
-       
obravnavane sklope (navedba številk sklopov),
-       
obravnavano vsebino sklopov,
-       
opombe oziroma opažanja predavatelja,
-       
število udeležencev,
-       
podpis predavatelja,
-       
testne pole o pisnem delu ocenjevanja znanja.
(3) Izvajalec vpisuje usposabljanja v elektronsko
evidenco usposabljanj najmanj tri dni pred začetkom izvajanja usposabljanja.
Elektronska evidenca usposabljanj vsebuje naslednje podatke:
-       
ime izvajalca,
-       
zaporedno številko usposabljanja,
-       
kraj, datum in čas usposabljanja.
(4) V elektronsko evidenco udeležencev usposabljanja
izvajalec vpisuje naslednje podatke:
-       
osebno ime udeleženca,
-       
rojstni datum udeleženca,
-       
stalno oziroma začasno prebivališče udeleženca,
-       
datum prijave udeleženca na usposabljanje,
-       
datum uspešno opravljenega preizkusa znanja,
-       
številko izdanega potrdila o usposobljenosti udeleženca.
(5) Evidenci iz tretjega in četrtega odstavka tega člena
sta enotni za vse izvajalce in jih vodi ministrstvo.
16. člen
(vrste predpisanih dokumentov)
Dokumenti, ki jih mora voditi izvajalec, so:
-       
prijava udeleženca na usposabljanje,
-       
testna pola za preizkus znanja,
-       
potrdilo o opravljenem usposabljanju za varno delo s traktorjem in
traktorskimi priključki.
17. člen
(vsebina potrdila)
Potrdilo o opravljenem usposabljanju za varno delo s
traktorjem in traktorskimi priključki vsebuje naslednje podatke:
-       
ime izvajalca oziroma izdajatelja potrdila,
-       
podatke o udeležencu iz prve do pete alineje četrtega odstavka
15. člena tega pravilnika,
-       
številko izdanega potrdila iz šeste alineje četrtega odstavka
15. člena tega pravilnika,
-       
datum izdaje potrdila,
-       
žig izvajalca,
-       
podpis odgovorne osebe izvajalca.
18. člen
(podatki o udeležencu)
(1) Podatke o udeležencih vodi v predpisanih dokumentih in
evidencah izvajalec na podlagi podatkov:
-       
ki jih o sebi poda udeleženec,
-       
iz javnih listin, ki jih na vpogled predloži udeleženec (izvirni izpisek
iz matičnega registra o rojstvu, osebno izkaznico, potni list ali vozniško
dovoljenje).
(2) Podatki se vpisujejo v dokumente in evidence po
kronološkem zaporedju.
(3) Izvajalec pošlje podatke iz dokumentov in evidenc v
obliki izpiskov iz dokumentov in evidenc tistim osebam, ki so po zakonu, ki
ureja voznike, zakonu, ki ureja varnost cestnega prometa, in zakonu, ki ureja
varstvo osebnih podatkov, upravičene do teh podatkov.
19. člen
(hramba dokumentov)
Dokumente iz 15. in 16. člena tega pravilnika, ki jih
pristojni arhiv v skladu s predpisi, ki urejajo varstvo arhivskega gradiva,
določi kot arhivsko gradivo, morajo izvajalci oziroma ministrstvo hraniti do
izročitve pristojnemu arhivu. Dokumenti, ki jih pristojni arhiv ne določi kot arhivsko
gradivo, se po poteku roka hrambe lahko brišejo oziroma uničijo v skladu s
predpisi.
7. Izdajanje potrdil
20. člen
(izdajanje potrdil)
(1) Udeležencu, ki je uspešno opravil usposabljanje,
izvajalec izda potrdilo o opravljenem usposabljanju iz 17. člena tega
pravilnika.
(2) Izvajalec potrjuje tudi pristnost izdanih potrdil iz
prejšnjega odstavka.
8. Pooblaščena organizacija
21. člen
(pooblaščena organizacija in njene naloge)
(1) Na javnem razpisu, ki ga objavi ministrstvo v
Uradnem listu Republike Slovenije, se za pooblaščeno organizacijo, ki opravlja
naloge iz šestega odstavka tega člena, izbere izobraževalna ustanova s področja
kmetijstva in gozdarstva. Rok, do katerega se vlagajo vloge na javni razpis, se
določi v javnem razpisu.
(2) Pooblaščena organizacija ni izvajalec usposabljanja
za varno delo s traktorjem in traktorskimi priključki. Tudi če pravna oseba,
katere ustanovitelj je izobraževalna ustanova iz prejšnjega odstavka,
izpolnjuje pogoja iz tretjega odstavka tega člena, se na javni razpis lahko
prijavi le izobraževalna ustanova kot celota.
(3) Pooblaščena organizacija mora izpolnjevati naslednje
pogoje:
-       
delovati mora na področju kmetijstva in gozdarstva,
-       
strokovno mora delovati na področju varnega dela s traktorjem in
traktorskimi priključki, in sicer izdajati strokovne članke in literaturo,
predavati na tem področju, opravljati raziskave ter prispevati k razvoju
področja,
-       
zagotavljati strokovnega sodelavca, ki ima za izvajanje usposabljanja
predavateljev in članov komisije opravljen strokovni izpit v skladu s predpisi,
ki urejajo varnost in zdravje pri delu.
(4) Merila za izbor pooblaščene organizacije so:
-       
geografska pokritost delovanja vlagatelja,
-       
strokovni delavci na področju varnega dela,
-       
aktivnosti na področju strokovnega delovanja in reference,
-       
opremljenost za izvajanje nalog pooblaščene organizacije.
(5) Podrobnejši pogoji, ocenjevanje meril in dokazila za
izbiro pooblaščene organizacije se opredelijo v javnem razpisu.
(6) Naloge pooblaščene organizacije so:
-       
organizira usposabljanja iz tretje alineje 6. člena tega
pravilnika, ki morajo potekati vsako drugo leto in zajemati zlasti vsebine, ki
so določene v programu usposabljanja iz 2. člena tega pravilnika,
-       
pripravlja tiskana učna gradiva, ki jih prejme vsak udeleženec pri prvi
uri usposabljanja,
-       
pripravi elektronski sistem nabora vprašanj za izdelavo testnih pol,
-       
izdela testne pole in jih na dan opravljanja preizkusa znanja pošlje
izvajalcu,
-       
pripravi oziroma oblikuje potrdila iz 17. člena tega pravilnika,
-       
opravlja druge naloge, povezane s pripravo in izvajanjem usposabljanj,
ki ji jih naloži ministrstvo.
(7) Pooblaščena organizacija do konca tekočega
koledarskega leta pripravi letni program dela za naloge iz prejšnjega odstavka
in ga pošlje v potrditev ministrstvu.
(8) Višino sredstev za kritje stroškov, ki nastanejo pri
izvajanju nalog pooblaščene organizacije iz 2. do 5. točke šestega odstavka
tega člena, določi pooblaščena organizacija v soglasju z ministrstvom.
(9) Pooblaščena organizacija do konca marca ministrstvu poda
poročilo o opravljenem delu na podlagi potrjenega letnega programa za preteklo
leto.
(10) Pooblaščeni organizaciji se odvzame pooblastilo,
če:
-       
preneha izpolnjevati pogoje iz tretjega odstavka tega člena,
-       
onemogoči izvedbo strokovnega ali inšpekcijskega nadzora na podlagi zakona,
ki ureja voznike,
-       
ne opravlja nalog v skladu s tem pravilnikom,
-       
nima poravnanih zapadlih finančnih obveznosti do države ali lokalnih
skupnosti,
-       
nenamensko in nepregledno porablja sredstva iz osmega odstavka tega
člena.

Priloga:
Program usposabljanja

Pravilnik o usposabljanju za varno delo s
traktorjem in traktorskimi priključki (Uradni list RS, št. 75/17) vsebuje naslednjo prehodno in
končni določbi:
»III. PREHODNA IN KONČNI DOLOČBI
22. člen
(izpit iz varnosti in
zdravja pri delu)
Predavatelji in člani komisije morajo imeti opravljen
strokovni izpit v skladu s predpisi, ki urejajo varnost in zdravje pri delu, iz
6. člena tega pravilnika, najkasneje v 15 mesecih od uveljavitve tega
pravilnika.
23. člen
(prenehanje uporabe)
Z dnem začetka veljavnosti tega pravilnika se preneha
uporabljati Pravilnik o usposabljanju za varno delo s traktorjem in
traktorskimi priključki (Uradni list RS, št. 120/03 in 85/16).
24. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembi in dopolnitvi Pravilnika
o usposabljanju za varno delo s traktorjem in traktorskimi priključki (Uradni
list RS, št. 2/20) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(prehodno obdobje)
Ne glede na spremenjeno četrto alinejo 6. člena pravilnika se
šteje, da imajo predavatelji iz 6. člena pravilnika in člani komisije iz 7.
člena pravilnika, ki so izvajali program usposabljanja za varno delo s
traktorjem in traktorskimi priključki v skladu s Pravilnikom o usposabljanju za
varno delo s traktorjem in traktorskimi priključki (Uradni list RS, št. 120/03,
85/16 – ZVoz-1 in 75/17), opravljeno usposabljanje za predavatelje iz
spremenjenega 21. člena pravilnika, če imajo na dan uveljavitve tega pravilnika
najmanj pet let delovnih izkušenj s področja usposabljanja za varno delo s
traktorjem in traktorskimi priključki, pri čemer morajo usposabljanje za
predavatelje v skladu s spremenjenim 21. členom pravilnika opraviti najpozneje
do 31. januarja 2021.
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvi
Pravilnika o usposabljanju za varno delo s traktorjem in traktorskimi
priključki (Uradni list RS, št. 110/20) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
(prehodno obdobje)
Pooblaščena organizacija, ki opravlja naloge iz spremenjenega
šestega odstavka 21. člena pravilnika, mora izpolniti pogoj iz nove tretje
alineje spremenjenega tretjega odstavka 21. člena pravilnika v enem letu od
uveljavitve tega pravilnika.
7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.