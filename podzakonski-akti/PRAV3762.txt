I. SPLOŠNE DOLOČBE
1. člen
(vsebina pravilnika)
Ta pravilnik določa metode za merjenje in ocenjevanje
proizvodnih in drugih lastnosti, metode za napovedovanje genetskih vrednosti za
čistopasemske plemenske ovce in koze, zbirke podatkov o proizvodnih in drugih
lastnostih ter način izmenjave podatkov.
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
-    
žival je vsaka žival vrste ovca ali koza; 
-    
preizkus v pogojih reje je spremljanje proizvodnih in drugih lastnosti
živali, izveden pri reji živali izven testne postaje; 
-    
agregatni genotip je sestavljena aditivna genetska vrednost živali; 
-    
kolateralni sorodniki so sorodniki ne glede na delež skupnih genov; 
-    
sorodniki pomenijo potomce oziroma druge kolateralne sorodnike; 
-    
ICAR je mednarodna organizacija za kontrolo proizvodnosti živali; 
-    
pravila ICAR so postopki, navodila, priporočila in standardi za
preizkuse in vrednotenje proizvodnih lastnosti ovc ali koz, ki jih sprejme
ICAR, ter so dostopni in na vpogled na ministrstvu, pristojnem za živinorejo.
II. METODE ZA MERJENJE IN OCENJEVANJE PROIZVODNIH IN DRUGIH
LASTNOSTI OVC IN KOZ
3. člen
(metode za merjenje in ocenjevanje proizvodnih in drugih
lastnosti ovc in koz)
(1) Metode za merjenje in ocenjevanje proizvodnih in drugih
lastnosti ovc in koz po tem pravilniku se nanašajo na: 
-    
lastno preizkušnjo na testni postaji, kjer poteka preizkus živali pod
enakimi pogoji; 
-    
lastno preizkušnjo v pogojih reje; 
-    
preizkušnjo sorodnikov (čistopasemskih oziroma križancev) na testni
postaji; 
-    
preizkušnjo sorodnikov (čistopasemskih oziroma križancev) v pogojih
reje; 
-    
preizkušnjo na osnovi informacij, zbranih v klavnicah; 
-    
ocenjevanje zunanjosti; 
-    
biološke in genske teste; 
-    
preizkušnje v laboratorijih (npr. analize lastnosti mlečnosti,
mesnatosti). 
(2) Proizvodne in druge lastnosti merimo ali ocenjujemo z namenom,
da vrednotimo mlečnost, rast, klavno kakovost in kakovost mesa, plodnost,
odpornost, življenjsko prirejo, zunanjost, porabo krme in druge lastnosti, ki
se uporabljajo v selekcijske namene. 
(3) Selekcijski program mora vsebovati opis vseh izbranih metod
iz prvega odstavka tega člena, ki se uporabljajo pri izvajanju rejskega
programa. Opisane morajo biti predvsem metode, načini meritev in ocen
posameznih lastnosti ter opis statističnih postopkov za vrednotenje genetskih
vrednosti z navedbo uporabljenih genetskih parametrov. 
(4) Metode za merjenje in ocenjevanje proizvodnih in drugih
lastnosti iz prvega odstavka tega člena morajo biti usklajene s pravili ICAR.
4. člen
(lastna preizkušnja na testni postaji)
(1) Lastna preizkušnja živali na testni postaji pomeni
spremljanje, merjenje in ocenjevanje proizvodnih in drugih lastnosti živali, ki
so predvidene za pleme. V testno postajo se lahko vhlevljajo živali, ki
izpolnjujejo pogoje, določene s selekcijskim programom. 
(2) Lastna preizkušnja živali iz prejšnjega odstavka se lahko
izvaja tudi na kmetijskih gospodarstvih (posameznih lokacijah), izbranih za ta
namen, ki pogodbeno sodelujejo s priznano rejsko organizacijo za določene
preizkuse živali pri izvajanju rejskega programa.
5. člen
(lastna preizkušnja v pogojih reje)
(1) Lastna preizkušnja živali v pogojih reje pomeni
spremljanje, merjenje in ocenjevanje proizvodnih in drugih lastnosti neposredno
v reji na tistih živalih, ki so z rejskim programom vključene v kontrolo
proizvodnih in drugih lastnosti. 
(2) Lastna preizkušnja v pogojih reje je namenjena zlasti
preizkusu za lastnosti mlečnosti, rasti, klavnih, reprodukcijskih in drugih
lastnosti. 
(3) Lastna preizkušnja v pogojih reje se lahko izvaja na
načine, ki so usklajeni s pravili ICAR.
6. člen
(preizkušnja sorodnikov – čistopasemskih oziroma križancev)
(1) Preizkušnja sorodnikov (čistopasemskih oziroma križancev)
pomeni spremljanje, merjenje in ocenjevanje lastnosti na testni postaji ali v
pogojih reje na sorodnikih tistih živali, ki so predvidene za pleme. Dovoljeni
so zlasti naslednji načini preizkušnje sorodnikov: 
-    
na testni postaji; 
-    
v pogojih reje; 
-    
na liniji klanja na identificiranih klavnih trupih. 
(2) Živali za preizkus morajo biti razdeljene med čredami na
način, ki omogoča zanesljivo primerjavo med plemenskimi živalmi. Preizkus se
opravi tudi na križancih, kadar je to določeno z rejskim programom.
7. člen
(ocenjevanje zunanjosti)
Ocenjevanje zunanjosti je sestavni del odbire in selekcije
ovc in koz. Pri ocenjevanju je treba upoštevati zunanje značilnosti pasem in
kondicijo živali ter oceniti noge, stojo, hojo živali in drugo. Zunanjost se
prvič ocenjuje ob spolni zrelosti, kjer se ocenijo zlasti tip in splošni videz,
okvir, noge, spolni organi in prirojene napake. Ob ocenjevanju zunanjosti se za
posamezne plemenske živali ugotovijo tudi pomanjkljivosti zunanjosti. Izbor in
definicija lastnosti ter načini ocenjevanja vsake lastnosti zunanjosti za
posamezno pasmo ovc in koz morajo biti usklajeni s pravili ICAR in določeni v
rejskem programu za posamezno pasmo.
8. člen
(preizkušnja na osnovi podatkov, zbranih v klavnicah)
(1) V klavnici izmerjene in ocenjene lastnosti klavne
kakovosti v skladu s predpisom, ki ureja ocenjevanje in razvrščanje trupov ovc
ali koz na liniji klanja (masa klavnih polovic, razred mesnatosti in
zamaščenosti), se zabeleži in uporabi za potrebe selekcije, če jih določa
rejski program za posamezno pasmo. 
(2) Če so znani podatki o drugih lastnostih klavne kakovosti
oziroma kakovosti mesa, se te podatke zabeleži in uporabi za potrebe selekcije,
če jih določa rejski program za posamezno pasmo.
9. člen
(biološki in genski testi)
(1) Biološki in genski testi se opravljajo za zbiranje
podatkov v podporo selekcijskim odločitvam in preveritvi porekla. V rejskem
programu mora biti podrobneje opisano izvajanje bioloških in genskih testov.
Opis mora vsebovati: 
-    
način in čas jemanja vzorcev oziroma meritev in ocen; 
-    
metodo in postopek dela; 
-    
način uporabe rezultatov v selekcijske namene. 
(2) Metode bioloških in genskih testov morajo biti v skladu s
pravili ICAR in določene v rejskem programu. Rezultati testov iz prejšnjega
odstavka morajo biti vključeni in uporabljeni pri odbiri plemenskih ovc in koz.
10. člen
(preizkušnje v laboratorijih)
Za selekcijo se lahko uporabijo le meritve, pridobljene v
laboratorijih, ki so usposobljeni za analizo mleka, molekularno-biološke
analize, ugotavljanje kvalitete mesa in druge analize, ki so določene v rejskem
programu. V selekcijskem programu morajo biti navedeni in opisani postopki
preizkušnje v laboratorijih, ki so usklajeni s pravili ICAR. Opis mora
vsebovati: 
-    
način in čas jemanja vzorcev; 
-    
metodo in postopek dela; 
-    
način uporabe rezultatov v selekcijske namene.
11. člen
(ovce in koze v preizkusih)
Ovce in koze, ki so vključene v katerikoli preizkus proizvodnih
lastnosti, morajo: 
-    
biti označene v skladu s predpisom, ki ureja identifikacijo in
registracijo drobnice; 
-    
biti izbrane in obravnavane na način, ki zagotavlja nepristransko
ocenjevanje; 
-    
glede na način preizkusov izpolnjevati pravila ICAR.
12. člen
(postopki in načini preizkusov)
(1) Postopki in načini preizkusov morajo biti podrobno
opisani v selekcijskem programu. Za posamezno metodo iz prvega odstavka 3.
člena tega pravilnika mora biti pri postopkih glede na način preizkusov
upoštevano zlasti, da: 
-    
se preizkus izvaja po eni od metod iz 3. člena tega pravilnika; 
-    
se preizkusi znotraj posameznih pasem oziroma genotipov izvajajo v
znanih pogojih (način reje, talna površina na žival pri reji v boksih, velikost
boksov, način vhlevitve, sistem zračenja, osvetlitve in drugo); 
-    
je za izvajanje meritev zagotovljena in uporabljena merilna in
laboratorijska oprema, ki mora biti priznana in umerjena v skladu s pravili
ICAR; 
-    
sta krmni obrok in način krmljenja določena v selekcijskem programu in
sta znanstveno sprejemljiva. Če se isti preizkus izvaja na več lokacijah,
morajo biti krmni obroki med lokacijami primerljivi; 
-    
je predvideno letno število živali v preizkusih po genotipih znanstveno
sprejemljivo in v skladu z velikostjo populacije in selekcijskim programom; 
-    
so določeni pogoji za sprejem živali v preizkus (starost, telesna masa
in drugo); 
-    
je določena dolžina predtestnega obdobja in obdobja preizkusa; 
-    
so določene proizvodne in druge lastnosti, način in mesto meritev
posameznih lastnosti, število ponovitev ter merilna sredstva in naprave, pri
čemer morajo biti glede na genotip upoštevana najmanj pravila ICAR; 
-    
se lastnosti zunanjosti ocenjujejo v skladu s 7. členom tega pravilnika
in da je treba meritve in linearne ocene vključiti v napoved genetskih
vrednosti; 
-    
je opisana potrebna dokumentacija za zbiranje podatkov o preizkusih
živali, da so opisane zbirke podatkov, način arhiviranja ter postopki obdelave
podatkov; 
-    
je razporeditev živali v preizkusih izvedena na način, ki zagotavlja
zanesljivo primerjavo med živalmi. 
(2) Na testnih postajah in v pogojih reje, kjer se izvaja
lastna preizkušnja, morajo biti merjene in ocenjene najmanj tiste lastnosti, ki
jih za posamezen genotip ali za posamezno proizvodno usmeritev (prireja mleka,
prireja mesa) določajo pravila ICAR. 
(3) V pogojih reje morajo biti poleg lastnosti, ki so
predpisane v drugem odstavku tega člena, ocenjene in zabeležene tudi lastnosti
plodnosti in življenjske prireje živali. Beležijo se zlasti naslednji podatki:
datum osemenitve oziroma pripusta, datum jagnjitve oziroma jaritve, uspešnost
obrejitve ob prvem pripustu ali osemenitvi, potek jagnjitve oziroma jaritve, datum
in vzrok izločitve. 
(4) Če so pred prihodom živali na testno postajo znani
rezultati proizvodnih in drugih lastnosti, morajo biti tudi ti podatki
vključeni v dokumentacijo za zbiranje podatkov o preizkusu živali, ki je
navedena v deseti alinei prvega odstavka tega člena.
III. METODE ZA NAPOVEDOVANJE GENETSKIH VREDNOSTI ZA
ČISTOPASEMSKE PLEMENSKE OVCE IN KOZE
13. člen
(metode za napovedovanje genetskih vrednosti za
čistopasemske plemenske ovce in koze)
(1) Napovedovanje genetskih vrednosti plemenske živali
izvajajo priznane rejske oziroma druge priznane organizacije v živinoreji v
skladu s selekcijskim programom in mora zajemati zlasti: 
-    
lastnosti mlečnosti pri mlečnih pasmah; 
-    
pitovne in klavne lastnosti pri mesnih pasmah. 
(2) Pri vseh usmeritvah reje se v skladu z rejskim programom
napovedujejo genetske vrednosti za lastnosti plodnosti in zunanjosti ter za vse
ostale lastnosti, za katere se pri uporabljenih načinih preizkusa zbirajo
informacije. 
(3) Metode za napovedovanje genetskih vrednosti morajo biti
usklajene s pravili ICAR in morajo zagotavljati nepristransko vrednotenje
genetskih vrednosti, na katere ne bodo vplivali glavni dejavniki okolja in
struktura podatkov. Statistični modeli za napovedovanje genetskih vrednosti
morajo biti podrobno opisani v selekcijskem programu. 
(4) Pri napovedovanju genetskih vrednosti je treba navesti
točnost ocenjevanja v skladu s pravili ICAR. Pri objavi rezultatov genetskih
vrednosti je treba navesti točnost ocene in datum ocenjevanja. 
(5) Priznana rejska organizacija mora v skladu s svojimi
pravili zagotoviti objavo vseh genetskih posebnosti in morebitnih prirojenih
napak živali, ki so vključene v testiranje v skladu s potrjenim rejskim
programom. 
(6) Poleg opisa statističnega modela za napovedovanje
genetskih vrednosti mora selekcijski program vključevati tudi opis: 
-    
strukture varianc oziroma kovarianc in potrebnih predpostavk; 
-    
strukture agregatnega genotipa; 
-    
postopkov odbire in razvrščanja plemenskih živali v kakovostne razrede
glede na izračunane genetske vrednosti; 
-    
prikazovanja genetskih vrednosti, njihove objave in interpretacije
rezultatov.
14. člen
(genetsko ocenjevanje ovnov in kozlov za osemenjevanje)
(1) Pri ovnih in kozlih je treba genetsko oceniti vse
lastnosti, ki jih kot obvezne določajo pravila ICAR. Pristojne organizacije v
živinoreji iz 84. člena zakona o živinoreji (Uradni list RS, št. 18/02,
110/02–ZUreP-1 in 110/02–ZGO-1; v nadaljnjem besedilu: zakon) morajo objaviti
vse genetske vrednosti v skladu z rejskim programom in genetske vrednosti za druge
znane lastnosti,. 
(2) Določba prejšnjega odstavka ne velja za pasme, ki se v
skladu s predpisom, ki ureja biotsko raznovrstnost v živinoreji, štejejo za
ogrožene.
15. člen
(genetsko ocenjevanje ovnov in kozlov za osemenjevanje glede
lastnosti mlečnosti)
Za genetsko ocenjevanje ovnov in kozlov glede lastnosti
mlečnosti se uporabijo podatki o proizvodnosti in sestavi mleka (vsebnost
maščobe in beljakovin v mleku) ter drugi razpoložljivi podatki o genetski
vrednosti za lastnosti mlečnosti.
16. člen
(genetsko ocenjevanje ovnov in kozlov za osemenjevanje glede
pitovnih in klavnih lastnosti)
(1) Ocenjevanje genetskih vrednosti ovnov in kozlov glede
pitovnih in klavnih lastnosti se opravlja po eni od naslednjih testnih metod: 
-    
lastna preizkušnja živali na testni postaji ali v skladu z drugim
odstavkom 4. člena tega pravilnika; 
-    
preizkušnja sorodnikov na testni postaji ali v skladu z drugim odstavkom
4. člena tega pravilnika; 
-    
preizkušnja sorodnikov v pogojih reje, in sicer tako, da se potomci
razporedijo v kontrolirane črede na način, ki omogoča primerjavo ovnov in
kozlov; 
-    
preizkušnja sorodnikov z zbiranjem podatkov v pogojih reje, ob prodaji
ali v klavnicah tako, da se lahko opravi primerjava ovnov in kozlov. 
(2) Če se spremlja masa klavnega trupa, lastnosti kakovosti
mesa, rast in potek jagnjitve oziroma jaritve, je treba te in vse druge
pomembne lastnosti vključiti v genetsko oceno ovna in kozla.
IV. ZBIRKE PODATKOV O PROIZVODNIH IN DRUGIH LASTNOSTIH TER
NAČIN IZMENJAVE PODATKOV
17. člen
(zbirke podatkov o proizvodnih in drugih lastnostih ter
način izmenjave podatkov)
(1) Organizacije v živinoreji iz 84. člena zakona so dolžne
voditi zbirke podatkov o proizvodnih in drugih lastnostih živali. Če izvajajo
posamezna strokovna opravila iz rejskega programa odobrene ali druge priznane
organizacije v živinoreji, morajo zbrane podatke v skladu z rejskim programom
pošiljati priznani rejski organizaciji. Zbrane podatke morajo odobrene ali
druge priznane organizacije v živinoreji arhivirati za obdobje najmanj pet let.
Za živali, vključene v rejski program, mora priznana rejska organizacija trajno
vzdrževati in voditi zbirke podatkov o izvoru, poreklu, proizvodnih in drugih
lastnosti v skladu z določili rejskega programa. 
(2) Podatki, ki jih je treba zbirati v selekcijske namene,
morajo biti določeni v selekcijskem programu. Če selekcijski program predvideva
tudi uporabo podatkov iz 26. člena zakona, morajo biti vključeni v izvajanje
selekcijskega programa. Za potrebe izvajanja rejskega programa pri drobnici se
morajo uporabljati tudi podatki, zbrani v skladu s predpisom, ki ureja
identifikacijo in registracijo drobnice. Temelj izvajanja selekcijskega
programa so proizvodne in druge lastnosti, zbrane na načine iz 3. člena tega
pravilnika. Za izvajanje posameznih opravil iz rejskega programa (npr.
izvajanje meritev, beleženje in posredovanje podatkov) morajo imeti izvajalci
ustrezno merilno, laboratorijsko, programsko in strojno opremo, ki izpolnjuje
predpisane pogoje, kar mora biti opredeljeno v rejskem programu in usklajeno s
pravili ICAR. 
(3) Podatki, pridobljeni v preizkusih iz 3. člena tega
pravilnika, se uporabljajo za potrebe izvajanja rejskega programa in za
vrednotenje genetskih vrednosti, analize tujih genov, primerjalne analize med
rejci, spremljanje in analizo fenotipskih sprememb, vrednotenje učinkov
selekcije ter drugo. Kadar se podatki zbirajo v okviru javne službe v
živinoreji, so v skladu s 24. členom zakona zbirke teh podatkov last Republike
Slovenije in so javno dostopne v skladu z zakonom in zakonom, ki ureja dostop
do informacij javnega značaja. V vseh drugih primerih so zbirke podatkov iz
tega odstavka last priznanih rejskih organizacij, ki vodijo rodovniške knjige,
in se mora uporabnik za dostop in uporabo teh zbirk podatkov dogovoriti z
lastniki. 
(4) Ne glede na določbe prejšnjega odstavka morajo biti vse
navedene zbirke podatkov na voljo inšpekcijskim službam in ministrstvu,
pristojnemu za živinorejo.
V. KONČNA DOLOČBA
18. člen
(končna določba)
Ta pravilnik začne veljati 19. decembra 2003.
Št. 321-06-186/2003
Ljubljana, dne 23. septembra 2003.
EVA 2001-2311-0081
mag. Franci But l. r. 
Minister 
za kmetijstvo, gozdarstvo in prehrano
* Ta pravilnik vsebinsko povzema
Odločbo Komisije 90/256/EGS, UL L 145