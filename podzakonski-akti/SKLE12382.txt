1. člen
(vsebina sklepa)
S tem sklepom se zaradi nemotenega izvajanja mature in
omilitev ter odpravo posledic COVID-19 v zvezi s pridobivanjem in
zaključevanjem ocen določa dodatni rok za opravljanje dopolnilnega ali
popravnega izpita za dijake zaključnih letnikov, omejitve pri opravljanju
dopolnilnega ali popravnega izpita, rok za ugotavljanje izpolnjevanja pogoja za
opravljanje mature in rok za odjavo od mature.
2. člen
(izpitni roki)
(1) Ne glede na tretji odstavek 12. člena Pravilnika o
šolskem koledarju v srednjih šolah (Uradni list RS, št. 30/18 in 9/20) dijak
zaključnega letnika programov srednjega strokovnega izobraževanja, srednjega
poklicno-tehniškega izobraževanja, gimnazij in dijak poklicnega ali
maturitetnega tečaja opravlja izpit, s katerim popravlja oceno letnika, 24. in
25. maja 2021.
(2) Dijak iz prejšnjega odstavka lahko opravlja največ en
izpit, in sicer dopolnilni ali popravni.
3. člen
(ugotavljanje izpolnjevanja pogojev)
Ne glede na prvi odstavek 33. člena Pravilnika o splošni
maturi (Uradni list RS, št. 29/08 in 40/11, v nadaljnjem besedilu: Pravilnik o
splošni maturi) in prvi odstavek 29. člena Pravilnika o poklicni maturi (Uradni
list RS, št. 44/08, 9/09 in 40/11, v nadaljnjem besedilu: Pravilnik o poklicni
maturi) dijak iz prvega odstavka 2. člena tega sklepa predloži ustrezno
spričevalo šoli, kjer bo opravljal maturo, najkasneje dva dni pred začetkom
izpitnega roka mature.
4. člen
(odjava od mature in posameznega izpita)
Ne glede na prvi in drugi odstavek 34. člena Pravilnika o
splošni maturi ter prvi in drugi odstavek 30. člena Pravilnika o poklicni
maturi se lahko dijak iz prvega odstavka 2. člena tega sklepa pisno odjavi od
mature ali od posameznega izpita mature najkasneje dva dni pred začetkom
izpitnega roka na šoli, na kateri se je prijavil.
KONČNA DOLOČBA
5. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 0070-45/2021
Ljubljana, dne 1. aprila 2021
EVA 2021-3330-0037
Prof. dr. Simona Kustec
ministrica
za izobraževanje, znanost in šport