I. SPLOŠNA DOLOČBA
1. člen
(vsebina pravilnika)
Ta pravilnik podrobneje ureja izvajanje Zakona o detektivski
dejavnosti (Uradni list RS, št. 17/11, v nadaljnjem besedilu: zakon), in sicer:
-       
obliko, ceno in vsebino certifikata o licenci in detektivske izkaznice; 
-       
vsebino vloge za pridobitev licence in detektivske izkaznice; 
-       
program usposabljanja in izpopolnjevanja detektiva, tarifo, kadrovske in
materialne pogoje izvajanja programa ter način opravljanja detektivskega izpita
in 
-       
vsebino in trajanje obdobnega usposabljanja.
II. OBLIKA, CENA IN VSEBINA CERTIFIKATA O LICENCI IN
DETEKTIVSKE IZKAZNICE
2. člen
(certifikat o licenci)
(1) Certifikat o licenci (v nadaljnjem besedilu: certifikat)
je izdelan z zaščitnimi elementi, pravokotne oblike standardnega formata A4
(210 x 297 mm). Osnovna barva je bela z barvnim vzorcem v ozadju različnih
barv, z leve strani certifikata je čez celotni list na modro-sivi podlagi bel
napis »licenca št.«, ki mu sledi številka vsakokratne licence. 
(2) Grafična oblika certifikata iz tega člena je določena v
prilogi 1, ki je sestavni del tega pravilnika in je objavljena skupaj z njim. 
(3) V glavi obrazca so podatki o izdajatelju certifikata in
pravna podlaga za izdajo. Osrednji del obrazca vsebuje naziv »CERTIFIKAT O
LICENCI«, podatke o detektivu, ki zajemajo osebno ime imetnika licence, sedež
opravljanja detektivske dejavnosti, številko licence in kraj in datum izdaje
certifikata. V spodnjem delu obrazca je na sredini lista barvni logotip
Detektivske zbornice Republike Slovenije (v nadaljnjem besedilu: pristojni
organ), ki je certifikat izdala, desno od logotipa je prostor za žig in podpis
pooblaščene osebe pristojnega organa. 
(4) Minister s cenikom določi ceno certifikata, ceno
detektivske izkaznice, tarifo za usposabljanje in izpopolnjevanje detektiva ter
detektivskega izpita.
3. člen
(detektivska izkaznica)
(1) Detektivska izkaznica je sestavljena iz detektivske
izkaznice in detektivske značke, ki se hranita v usnjenem ovitku. Usnjen ovitek
je črne barve in pregiben. Velikost prepognjenega ovitka je 110 x 75 mm. Na
sprednji strani ovitka je v slepem tisku vtisnjen logotip pristojnega organa,
ki je izkaznico izdal. Na notranji levi strani ovitka je vstavljena detektivska
značka, na desni strani pa detektivska izkaznica. 
(2) Detektivska izkaznica se izda na obrazcu iz primernega
materiala, velikosti 86 x 54 mm. 
(3) Na prednji strani izkaznice v levem zgornjem kotu je
napis pristojnega organa, ki je izkaznico izdal, desno v nadaljevanju je napis
»Detektivska izkaznica« z logotipom pristojnega organa. V levem spodnjem kotu
je prostor za fotografijo v velikosti 35 x 25 mm v barvni tehniki, desno od
fotografije so identifikacijski podatki imetnika detektivske izkaznice:
številka licence, osebno ime, EMŠO imetnika in datum izdaje, v spodnjem desnem
kotu je podpis pooblaščene osebe pristojnega organa. 
(4) Osnovna barva detektivske izkaznice je modro bela z
barvnim vzorcem v ozadju, besede so napisane v črni barvi. 
(5) Na zadnji strani detektivske izkaznice so navedena
upravičenja iz 27. člena zakona, ki jih ima pri opravljanju detektivske
dejavnosti detektiv. 
(6) Grafična oblika obrazca detektivske izkaznice iz tega
člena je določena v prilogi 2, ki je sestavni del tega pravilnika in je
objavljena skupaj z njim.
4. člen
(detektivska značka)
(1) Detektivska značka je pozlačena medeninasta gravura
ležeče ovalne oblike velikosti 57 x 43 mm. V osrednjem delu je vtisnjen logotip
z ovalnim napisom pristojnega organa. Meje Slovenije so bele barve, spodaj
desno pa sta dve polji pajkove mreže obarvani modro oziroma rdeče, kar skupaj
tvori slovensko trobojnico. 
(2) Na spodnjem delu detektivske značke je z velikimi
tiskanimi črkami, v ovalu napis »DETEKTIV«. Napis je črne barve. V desnem delu
značke pa je vgravirana številka izdane licence. 
(3) Grafična oblika detektivske značke iz tega člena je
določena v prilogi 3, ki je sestavni del tega pravilnika in je objavljena
skupaj z njim.
5. člen
(zamenjava certifikata ali detektivske izkaznice)
(1) Certifikat ali detektivsko izkaznico se na stroške
prosilca zamenja: 
-       
če sta poškodovana oziroma obrabljena ali če iz kakšnega drugega razloga
nista več uporabna; 
-       
če imetnik spremeni sedež ali osebno ime ali 
-       
če se spremenijo drugi podatki uradne listine. 
(2) V primeru pogrešitve, izgube ali tatvine se na stroške
prosilca izda nov certifikat oziroma nova detektivska izkaznica. 
(3) Imetnik mora v primerih iz prejšnjega odstavka tako
dejstvo nemudoma naznaniti pristojnemu organu, ki je certifikat izdal, in v
naznanitvi navesti podrobne podatke o okoliščinah iz prejšnjega odstavka.
Pristojni organ na spletni strani objavi osebno ime detektiva, številko licence
oziroma detektivske izkaznice, ki je bila pogrešana, izgubljena ali ukradena. 
(4) Zaradi vpisa v uradno evidenco pristojni organ ob
naznanitvi izgube ali tatvine izda prosilcu potrdilo.
III. VLOGA ZA PRIDOBITEV LICENCE IN DETEKTIVSKE IZKAZNICE
6. člen
(vloga za podelitev licence in detektivske izkaznice)
(1) Pristojni organ licenco in detektivsko izkaznico podeli
na podlagi prosilčeve vloge, če izpolnjuje z zakonom določene pogoje in sicer
na prosilčeve stroške. 
(2) Vloga za podelitev licence in detektivske izkaznice se
vloži pri pristojnemu organu in mora vsebovati: 
-       
osebno ime; 
-       
rojstne podatke (datum in kraj rojstva); 
-       
državljanstvo; 
-       
podatke o stalnem in začasnem prebivališču; 
-       
EMŠO; 
-       
dokazilo, da ima najmanj izobrazbo, pridobljeno po visokošolskem
strokovnem programu prve stopnje ali enakovredno izobrazbo v tujini, priznano v
skladu z zakonom, ki ureja priznavanje in vrednotenje izobraževanja; 
-       
dokazilo o opravljenem detektivskem izpitu; 
-       
dokazilo, da v zadnjih dveh letih ni opravljal nalog policista,
pooblaščene uradne osebe v Slovenski obveščevalno-varnostni agenciji ali
Obveščevalno-varnostni službi ministrstva, pristojnega za obrambo; 
-       
dokazila o plačilu predpisane upravne takse v skladu z zakonom, ki ureja
upravne takse; 
-       
naziv pravne osebe ali osebno ime fizične osebe – pooblaščenca oziroma
zastopnika, če želi, da v njegovem imenu ureja vse postopke v zvezi s
podelitvijo licence, kot tudi v primeru prekinitve postopka ali umika vloge in 
-       
lastnoročni podpis prosilca. 
(3) K vlogi za podelitev licence in detektivske izkaznice
mora prosilec poleg dokazil, navedenih v prejšnjem odstavku, predložiti tudi
fotografijo, ki kaže njegovo pravo podobo in ni retuširana. Prosilec mora biti
fotografiran od spredaj z odkritim čelom in obrazom, brez pokrivala.
Fotografija mora biti izdelana na belem tankem sijajnem papirju, velikosti 35 x
25 mm v barvni tehniki. Fotografija ne sme biti izdelana z napravo za
samopostrežno fotografiranje. 
(4) Pristojni organ preveri izpolnjevanje pogojev in vlogo
prosilca posreduje ministrstvu v varnostno preverjanje. 
(5) Ministrstvo ugotovitve varnostnega preverjanja zabeleži
na vlogi in v skladu z zakonom, ki ureja varstvo osebnih podatkov, pridobi tudi
osebne podatke o vpisu v ali iz kazenske evidence ali evidenc, ki se vodijo na
podlagi zakona, ki ureja prekrške. Vlogo vrne pristojnemu organu v nadaljnje
reševanje. 
(6) Izpolnjevanje pogojev iz šeste, sedme in osme alineje
drugega odstavka tega člena na podlagi vloge preveri pristojni organ sam.
IV. STROKOVNO USPOSABLJANJE IN IZPOPOLNJEVANJE TER
DETEKTIVSKI IZPIT
7. člen
(strokovno usposabljanje in izpopolnjevanje)
(1) Strokovno usposabljanje in izpopolnjevanje po tem
pravilniku pomeni: 
-       
strokovno usposabljanje in izpopolnjevanje kandidata za detektiva, 
-       
obdobno usposabljanje vseh detektivov. 
(2) S strokovnim usposabljanjem in izpopolnjevanjem kandidat
za detektiva (v nadaljnjem besedilu: kandidat) osvoji potrebna strokovna znanja
in spretnosti in se pripravi na detektivski izpit.
8. člen
(izvajalec strokovnega usposabljanja in izpopolnjevanja)
(1) Program strokovnega usposabljanja in izpopolnjevanja
kandidatov (v nadaljnjem besedilu: program) izvaja izvajalec strokovnega
usposabljanja in izpopolnjevanja (v nadaljnjem besedilu: izvajalec), ki mu je
ministrstvo na podlagi izpolnjevanja pogojev, ki jih določa zakon, z odločbo
podelilo javno pooblastilo. 
(2) Za organizacijo in izvedbo strokovnega usposabljanja in
izpopolnjevanja je odgovoren izvajalec. 
(3) Izvajalec mora imeti: 
-       
za teoretične vsebine najmanj visoko strokovno izobrazbo prve stopnje in
pet let delovnih izkušenj s posameznega strokovnega področja; 
-       
za praktične vsebine najmanj višjo strokovno izobrazbo in pet let
delovnih izkušenj s posameznega strokovnega področja.
9. člen
(program)
(1) S programom se določi podrobnejša vsebina, trajanje
usposabljanja in izpopolnjevanja, število točk za izračun cene za izvedbo
programa, kadrovski in materialni pogoji, zahtevane spretnosti in znanja
detektiva ter podrobne vsebine programskih sklopov. 
(2) Program zajema naslednje programske sklope: 
-       
pravna ureditev detektivske dejavnosti; 
-       
opravljanje detektivske dejavnosti; 
-       
kriminalistika; 
-       
kazniva dejanja, prekrški in druga pravna ureditev; 
-       
osnove pravosodnega sistema, javne uprave in upravnega postopka; 
-       
etika, človekove pravice in komunikacijske veščine. 
(3) Program je določen v prilogi 4, ki je sestavni del tega
pravilnika in je objavljen skupaj z njim. 
(4) Program se objavi na spletnih straneh pristojnega organa
in izvajalca. Izvajalec objavi na svojih spletnih straneh tudi pregled temeljne
in dodatne literature ter drugih virov, potrebnih za pridobitev strokovne
usposobljenosti.
10. člen
(prijava na strokovno usposabljanje in izpopolnjevanje)
(1) Izvajalec in pristojni organ objavita termine za
strokovno usposabljanje in izpopolnjevanje na svojih spletnih straneh najmanj
šestdeset dni pred datumom, določenim za začetek strokovnega usposabljanja in
izpopolnjevanja. 
(2) Izvajalec zagotovi, da se kandidat na strokovno
usposabljanje in izpopolnjevanje poleg pisne prijave lahko prijavi tudi po
elektronski pošti na elektronski naslov izvajalca. 
(3) Kandidat vloži prijavo najmanj osem dni pred datumom,
določenim za začetek strokovnega usposabljanja. 
(4) Prijava kandidata se vloži kot vloga, ki vsebuje osebno
ime kandidata, datum in kraj rojstva, EMŠO, stalni ali začasni naslov
prebivališča (ulica s hišno številko, poštna številka in kraj), stopnjo in smer
izobrazbe, izjavo za pristop k detektivskemu izpitu ter podpis kandidata. 
(5) Izvajalec razporedi kandidata na strokovno usposabljanje
in izpopolnjevanje ter ga obvesti o datumu, uri, kraju ter trajanju
usposabljanja in izpopolnjevanja. 
(6) Stroške strokovnega usposabljanja in izpopolnjevanja
plača kandidat.
11. člen
(pogoji ter postopek prijave na detektivski izpit)
(1) Pristop k detektivskemu izpitu kandidat potrdi hkrati z
vlogo na prijavo k strokovnemu usposabljanju in izpopolnjevanju. Vloge, na
katerih je prijava k detektivskemu izpitu, izvajalec pošlje pristojnemu organu.
(2) K detektivskemu izpitu se povabi vse prijavljene
kandidate, ki so v celoti opravili strokovno usposabljanje in izobraževanje in
so vlogo za pristop k detektivskemu izpitu oddali najmanj 15 dni pred
razpisanim rokom izpita. Udeležba na strokovnem usposabljanju in
izpopolnjevanju se ugotovi na podlagi seznama prisotnosti, ki ga izvajalec
pošlje pristojnemu organu. 
(3) Izvajalec ter pristojni organ na svojih spletnih straneh
vsaj 30 dni pred izvedbo detektivskega izpita razpišeta rok za opravljanje
izpita. 
(4) Pred pristopom k detektivskemu izpitu mora kandidat
poravnati vse finančne obveznosti, ki so nastale zaradi strokovnega
usposabljanja in izpopolnjevanja ter detektivskega izpita. 
(5) Pristojni organ mora vsaj enkrat letno določiti rok za
izvedbo detektivska izpita.
12. člen
(komisija za opravljanje detektivskega izpita)
(1) Strokovno znanje kandidata na detektivskem izpitu po tem
pravilniku ocenjuje komisija za detektivski izpit (v nadaljnjem besedilu:
komisija), v katero sta imenovana dva člana ministrstva in dva člana
pristojnega organa. 
(2) Minister, pristojen za notranje zadeve, določi listo
članov komisij ministrstva za dobo štirih let, z možnostjo podaljšanja. 
(3) Pristojni organ za vsak detektivski izpit določi
predsednika in člane komisije s sklepom. 
(4) Kot član komisije ali predsednik komisije ne sme
sodelovati oseba,: 
-       
ki je v času preverjanja kandidatov delodajalec, 
-       
ki je v času preverjanja kandidatov sodelavec, 
-       
ki je v sorodu s kandidatom v ravni vrsti ali stranski vrsti do tretjega
kolena ali njegov zakonec ali zunaj zakonski partner, 
-       
zoper katero so podane druge okoliščine, ki vzbujajo dvom o njeni
nepristranskosti. 
(5) V komisiji ne smeta biti več kot dva člana, ki sta
izvajala program strokovnega usposabljanja in izpopolnjevanja oziroma
pripravljala kandidata na detektivski izpit. 
(6) Članom komisij za izvedbo detektivskega izpita pripada za
vsakega kandidata plačilo za delo in povrnitev stroškov, povezanih z delom v
komisiji, določeno s cenikom, ki ga določi minister, pristojen za notranje
zadeve.
13. člen
(način opravljanja detektivskega izpita)
(1) Usposobljenost kandidata se preveri z detektivskim
izpitom, ki obsega pisni in ustni preizkus usposobljenosti in zajema vprašanja
s področij, ki so določena s programom. 
(2) Pisni del detektivskega izpita traja 60 minut, celoten
detektivski izpit pa največ 180 minut. Pisni del detektivskega izpita se opravi
na podlagi testa, ki ga pripravi pristojni organ, in ga pregleda in oceni
komisija pred ustnim delom detektivskega izpita. Kandidat, ki pri pisnem delu
ni dosegel sedemdeset odstotkov zahtevanega znanja, lahko kljub temu pristopi k
ustnemu delu detektivskega izpita. 
(3) Celoten detektivski izpit je ocenjen z oceno »uspešno«,
če je kandidat v pisnem in ustnem delu skupaj dosegel več kot šestdeset
odstotkov zahtevanega znanja iz vsebinskih sklopov, zajetih s programom. Merila
preverjanja, ocenjevanja in delež izpitnih vprašanj so določeni s programom. 
(4) Pred pričetkom detektivskega izpita član komisije ugotovi
istovetnost kandidata ter ga seznani s postopkom in merili preverjanja.
14. člen
(evidentiranje postopka detektivskega izpita, ocenjevanje in
izdajanje potrdil)
(1) Administrativno-tehnična in strokovna dela za komisijo
opravlja pristojni organ. 
(2) Komisija o vsakem kandidatu sestavi zapisnik, v katerem
navede: 
-       
vprašanja, ki so bila kandidatu postavljena; 
-       
ocene znanja kandidata, sprejete na podlagi meril ocenjevanja. 
(3) Kandidatu, ki je uspešno opravil detektivski izpit,
predsednik komisije izda potrdilo. 
(4) Kopijo potrdila predsednik komisije izroči pristojnemu organu.
15. člen
(odstop od detektivskega izpita)
(1) Če kandidat ne pristopi k detektivskemu izpitu v roku, ki
je določen s povabilom, izostanka pa ne opraviči, ali če od detektivskega
izpita odstopi potem, ko je že pristopil, se šteje, kot da detektivskega izpita
ni uspešno opravil. 
(2) Kandidat, ki ni pristopil k detektivskemu izpitu iz
opravičenih razlogov, lahko detektivski izpit opravlja v enem od naslednjih
izpitnih rokov kot prvi izpit, če je z obrazloženo pisno izjavo odstop od
detektivskega izpita opravičil najmanj osem dni pred dnem, ki je določen za
detektivski izpit. 
(3) Opravičljivi razlogi iz prejšnjega odstavka so: 
-       
bolezen ali poškodba, ki kandidatu onemogoči pripravo na detektivski
izpit ali pristop k detektivskemu izpitu; 
-       
bolezen ožjega družinskega člana, ki kandidatu onemogoči pripravo na
detektivski izpit ali pristop k detektivskemu izpitu; 
-       
smrt v ožji družini; 
-       
drugi objektivni razlogi, zaradi katerih se kandidat ni mogel pripraviti
na detektivski izpit ali mu je bil onemogočen pristop k detektivskemu izpitu. 
(4) O utemeljenosti razlogov iz prejšnjega odstavka odloča
pristojni organ s sklepom. Pred odločitvijo o utemeljenosti razlogov za odstop
od detektivskega izpita lahko pristojni organ od kandidata zahteva dodatna
pojasnila in dokazila. 
(5) Pristojni organ lahko izjemoma opraviči odstop od
detektivskega izpita tudi v primeru, ko kandidat pisno izjavo iz drugega
odstavka tega člena poda prepozno, če je zato podan utemeljen objektiven razlog
in je kandidat izjavo iz drugega odstavka tega člena sporočil pristojnemu
organu najkasneje do dne in ure, ki sta predvidena za opravljanje detektivskega
izpita, oziroma takoj, ko je to mogoče, in če je iz vloge razvidno, da so
razlogi za odstop nastopili po izteku roka iz drugega odstavka tega člena.
16. člen
(ugovor kandidata)
(1) Kandidat, ki je bil neuspešen pri detektivskemu izpitu,
ima pravico do ugovora v treh dneh po opravljenem ustnem delu detektivskega
izpita. Ugovor predloži pristojnemu organu pisno ali v elektronski obliki. 
(2) Pristojni organ v pritožbenem postopku lahko s sklepom: 
-       
zavrne kandidatovo pritožbo kot neutemeljeno; 
-       
odloči, da se ugovor preveri s poročevalcem, ki ga določi pristojni
organ. 
(3) Poročevalec v roku treh dni po prejemu ugovora: 
-       
pregleda dokumentacijo, ki se nanaša na celoten detektivski izpit; 
-       
pridobi mnenje predsednika komisije. 
(4) Če poročevalec ugotovi, da je ugovor utemeljen, pristojni
organ imenuje komisijo, ki določi datum ponovnega opravljanja detektivskega
izpita. Detektivski izpit se lahko ponovi najprej 15 dni in najkasneje 30 dni
po izpitnem roku. V komisijo za ponoven preizkus znanja ne smejo biti imenovani
predsednik ali člani, ki so znanje kandidata ocenili neuspešno.
17. člen
(stroški detektivskega izpita)
Če kandidat ne pristopi k opravljanju detektivskega izpita iz
razlogov, ki niso opravičljivi po 15. členu tega pravilnika, ali detektivskega
izpita ne opravi, mora pred opravljanjem detektivskega izpita ponovno plačati
stroške v skladu z veljavnim cenikom.
18. člen
(evidenca strokovnega usposabljanja in izpopolnjevanja)
Izvajalci vodijo evidence strokovnega usposabljanja in
izpopolnjevanja, za kar se smiselno uporabljajo določbe predpisov, ki urejajo
izobraževanje odraslih.
19. člen
(obdobno usposabljanje)
(1) Z obdobnim usposabljanjem detektiv poglobi, razširi in
pridobi strokovna znanja ter spremlja strokovni razvoj in novosti na področju
detektivske dejavnosti. 
(2) Za prijavo, organizacijo, izvedbo in stroške obdobnega
usposabljanja se smiselno uporabljajo določbe tega pravilnika, ki urejajo
strokovno usposabljanje in izpopolnjevanje. 
(3) Program obdobnega usposabljanja pripravi, organizira in
izvaja pristojni organ in ga prilagodi potrebam za delo detektivov. 
(4) Predvideni program obdobnega usposabljanja pristojni
organ objavi na spletni strani najmanj sedem dni pred obdobnim usposabljanjem.
VI. PREHODNE IN KONČNE DOLOČBE
20. člen
(prehodne določbe)
(1) Pristojni organ v roku petih mesecev od uveljavitve tega
pravilnika podeli nove certifikate, usklajene s tem pravilnikom, vsem imetnikom
detektivskih licenc. 
(2) Pristojni organ obstoječe detektivske izkaznice, ki so
bile izdane na podlagi Pravilnika o detektivski izkaznici (Uradni list RS, št.
10/04), v roku, ki ga določa zakon, uskladi z določbami tega pravilnika.
21. člen
(prenehanje veljavnosti)
Z dnem uveljavitve tega pravilnika, prenehajo veljati
Pravilnik o detektivski izkaznici (Uradni list RS, št. 10/04), Pravilnik o
programu in postopku preizkusa znanja kandidatov za pridobitev licence za
opravljanje detektivske dejavnosti (Uradni list RS, št. 79/99), Pravilnik o
ravnanju z osebnimi podatki in o načinu varovanja osebnih podatkov pri
opravljanju detektivske dejavnosti (Uradni list RS, št. 52/03 in 25/08),
Pravilnik o inšpekcijskem nadzoru na področju detektivske dejavnosti, službeni
izkaznici inšpektorja za zasebno varstvo in o postopku za njeno izdajo (Uradni
list RS, št. 52/03), Pravilnik o pogojih za pridobitev in odvzem licence za
opravljanje detektivske dejavnosti, o postopku pridobitve in odvzema licence in
o načinu vodenja evidence o izdanih in odvzetih licencah (Uradni list RS, št.
79/99).
22. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-267/2011/26
Ljubljana, dne 19. oktobra 2011
EVA 2011-1711-0027
v funkciji ministra za notranje zadeve 
Aleš Zalar l.r. 
Minister

Priloga
1: Vzorec certifikata o licenci za detektiva
Priloga
2: Grafična oblika obrazca detektivske izkaznice
Priloga
3: Grafična oblika detektivske značke
Priloga
4: Program strokovnega usposabljanja kandidatov za detektive