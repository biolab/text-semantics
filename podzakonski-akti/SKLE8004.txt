I. SPLOŠNE DOLOČBE
1. člen
Ta sklep določa pravila, postopke in nadomestila za zamenjavo
okrnjenih ali poškodovanih pristnih eurobankovcev, ki veljajo za zakonito
plačilno sredstvo.
2. člen
Posamezni izrazi, uporabljeni v tem sklepu, imajo za potrebe
izvajanja tega sklepa naslednji pomen:
-       
okrnjeni ali poškodovani pristni eurobankovci – so pristni
eurobankovci, ki so delno ožgani, odrezani, prepereli, obarvani s protiropnimi
napravami, kontaminirani (npr. s kemičnimi sredstvi), impregnirani, umazani s
črnilom ali kako drugače poškodovani ali okrnjeni,
-       
profesionalni uporabniki eurobankovcev – so banke, hranilnice in
ustanove, kot jih definira prvi odstavek 6. člena Uredbe Sveta (ES) št.
1338/2001 z dne 28. junija 2001 o določitvi ukrepov, potrebnih za zaščito eura
pred ponarejanjem, spremenjena z Uredbo Sveta (ES) št. 44/2009 z dne 18.
decembra 2008 o spremembi Uredbe (ES) št. 1338/2001 o določitvi ukrepov,
potrebnih za zaščito eura pred ponarejanjem.
II. PRAVILA IN POGOJI TER POSTOPEK ZAMENJAVE
3. člen
Za zamenjavo okrnjenih ali poškodovanih pristnih
eurobankovcev v skladu s tem sklepom je pristojna Banka Slovenije. 
Banka Slovenije zamenja okrnjene ali poškodovane pristne eurobankovce
na zahtevo prosilca in pod pogoji iz tega sklepa.
Profesionalni uporabniki eurobankovcev posredujejo Banki Slovenije
v zamenjavo okrnjene ali poškodovane eurobankovce ločeno od ostalih
eurobankovcev.
4. člen
Okrnjene ali poškodovane eurobankovce mora prosilec Banki
Slovenije predložiti v zapečateni kuverti, skupaj s podpisano vlogo, v kateri
navede specifikacijo okrnjenih ali poškodovanih eurobankovcev (količina in
vrednost) ter pisno obrazložitev, kako je bil eurobankovec okrnjen ali
poškodovan oziroma, kje se nahajajo manjkajoči deli eurobankovca, in priloži
druga dokazila v skladu s tem sklepom. Prosilec navede tudi naslov za
obveščanje po tem sklepu.
Ne glede na prejšnji odstavek lahko prosilec okrnjene ali
poškodovane eurobankovce, ki jih želi zamenjati, Banki Slovenije predloži
osebno na blagajni brez vloge in pisne obrazložitve, če predloži več kot 50%
pristnega eurobankovca, in so hkrati izpolnjeni pogoji iz prve oziroma druge
alinee drugega odstavka 5. člena tega sklepa.
V primeru, da prosilec za vložitev zahteve za zamenjavo eurobankovcev
pooblasti drugo osebo, je ta dolžna poleg zahtev iz tega sklepa priložiti še
pisno pooblastilo zakonitega lastnika teh eurobankovcev, in kopijo osebnega
dokumenta, iz katerega je razvidna identiteta slednjega.
5. člen
Kolikor so izpolnjeni vsi pogoji iz tega sklepa, Banka Slovenije
zamenja okrnjene ali poškodovane pristne eurobankovce, ki so zakonito plačilno
sredstvo, v primeru:
-       
ko je predloženega več kot 50% eurobankovca, ali
-       
ko je predloženega 50% ali manj eurobankovca, če prosilec dokaže, da je
bil manjkajoči del eurobankovca uničen.
Poleg pogojev iz prejšnjega odstavka mora prosilec izpolniti še
naslednje pogoje:
-       
v primeru dvoma, da je prosilec zakoniti lastnik eurobankovca, ali da je
eurobankovec pristen, mora prosilec predložiti dokazilo o svoji identiteti,
-       
v primeru, da je predloženi eurobankovec s črnilom popackan, umazan,
kontaminiran ali impregniran, je prosilec dolžan predložiti še pisno pojasnilo
o vrsti madeža, kontaminacije ali impregnacije,
-       
v primeru, da so bili eurobankovci obarvani zaradi sprožitve protiropne
naprave in jih v zamenjavo predloži profesionalni uporabnik eurobankovcev, mora
slednji predložiti še pisno izjavo o vzroku in vrsti obarvanja,
-       
v primeru, da so bili eurobankovci okrnjeni ali poškodovani zaradi
sprožitve protiropne naprave, jih je treba predložiti v pakiranjih po 100
eurobankovcev, če količina predloženih eurobankovcev zadostuje za takšno
pakiranje. 
6. člen
Ob prevzemu poškodovanih ali okrnjenih eurobankovcev Banka
Slovenije izda prosilcu potrdilo o prevzemu.
7. člen
Banka Slovenije zamenjavo eurobankovcev zavrne in
eurobankovce zadrži, če ve ali ima zadosten razlog za sum, da so bili predloženi
eurobankovci namerno okrnjeni ali poškodovani, razen, če prosilec dokaže, da je
bil v dobri veri. Eurobankovci, ki so okrnjeni ali poškodovani v manjšem
obsegu, npr. če vsebujejo komentarje, številke ali krajše stavke, se praviloma
ne štejejo za namerno okrnjene ali poškodovane eurobankovce po tem sklepu.
Kadar Banka Slovenije ugotovi ali pridobi zadosten razlog za
sum, da je bilo storjeno kaznivo dejanje, zavrne zamenjavo okrnjenih ali
poškodovanih eurobankovcev in jih s potrdilom o prejemu zadrži kot dokaz ter
predloži pristojnim organom za potrebe preiskave kaznivega dejanja.
III. STROKOVNA KOMISIJA
8. člen
Banka Slovenije za namen izvajanja tega sklepa ustanovi posebno
strokovno komisijo, ki je v primerih iz druge alinee prvega odstavka 5. člena pristojna
za podajo mnenja o tem ali predloženi okrnjeni ali poškodovani eurobankovec
izpolnjuje pogoje za zamenjavo v skladu s tem sklepom.
Poleg tega je strokovna komisija pristojna za podajo mnenja tudi
v primeru suma pristnosti okrnjenega ali poškodovanega eurobankovca.
O izpolnjevanju pogojev za zamenjavo okrnjenih ali
poškodovanih eurobankovcev odloči strokovna komisija Banke Slovenije najkasneje
v roku 30 dni od prejema eurobankovcev in o tem pisno obvesti prosilca.
IV. NADOMESTILO ZA ZAMENJAVO
9. člen
Banka Slovenije profesionalnim uporabnikom eurobankovcev zaračuna
nadomestilo za zamenjavo eurobankovcev, ki veljajo za zakonito plačilno
sredstvo, če so bili ti okrnjeni ali poškodovani zaradi sprožitve protiropne
naprave, razen če se iz tega naslova zamenja manj kot 100 eurobankovcev.
Nadomestilo se zaračuna za vse zamenjane eurobankovce.
Nadomestilo se ne zaračuna za eurobankovce, ki so bili okrnjeni
ali poškodovani zaradi poskusa ali dejanskega ropa ali tatvine.
Višina nadomestila je določena v sklepu, ki določa tarifo za
zaračunavanje nadomestil za storitve Banke Slovenije.
V. KONČNA DOLOČBA
10. člen
Ta sklep začne veljati naslednji dan po objavi v Uradnem listu
Republike Slovenije.
Z dnem uveljavitve tega sklepa prenehata veljati Sklep o
zamenjavi obrabljenih in poškodovanih bankovcev in poškodovanih kovancev
(Uradni list RS, št. 81/02), razen v delu, ki se nanaša na kovance, in Navodilo
o zamenjavi obarvanih bankovcev (Uradni list RS, št. 78/99).
Ljubljana, dne 17. februarja
2009
Predsednik
Sveta Banke Slovenije
dr. Marko Kranjec l.r.