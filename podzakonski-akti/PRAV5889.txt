1. člen
(področje urejanja)
(1) Ta pravilnik v skladu z Direktivo Evropskega parlamenta
in Sveta 98/34/ES z dne 22. junija 1998 o določitvi postopka za zbiranje
informacij na področju tehničnih standardov in tehničnih predpisov (UL L št.
204 z dne 21. 7. 1998, str 37, z vsemi spremembami) določa minimalne tehnične
zahteve, ki jih morajo izpolnjevati stanovanjske stavbe za posebne namene, v
katerih so bivalne enote, namenjene začasnemu reševanju stanovanjskih potreb
socialno ogroženih oseb (v nadaljnjem besedilu: bivalne enote). 
(2) Določbe tega pravilnika se uporabljajo tudi pri
rekonstrukcijah stavb in spremembah namembnosti stavb v stanovanjske stavbe za
posebne namene ali delov stavb v bivalne enote, če so dane tehnične možnosti za
njihovo izvedbo. Pri rekonstrukcijah stavb, ki so zavarovane v skladu s
predpisi o kulturni dediščini, se lahko odstopi od zahtev, predpisanih s tem
pravilnikom, če bi bile zahteve tega pravilnika v izrecnem nasprotju s predpisi
o kulturni dediščini in če odstopanje ni takšno, da bi bila zaradi njega
ogrožena varnost objekta, življenje in zdravje ljudi, promet, sosednji objekti
ali okolica.
2. člen
(bivalna enota)
(1) Bivalna enota po tem pravilniku je grajen ali premičen
prostor ali skupina prostorov, namenjena začasnemu reševanju stanovanjskih
potreb socialno ogroženih oseb. 
(2) Bivalne enote se glede na namen in način uporabe
razvrščajo na: 
-    
bivalne enote s sanitarijami in mini kuhinjo, 
-    
bivalne enote s souporabo sanitarij ali s souporabo kuhinje, 
-    
bivalne enote s souporabo sanitarij in s souporabo kuhinje. 
(3) V grajeni bivalni enoti je treba na prvo ležišče
predvideti najmanj 6 m2 površine, na vsako nadaljnje ležišče pa
najmanj 4 m2. V to površino se ne šteje površina prostorov za osebno
higieno. Ta zahteva ne velja za premične bivalne enote.
3. člen
(splošne zahteve)
(1) Svetla višina prostorov grajene bivalne enote, mora biti
vsaj na dveh tretjinah tlorisa prostora najmanj 2,2 m. 
(2) Prostori, namenjeni bivanju, spanju in uživanju hrane,
morajo imeti napeljavo za oskrbo z električno energijo in zagotovljeno možnost
ogrevanja. Prostori ali deli prostorov, namenjeni pripravljanju hrane in osebni
higieni, morajo imeti tudi napeljavo in naprave za oskrbo s pitno hladno vodo,
možnost priprave tople vode ter priključek na odvod odpadne vode. 
(3) Vsaj tisti del bivalne enote, ki je namenjen bivanju,
mora biti naravno osvetljen. 
(4) Glede varnosti uporabe hodnikov, podestov, stopniščnih
ram, balkonov, lož, teras in oken se v stavbah z grajenimi bivalnimi enotami
smiselno uporabljajo določbe predpisa, ki ureja minimalne tehnične zahteve za
graditev stanovanjskih stavb in stanovanj.
4. člen
(bivalne enote s sanitarijami in mini kuhinjo)
(1) Sanitarije morajo biti ločene od ostalih prostorov. V
njih morajo biti nameščeni najmanj umivalnik in prha z vodovodnima armaturama
ter stranišče s splakovalnikom. 
(2) Mini kuhinja mora omogočati namestitev kuhinjskega bloka
z merama 100 cm x 60 cm ali štedilnika, hladilnika, pomivalnega korita z
vodovodno armaturo s standardnimi merami. 
(3) V vsaki bivalni enoti mora biti zagotovljena možnost
priključitve pralnega stroja.
5. člen
(bivalne enote s souporabo sanitarij in kuhinje)
(1) V sanitarijah, namenjenih souporabi, morajo biti za
vsakih pet uporabnikov bivalnih enot nameščeni najmanj po en umivalnik in prha
z vodovodno armaturo ter stranišče s splakovalnikom. Stranišča in prhe morajo
biti od drugih prostorov ali delov prostorov v souporabi fizično ločeni. 
(2) V kuhinji, namenjeni souporabi, mora biti vgrajena
najmanj naslednja oprema: štedilnik, hladilnik, pomivalno korito, shrambna
omara, delovno-odlagalna površina ter najmanj ena jedilna miza s sedišči. 
(3) V vsaj enem od prostorov v souporabi mora biti
zagotovljena možnost priključitve pralnega stroja.
6. člen
(bivalne enote s souporabo sanitarij ali s souporabo
kuhinje)
(1) Za sanitarije, namenjene souporabi, velja določba prvega
odstavka 4. člena tega pravilnika. 
(2) Za kuhinjo, namenjeno souporabi, velja določba drugega
odstavka prejšnjega člena. 
(3) Glede možnosti priključitve pralnega stroja velja določba
tretjega odstavka 5. člena tega pravilnika.
7. člen
(zahteve za projektiranje grajenih bivalnih enot)
Izpolnjevanje zahtev tega pravilnika mora biti razvidno iz
projekta za pridobitev gradbenega dovoljenja, če je v skladu s predpisi o
graditvi objektov takšen projekt potreben. Projekt za pridobitev gradbenega
dovoljenja mora za vsak tip bivalne enote vsebovati kotirano risbo z vrisano
opremo v merilu 1:100.
8. člen
(zahteve za premične bivalne enote)
Za začasno reševanje stanovanjskih potreb socialno ogroženih
oseb se lahko uporabijo samo tiste premične bivalne enote, ki imajo vse funkcije
bivalnih enot in ki so bile izdelane skladno s tehničnimi specifikacijami, ki
urejajo njihovo ustreznost in imajo izjavo o skladnosti.
9. člen
(nadzorstvo)
Nadzorstvo nad izvajanjem določb tega pravilnika izvajajo
gradbeni inšpektorji.
10. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 361-00-151/2002
Ljubljana, dne 5. oktobra 2004.
EVA 2004-2511-0123
mag. Janez Kopač l. r. 
Minister 
za okolje, prostor in energijo