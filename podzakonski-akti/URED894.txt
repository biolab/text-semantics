1. člen
Ta uredba določa delovna mesta v Ministrstvu za notranje
zadeve, Ministrstvu za obrambo, Ministrstvu za pravosodje - Upravi za
izvrševanje kazenskih sankcij in Slovenski obveščevalno-varnostni agenciji, na
katerih se za opravljanje nalog v polnem delovnem času šteje zavarovalna doba s
povečanjem.
2. člen
Delovna mesta, na katerih se v Ministrstvu za notranje zadeve
šteje zavarovalna doba s povečanjem, so delovna mesta, na katerih se naloge
opravljajo na terenu in so zaposleni na teh delovnih mestih izpostavljeni
vremenskim in drugim škodljivim vplivom ter na katerih je pri izvajanju nalog
posebej ogroženo njihovo zdravje in življenje. Ta delovna mesta so: 
-       
delovna mesta uniformiranih pooblaščenih uradnih oseb na policijskih
postajah, razen delovnih mest informacijskega, kadrovskega, finančnega,
materialnega in administrativnega značaja; 
-       
delovna mesta pooblaščenih uradnih oseb (policistov) na policijskih
upravah in v organizacijskih enotah ministrstva oziroma policije, razen
delovnih mest, na katerih delavci opravljajo pretežno notranje delo in pri
izvajanju nalog ni posebej ogroženo njihovo zdravje in življenje ter delovnih
mest informacijskega, kadrovskega, finančno-računovodskega in materialnega
značaja.
3. člen
Za posebno težka in zdravju škodljiva dela oziroma delovna
mesta, na katerih po določeni starosti delavci, ki opravljajo vojaško službo v
Ministrstvu za obrambo, ne morejo več uspešno delati, se štejejo: 
-       
delovna mesta vojakov, podčastnikov in častnikov v stalni sestavi
Slovenske vojske razen delovnih mest načelnika in namestnikov načelnika v GŠSV
ter poveljnikov in njihovih namestnikov operativnih poveljstev, delovnih mest
športnikov v športni enoti ter pomožnih ali vzdrževalnih del vključno
informacijskega, kadrovskega, finančno-računovodskega ali administrativnega
značaja, za katere je po formaciji določeno, da se ne štejejo za vojaško
službo; 
-       
(črtana); 
-       
delovna mesta v Obveščevalno-varnostni službi, za katera se šteje, da se
na njih opravlja vojaška služba, razen delovnih mest vodij sektorjev ter vodij
drugih organizacijskih enot enakega nivoja in drugih delovnih mest z višjim
statusom ter delovnih mest informacijskega, kadrovskega, finančnega in
administrativnega značaja; 
-       
delovna mesta na področju varstva pred naravnimi in drugimi nesrečami,
na katerih se opravlja delo pretežno na terenu, in delovna mesta, na katerih se
opravljajo dela z minsko-eksplozivnimi in drugimi nevarnimi snovmi.
4. člen
Delovna mesta, na katerih se v Ministrstvu za pravosodje -
Upravi za izvrševanje kazenskih sankcij šteje zavarovalna doba s povečanjem, so
delovna mesta v zavodih za prestajanje kazni zapora in v prevzgojnem domu, in
sicer: 
-       
delovna mesta pooblaščenih uradnih oseb, ki skrbijo za varnost,
zavarovanje, red in disciplino v zavodu, opravljajo stražarsko službo,
spremljajo zaprte osebe zunaj zavoda, nadzirajo zaprte osebe v gospodarskih
enotah in na zunanjih deloviščih, ter druga delovna mesta pooblaščenih uradnih
oseb, na katerih so delavci še posebej izpostavljeni delu z zaprtimi osebami; 
-       
delovna mesta, na katerih delavci delajo pretežno neposredno z zaprtimi
osebami in izvajajo program tretmaja in druge ukrepe, s katerimi se omogoča
psihosocialna prilagoditev zaprtih oseb, razen delovnih mest informacijskega,
kadrovskega, finančnega, materialnega in administrativnega značaja.
5. člen
Delovna mesta, na katerih se v Slovenski
obveščevalno-varnostni agenciji šteje zavarovalna doba s povečanjem, so delovna
mesta, na katerih se naloge opravljajo na terenu in so zaposleni na teh
delovnih mestih izpostavljeni vremenskim in drugim škodljivim vplivom ter na
katerih je pri izvajanju nalog posebej ogroženo njihovo zdravje in življenje.
Ta delovna mesta so: 
-       
delovna mesta, na katerih delavci tajno delujejo v varnostno nevarnih
strukturah in okoljih ali vodijo in usmerjajo sodelavsko mrežo v strukturah, ki
s svojo dejavnostjo ogrožajo ali bi lahko ogrozile nacionalno varnost države,
njeno ustavno ureditev ali druge interese države ali delujejo v posebnih
delovnih pogojih, razen delovnih mest vodij sektorjev, ter vodij drugih
organizacijskih enot enakega nivoja in drugih delovnih mest z višjim statusom,
ter delovnih mest informacijskega, kadrovskega, finančnega, materialnega in
administrativnega značaja. 
Delavcem agencije, ki zasedajo delovna mesta, na katerih se
ne šteje zavarovalna doba s povečanjem, zavarovalna doba s povečanjem pripada
za čas, ko so v skladu z zakonom začasno razporejeni na delovna mesta, na
katerih se šteje zavarovalna doba s povečanjem.
6. člen
Ne glede na določbe prejšnjih členov se za določitev
zavarovalne dobe s povečanjem uporabljajo splošni predpisi, če so ti za
delavce, ki ta dela opravljajo, ugodnejši.
7. člen
Delovna mesta, na katerih se v skladu s to uredbo šteje
zavarovalna doba s povečanjem, se določijo v aktih o notranji organizaciji in
sistemizaciji delovnih mest. 
Akti o notranji organizaciji in sistemizaciji delovnih mest
morajo biti usklajeni s to uredbo najkasneje v 30 dneh od njene uveljavitve.
8. člen
Delavcem, ki so razporejeni na delovna mesta, na katerih se
od uveljavitve aktov o notranji organizaciji in sistemizaciji delovnih mest iz
prejšnjega člena ne šteje več zavarovalna doba s povečanjem, morajo biti izdane
nove odločbe najkasneje v 15 dneh od uveljavitve akta o notranji organizaciji
in sistemizaciji delovnih mest iz prejšnjega člena.

Uredba o določitvi delovnih mest, na katerih
se šteje zavarovalna doba s povečanjem (Uradni list RS, št. 48/98) vsebuje naslednji končni določbi:
»9. člen
Z dnem uveljavitve te uredbe prenehata veljati: 
-       
odločba o štetju zavarovalne dobe s povečanjem delavcem na določenih
dolžnostih v kazensko-poboljševalnih zavodih in v vzgojnem poboljševalnem domu
ter o pravicah, ki jih imajo ti delavci po prvem odstavku 130. člena zakona o
izvrševanju kazenskih sankcij, št. 191-15/69 z dne 17. septembra 1975; 
-       
uredba o določitvi del na področju obrambe in zaščite, na katerih se
šteje zavarovalna doba s povečanjem, ter o načinu plačila prispevkov (Uradni
list RS, št. 57/92).
10. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembi in dopolnitvi uredbe o
določitvi delovnih mest, na katerih se šteje zavarovalna doba s povečanjem
(Uradni list RS, št. 61/99) vsebuje naslednjo končno določbo:
»2. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah uredbe o določitvi
delovnih mest, na katerih se šteje zavarovalna doba s povečanjem (Uradni list
RS, št. 110/99) vsebuje naslednjo končno določbo:
»3. člen
Ta uredba začne veljati naslednji dan po objavi v Uradnem
listu Republike Slovenije.«.