I. SPLOŠNI DOLOČBI
1. člen
(področje urejanja)
Ta pravilnik določa natančnejše pogoje in postopek za ugotavljanje
medsebojne zamenljivosti zdravil za uporabo v humani medicini ter način objave
seznama medsebojno zamenljivih zdravil (v nadaljnjem besedilu: seznam).
2. člen
(opredelitev izrazov)
Poleg definicij in izrazov, ki so opredeljeni v 6. členu
Zakona o zdravilih (Uradni list RS, št. 31/06 in 45/08; v nadaljnjem besedilu:
zakon) se v tem pravilniku uporabljajo tudi naslednji izrazi:
-       
bioekivalentni sta zdravili, ki vsebujeta isto učinkovino, če sta
farmacevtsko ekvivalentni ali sta farmacevtsko alternativni in sta njuni
biološki uporabnosti (hitrost in obseg) po aplikaciji enakega molarnega odmerka
v sprejemljivih in vnaprej določenih mejah, ki zagotavljajo primerljive
lastnosti teh dveh zdravil v pogojih in vivo, t.j. podobnost v smislu njune
varnosti in učinkovitosti. Bioekvivalenca je opredeljena v veljavnem besedilu
navodila Evropske agencije za zdravila »Guideline on the investigation of
bioequivalence« na spletni strani: http:// http://www.ema.europa.eu/ema/index.jsp?curl=pages/includes/document/document_detail.jsp?webContentId=WC500070039&murl=menus/document_library/document_library.jsp&mid=WC0b01ac058009a3dc;
-       
farmacevtsko ekvivalentni sta zdravili, če imata enako kakovostno in
količinsko sestavo učinkovin v isti farmacevtski obliki in ustrezata istim ali
primerljivim standardom. Farmacevtska ekvivalenca ne pomeni vedno, da sta
zdravili tudi bioekvivalentni, ker lahko razlike v pomožnih snoveh oziroma postopku
izdelave vodijo do hitrejšega ali počasnejšega raztapljanja oziroma absorpcije;
-       
farmacevtsko alternativna zdravila so zdravila, ki vsebujejo različne
soli, estre, etre, izomere, zmesi izomerov, komplekse ali derivate aktivnega
dela učinkovine, ali se razlikujejo v farmacevtski obliki ali jakosti.
II. NATANČNEJŠI POGOJI ZA UGOTAVLJANJE MEDSEBOJNE
ZAMENLJIVOSTI ZDRAVIL
3. člen
(pogoji za medsebojno zamenljivost zdravil)
Medsebojno zamenljiva zdravila so tista bioekivalentna, farmacevtsko
ekvivalentna in farmacevtsko alternativna zdravila za katera Javna agencija za
zdravila in medicinske pripomočke (v nadaljnjem besedilu: JAZMP) izda odločbo o
medsebojni zamenljivosti. JAZMP lahko izda odločbo o medsebojni zamenljivosti
zdravil kadar:
-       
je verjetnost nastanka klinično pomembnih razlik v učinkovitosti in
varnosti zdravil, ki imajo enako kakovostno in količinsko sestavo učinkovin ter
primerljivo farmacevtsko obliko, ustrezno majhna oziroma zanemarljiva;
-       
so predložena dokazila o skupnih ali primerljivih lastnostih teh zdravil
v skladu s pogoji, ki jih določata zakon in ta pravilnik;
-       
so pri obravnavi zdravil upoštevana sodobna spoznanja oziroma izsledki
sodobne biomedicinske znanosti in stroke;
-       
so upoštevane določbe dovoljenja za promet in
-       
imajo zdravila ugoden primerljiv farmakovigilančni profil oziroma
razmerje med koristjo in tveganjem.
4. člen
(zdravila, ki niso medsebojno zamenljiva)
Ne glede na določbo prejšnjega člena JAZMP odločbe o medsebojni
zamenljivosti zdravil ne sme izdati za:
-       
zdravila z ozkim terapevtskim oknom, za specifično terapevtsko področje
ali drugo posebno tveganje, ki bi nastalo zaradi medsebojnega zamenjevanja
zdravil;
-       
zdravila v farmacevtskih oblikah z različnimi načini prirejenega sproščanja,
med katerimi so ugotovljene pomembne razlike v lastnostih sproščanja
učinkovine;
-       
zdravila, ki imajo različne pripomočke za odmerjanje ali uporabo, zaradi
katerih so ugotovljene pomembne razlike, ki bi vplivale na izid zdravljenja,
ali
-       
zdravila za parenteralno uporabo in zdravila, ki delujejo ozko na mestu
uporabe in se pomembno razlikujejo v pomožnih snoveh (na primer: zdravila za
dermalno uporabo, zdravila za oko).
III. POSTOPEK ZA UGOTAVLJANJE MEDSEBOJNE ZAMENLJIVOSTI
ZDRAVIL
5. člen
(začetek postopka za ugotavljanje medsebojne zamenljivosti
zdravil)
(1) Postopek za ugotavljanje medsebojne zamenljivosti zdravil
lahko začne JAZMP:
-       
po uradni dolžnosti po pridobitvi ali spremembi dovoljenja za promet z
zdravilom ali po pridobitvi dovoljenja za promet po centraliziranem postopku,
ki so pri JAZMP pridobila podatke, potrebne za prihod na trg ali
-       
na predlog imetnika dovoljenja za promet z zdravilom, imetnika
dovoljenja za promet s paralelno uvoženim zdravilom oziroma imetnika
pozitivnega mnenja Evropske agencije za zdravila za paralelno distribucijo
zdravila (v nadaljnjem besedilu: predlog) ali
-       
na pobudo ministrstva, pristojnega za zdravje, razširjenega strokovnega
kolegija, za zdravila iz svoje pristojnosti in Zavod za zdravstveno zavarovanje
Slovenije.
(2) Pobudniki iz tretje alinee prejšnjega odstavka niso stranka
v postopku.
6. člen
(predlog in pobuda)
(1) Predlog mora vsebovati dokazila o izpolnjevanju pogojev iz
3. člena tega pravilnika.
(2) Pobuda mora vsebovati obrazložitev z navedbo javno dostopnih
podatkov iz neodvisne strokovne literature o izpolnjevanju pogojev iz 3. člena
tega pravilnika.
7. člen
(dokazila o izpolnjevanju pogojev)
(1) V postopku odločanja o medsebojni zamenljivosti zdravil
JAZMP upošteva:
-       
podatke iz dokumentacije o zdravilih,
-       
podatke iz uradnih evidenc o zdravilih,
-       
podatke iz evidenc in objav Evropske agencije za zdravila ali pristojnih
organov za zdravila držav članic Evropske unije,
-       
podatke o zdravilu, ki jih predloži imetnik dovoljenja za promet z
zdravilom,
-       
obrazložitev pobude in javno dostopne podatke iz neodvisne strokovne
literature, če se postopek začne na pobudo,
-       
sodobna spoznanja oziroma izsledke biomedicinske znanosti in stroke in
-       
mnenje stalne komisije za zdravila.
(2) Imetniki dovoljenja za promet z zdravilom, imetniki dovoljenja
za promet s paralelno uvoženim zdravilom oziroma imetniki mnenja Evropske
agencije za zdravila o paralelni distribuciji zdravila morajo posredovati
JAZMP, na njeno pisno zahtevo, dodatne podatke, dokazila ali obrazložitve,
potrebne za ugotavljanje medsebojne zamenljivosti zdravil.
8. člen
(mnenje stalne komisije za zdravila)
Mnenje stalne komisije za zdravila mora biti obrazloženo z
utemeljitvijo izpolnjevanja pogojev za medsebojno zamenljivost zdravil iz prve,
tretje in pete alinee 3. člena tega pravilnika oziroma prve in druge alinee 4.
člena tega pravilnika.
9. člen
(roki za izdajo odločbe in vložitev pritožbe)
(1) JAZMP izda odločbo o medsebojni zamenljivosti zdravil v
60 dneh od začetka postopka.
(2) Zoper odločbo iz prejšnjega odstavka je dovoljena pritožba
v 15 dneh od vročitve odločbe. O pritožbi odloči ministrstvo, pristojno za
zdravje.
10. člen
(sprememba odločitve o medsebojni zamenljivosti zdravil)
Kadar JAZMP ugotovi, da medsebojno zdravilo ne izpolnjuje več
pogojev iz 3. člena tega pravilnika oziroma kadar nastopi eden od pogojev iz 4.
člena tega pravilnika, izda novo odločbo s katero ugotovi, da zdravilo ne
izpolnjuje več pogojev za medsebojno zamenljivost.
IV. OBJAVA MEDSEBOJNO ZAMENLJIVIH ZDRAVIL V SEZNAMU
11. člen
(objava medsebojno zamenljivih zdravil v seznamu)
(1) JAZMP objavlja medsebojno zamenljiva zdravila v seznamu medsebojno
zamenljivih zdravil (v nadaljnjem besedilu: seznam) na svoji spletni strani.
Medsebojno zamenljiva zdravila v seznamu se objavljajo v skupinah, urejenih na
peti ravni ATC klasifikacije in vsebujejo naslednje podatke:
-       
ATC oznako zdravila;
-       
splošno ime zdravila;
-       
identifikacijsko oznako zdravila;
-       
ime zdravila;
-       
jakost, farmacevtsko obliko in pakiranje zdravila;
-       
ime imetnika dovoljenja za promet oziroma dovoljenja za promet s
paralelno uvoženim zdravilom oziroma imetnika mnenja Evropske agencije za
zdravila o paralelni distribuciji zdravila.
(2) JAZMP v petih dneh od dokončnosti odločbe o medsebojni zamenljivosti
posameznih zdravil oziroma o prenehanju medsebojne zamenljivosti zdravil objavi
v seznamu oziroma zdravilo umakne iz seznama.
(3) JAZMP umakne iz seznama zdravilo, ki mu je poteklo dovoljenje
za promet najpozneje 18 mesecev po izteku ali spremembi dovoljenja za promet z
zdravilom, razen kadar je zaradi varovanja javnega zdravja potreben takojšen
umik zdravila iz seznama.
V. PREHODNA IN KONČNA DOLOČBA
12. člen
(uporaba podzakonskega predpisa)
(1) Ne glede na določbe tega pravilnika se šteje, da so zdravila
iz Sklepa o določitvi seznama medsebojno zamenljivih zdravil (Uradni list RS,
št. 86/10) medsebojno zamenljiva tudi po tem pravilniku, dokler JAZMP ne odloči
drugače.
(2) JAZMP odloči o zamenljivosti zdravil, ki do uveljavitve tega
pravilnika niso vključena v seznam iz prejšnjega odstavka in po določbah tega
pravilnika izpolnjujejo pogoje medsebojne zamenljivosti v treh mesecih od
uveljavitve tega pravilnika.
13. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
natančnejših zahtevah in postopku za ugotavljanje medsebojne zamenljivosti
zdravil (Uradni list RS, št. 86/08 in 63/09).
14. člen
(uveljavitev pravilnika)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-42/2010
Ljubljana, dne 25. novembra 2010
EVA 2010-2711-0037
Dorijan Marušič l.r.
Minister
za zdravje