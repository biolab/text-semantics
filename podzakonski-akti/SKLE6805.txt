1. SPLOŠNE DOLOČBE
1. člen
(Vsebina sklepa)
(1) Ta sklep določa:
(a)    podrobnejša pravila o obsegu in načinu konsolidacije za namen
izpolnjevanja obveznosti banke in hranilnice (v nadaljevanju: banke) na
konsolidirani podlagi, vključno z izračunom kapitala in kapitalskih zahtev za
bančno skupino, načinom izračuna obveznosti glede naložb bančne skupine v
kvalificirane deleže v osebah nefinančnega sektorja in načinom izračuna obveznosti
glede izpostavljenosti bančne skupine ter pogoje za pridobitev
dovoljenja za izključitev posamezne osebe iz konsolidacije;
(b)    poročila o posameznih dejstvih in okoliščinah, ki so pomembne za
presojo, ali je banka vključena v bančno skupino ter o osebah in načinu povezav
v bančni skupini;
(c)    podrobnejšo
vsebino informacij in obvestil, ki jih morajo podrejene družbe posredovati
nadrejeni banki oziroma banki, ki jo obvladuje finančni holding ali mešani
finančni holding, za izpolnitev obveznosti na konsolidirani podlagi;
(d)    podrobnejšo
vsebino informacij in obvestil, ki jih mora nadrejeni finančni holding ali
nadrejeni mešani finančni holding posredovati podrejeni banki za izpolnitev
obveznosti na konsolidirani podlagi;
(e)    podrobnejša pravila o nadzoru nad posli z mešanim poslovnim
holdingom in njegovimi podrejenimi družbami.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
1.a
člen
(Prenos direktiv
EU)
S tem sklepom se v pravni red Republike Slovenije prenaša
Direktiva 2006/48/ES Evropskega parlamenta in Sveta z dne 14. junija 2006 o
začetku opravljanja in opravljanju dejavnosti kreditnih institucij (UL L št.
177 z dne 30. junija 2006, str. 1), zadnjič spremenjena z Direktivo 2011/89/EU
Evropskega parlamenta in Sveta z dne 16. novembra 2011 o spremembah direktiv
98/78/ES, 2002/87/ES, 2006/48/ES in 2009/138/ES glede dopolnilnega nadzora
finančnih subjektov v finančnem konglomeratu (UL L št. 326 z dne 8. decembra
2011, str. 113).
2. člen
(Opredelitev pojmov)
(1) Pojmi, uporabljeni v tem sklepu,
imajo enak pomen kot v določbah Zakona o bančništvu (Uradni list RS,
št. 131/06; v nadaljevanju: ZBan-1), kot na primer:
(a)    banka in kreditna institucija v 13. členu,
(b)    investicijsko podjetje in institucija v 14. členu,
(c)    finančna institucija v prvem odstavku 15. člena,
(d)    finančni holding in mešani poslovni holding v 16. členu,
(e)    družba za pomožne storitve v 17. členu,
(f)    
nadzorni organ je nadzorni organ iz 3. odstavka
19. člena, če ni v posameznih primerih drugače določeno,
(g)    udeležba v 24. členu,
(h)    nadrejena družba in podrejena družba v 25. členu,
(i)    
nadrejena banka posamezne države članice v
prvem odstavku 26. člena,
(j)    
nadrejeni finančni holding posamezne države
članice v drugem odstavku 26. člena,
(k)    EU nadrejena banka in EU nadrejeni finančni holding v
26. členu,
(l)    
bančna skupina v 31. členu,
(m)  podrejena banka v četrtem odstavku 13. člena v povezavi s
tretjim odstavkom 221. člena ZBan-1.
(2) Za namen tega sklepa velja
naslednja opredelitev pojmov:
(a)    "sklepi, ki urejajo izračun kapitalskih zahtev"
vključujejo naslednje sklepe:
-     Sklep o
izračunu kapitalske zahteve za kreditno tveganje po standardiziranem pristopu
za banke in hranilnice (Uradni list RS, št. 135/06; v nadaljevanju: sklep
o standardiziranem pristopu);
-     Sklep o
izračunu kapitalske zahteve za kreditno tveganje po pristopu na podlagi
notranjih bonitetnih sistemov za banke in hranilnice (Uradni list RS,
št. 135/06; v nadaljevanju: sklep o pristopu IRB);
-     Sklep o
izračunu kapitalske zahteve za operativno tveganje za banke in hranilnice
(Uradni list RS, št. 135/06; v nadaljevanju: sklep o operativnem tveganju)
in
-     Sklep o
izračunu kapitalske zahteve za tržna tveganja (Uradni list RS, št. 135/06;
v nadaljevanju: sklep o tržnih tveganjih).
(b)    "dovoljenja za uporabo naprednih pristopov" vključujejo
dovoljenja, navedena iz 1. do 5. točke prvega odstavka 291. člena ZBan-1.
(3) Pojem skupina, uporabljen v tem sklepu,
ima enak pomen kot skupina v 14. točki 2. člena Zakona o finančnih
konglomeratih (Uradni list RS, št. 43/06).
2. OBSEG IN NAČIN KONSOLIDACIJE
3. člen
(Splošno)
(1) Banka s sedežem v Republiki
Sloveniji, ki mora na podlagi 131. člena ZBan-1 izpolnjevati obveznosti na
konsolidirani podlagi, mora te obveznosti izpolnjevati v obsegu in na način iz
tega poglavja.
(2) Ne glede na prvi odstavek tega
člena mora banka s sedežem v Republiki Sloveniji poleg izpolnjevanja obveznosti
na konsolidirani podlagi izpolnjevati tudi obveznosti na posamični podlagi v
skladu s 130. členom ZBan-1.
(3) Ne glede na prvi odstavek tega
člena mora banka s sedežem v Republiki Sloveniji, ki je podrejena finančnemu
holdingu ali mešanemu finančnemu holdingu,
izpolnjevati obveznosti na konsolidirani podlagi, kadar je na podlagi 287. in 288. člena ZBan-1 Banka Slovenije pristojna za nadzor nad to banko na konsolidirani
podlagi.
4. člen
(Osebe, ki se vključijo v konsolidacijo)
Za namen tega sklepa se v obsegu in na
način iz tega poglavja v konsolidacijo na ravni bančne skupine ali bančne podskupine
vključijo kreditne institucije, finančne institucije, vključno s finančnimi
holdingi ali mešanimi finančnimi holdingi, družbe za
pomožne storitve in družbe za upravljanje, ne glede na njihov sedež.
5. člen
(Polna in sorazmerna konsolidacija)
(1) Podatki iz računovodskih izkazov
in drugih poročil podrejenih oseb iz prvega in šestega odstavka 297. člena
ZBan-1 se v konsolidacijo z nadrejeno družbo vključijo po polni konsolidaciji.
(2) Ne glede na prvi odstavek tega
člena se v primerih po drugem in četrtem odstavku 297. člena ZBan-1
uporabi sorazmerna konsolidacija.
6. člen
(Ravnanje v drugih primerih)
(1) Udeležbe ali kapitalske povezave
po petem odstavku 297. člena ZBan-1 se praviloma vrednotijo po Sklepu o
poslovnih knjigah in letnih poročilih bank in hranilnic (Uradni list RS,
št. 64/05 in 45/06; v nadaljevanju: sklep o poslovnih knjigah) oziroma po
mednarodnih standardih računovodskega poročanja (v nadaljevanju: MSRP), razen
če Banka Slovenije v posameznih primerih ne odloči drugače.
(2) V primerih skupin oziroma povezav
po 298. členu ZBan-1 Banka Slovenije odloči, ali in kako se opravi
konsolidacija glede na namen nadzora nad banko iz 222. člena ZBan-1.
(3) Uporaba metode oziroma načina, ki
ni polna ali sorazmerna konsolidacija, ne pomeni, da je s tem posamezna oseba
vključena v nadzor na konsolidirani podlagi.
7. člen
(Možnost izključitve oseb iz
konsolidacije)
(1) Banka iz 3. člena tega
sklepa lahko iz konsolidacije izključi posamezno finančno institucijo, družbo
za pomožne storitve ali družbo za upravljanje, ki je podrejena banki ali
finančnemu holdingu ali mešanemu finančnemu holdingu, oziroma ima banka ali
finančni holding ali mešani finančni holding v njej udeležbo, če za to pridobi
dovoljenje Banke Slovenije.
(2) Banka Slovenije izda dovoljenje za
izključitev osebe iz konsolidacije, če je izpolnjen vsaj eden od naslednjih
pogojev:
(a)    če ima ta oseba sedež v tretji državi, v kateri obstajajo pravne
ovire za prenos informacij potrebnih za konsolidirani nadzor;
(b)    če ta oseba z vidika ciljev nadzora banke ne predstavlja pomembnega
učinka in
(c)    če bi njena vključitev v konsolidacijo povzročila neprimerne ali
zavajajoče rezultate glede na cilje nadzora na konsolidirani podlagi.
(3) Izpolnjevanje pogojev iz
drugega odstavka tega člena nadrejena banka ali banka, podrejena finančnemu
holdingu ali mešanemu finančnemu holdingu, dokazuje Banki Slovenije v okviru
zahteve za izdajo dovoljenja za izključitev oseb iz konsolidacije tako, da
poleg navedbe oseb in razlogov za izključitev oseb, predloži tudi
dokumentacijo, s katero utemeljuje razloge za izključitev.
(4) Oseba iz prvega odstavka tega
člena je lahko izključena iz konsolidacije le, dokler obstajajo pogoji, na
podlagi katerih je bilo izdano dovoljenje.
(5) Če o tem predhodno pisno
obvesti Banko Slovenije, banka lahko brez pridobitve dovoljenja Banke Slovenije
izključi iz konsolidacije finančno institucijo, družbo za pomožne storitve ali
družbo za upravljanje, ki je podrejena tej banki ali nadrejenemu finančnemu
holdingu ali nadrejenemu mešanemu finančnemu holdingu, ali ima banka ali
finančni holding ali mešani finančni holding v njej udeležbo, če bilančna vsota
te osebe ne presega manjše od naslednjih vrednosti: 
-      
10.000.000 eurov in 
-      
1 % vrednosti bilančne
vsote osebe, ki ji je neposredno nadrejena, ali ki je v njej udeležena.
(6) Če več oseb izpolnjuje pogoje za
izključitev iz točke (b) drugega odstavka in petega odstavka tega člena, morajo
biti te osebe kljub temu vključene v konsolidacijo, če skupaj predstavljajo
pomemben učinek z vidika ciljev nadzora na konsolidirani podlagi.
(7) Naložbo bančne skupine v kapital
podrejenih oseb, ki so na podlagi tega člena izključene iz konsolidacije, je
potrebno v izračunu kapitala bančne skupine upoštevati pri odbitnih postavkah
temeljnega in dodatnega kapitala I.
3. NAČIN IZRAČUNA KAPITALA IN KAPITALSKIH ZAHTEV ZA
BANČNO SKUPINO
8. člen
(Splošno)
(1) Izpolnjevanje obveznosti bank
glede minimalnega kapitala iz 131. člena ZBan-1 na konsolidirani podlagi
pomeni, da se obveznost izpolnjevanja nanaša na bančno skupino ali bančno
podskupino glede na raven uporabe iz navedenega člena.
(2) Določila drugih predpisov, na
katere se v posameznih členih tega poglavja sklicuje ta sklep, se uporabljajo s
smiselno prilagoditvijo za bančno skupino tako, da se namesto posamezne osebe
razume bančna skupina oziroma bančna podskupina (v nadaljevanju: bančna
skupina), razen če ni v tem sklepu drugače določeno.
3.1. Kapital bančne skupine
9. člen
(Višina kapitala)
Kapital bančne skupine mora vedno dosegati
najmanj znesek, ki je enak vsoti na konsolidirani podlagi izračunanih kapitalskih
zahtev iz 136. člena ZBan-1.
10. člen
(Izračun kapitala)
(1) Kapital bančne skupine se izračuna
na podlagi podatkov iz konsolidiranih računovodskih izkazov bančne skupine, ki
so sestavljeni v skladu s sklepom o poslovnih knjigah in v obsegu ter na način
iz 2. poglavja tega sklepa.
(2) Pri izračunu kapitala bančne
skupine se za bančno skupino smiselno upoštevajo določila glede sestavin,
omejitev in odbitnih postavk v kapitalu na podlagi Sklepa o izračunu kapitala
bank in hranilnic (Uradni list RS, št. 135/06; v nadaljevanju: sklep o
kapitalu).
11. člen
(Vključitev konsolidacijskih razlik v
izračun kapitala na konsolidirani podlagi)
(1) Ne glede na določila
10. člena tega sklepa se v izračunu kapitala na konsolidirani podlagi
lahko upoštevajo tudi naslednje konsolidacijske razlike:
(a)    manjšinski deleži, če se uporabi polna konsolidacija; Manjšinski
deleži se izkažejo v okviru postavk, v katerih se zajemajo v izračunu kapitala
na posamični podlagi in morajo izpolnjevati lastnosti posameznih sestavin
kapitala, skladno s sklepom o kapitalu.
(b)    prve konsolidacijske razlike;
(c)    prevedbene razlike, ki so vsebovane v konsolidacijskih rezervah in
(d)    druge razlike, ki izhajajo iz vključitve določenih pravic udeležbe
v konsolidacijo.
(2) Če je katerakoli od postavk iz
prvega odstavka tega člena debetna postavka, se mora v izračunu kapitala na
konsolidirani podlagi odšteti.
3.2. Kapitalske zahteve za bančno skupino
12. člen
(Splošno)
(1) Banka, ki mora na podlagi
131. člena ZBan-1 izračunavati kapitalske zahteve na konsolidirani
podlagi, te izračuna kot vsoto na ravni bančne skupine izračunanih kapitalskih
zahtev iz prvega odstavka 136. člena ZBan-1.
(2) Pri izračunu kapitalskih zahtev na
ravni bančne skupine se smiselno uporabijo določila sklepov, ki urejajo izračun
kapitalskih zahtev za posamezna tveganja za banke in hranilnice, če s tem
sklepom ni določeno drugače.
(3) Če je za uporabo določenega
pristopa ali kombinacijo pristopov za izračun kapitalskih zahtev za posamezno
tveganje potrebno dovoljenje Banke Slovenije, je potrebno pridobiti dovoljenje
Banke Slovenije tudi za izračun na konsolidirani podlagi.
(4) Določila sklepov, ki urejajo
izračun kapitalskih zahtev, se za bančno skupino smiselno uporabljajo tudi za
pridobitev dovoljenj v zvezi s prehodi oziroma kombinacijo pristopov.
13. člen
(Kapitalska zahteva za kreditno tveganje)
(1) Kapitalska zahteva za kreditno
tveganje za bančno skupino se izračuna po standardiziranem pristopu ali po
pristopu na podlagi notranjih bonitetnih sistemov (v nadaljevanju: pristop IRB)
na konsolidirani podlagi.
(2) Pri izračunu kapitalske zahteve za
kreditno tveganje po standardiziranem pristopu se uporabljajo določila sklepa o
standardiziranem pristopu na ravni bančne skupine tako, da so podlaga za
izračun podatki iz konsolidiranega stanja finančnega položaja banke ali
finančnega holdinga ali mešanega finančnega holdinga.
Pri tem se kapitalska zahteva izračuna na stanje izpostavljenosti skupine, kot
da gre za eno osebo.
(3) Pri izračunu kapitalske zahteve za
kreditno tveganje po pristopu IRB se smiselno uporabljajo določila sklepa o
pristopu IRB in določila 16. člena tega sklepa.
(4) V izračun kapitalske zahteve za
kreditno tveganje po pristopu IRB je potrebno zajeti vse izpostavljenosti
bančne skupine do nasprotne stranke, ki so osebe zunaj bančne skupine in osebe,
ki so na podlagi 7. člena tega sklepa izključene iz konsolidacije. Za vse
morebitne "notranje" izpostavljenosti, to je izpostavljenosti med
osebami v bančni skupini, ki so vključene v konsolidacijo in se pojavijo bodisi
zato, ker so stalno izvzete, ali ker so prehodno izvzete iz izračuna po
pristopu IRB za izračun kapitalske zahteve, se ne glede na določila 8. točke
5. člena sklepa o standardiziranem pristopu uporabi utež tveganja 0%.
14. člen
(Kapitalska zahteva za operativno
tveganje)
(1) Kapitalska zahteva za operativno
tveganje za bančno skupino se izračuna po enostavnem pristopu, standardiziranem
pristopu ali naprednem pristopu na konsolidirani podlagi.
(2) Pri izračunu kapitalske zahteve za
operativno tveganje po enostavnem pristopu se uporabljajo določila sklepa o
operativnem tveganju na ravni bančne skupine tako, da so podlaga za izračun
podatki iz konsolidiranega izkaza poslovnega izida banke ali finančnega
holdinga ali mešanega finančnega holdinga.
(3) Uporaba določil iz drugega
odstavka tega člena pomeni, da se osnova za izračun kapitalske zahteve iz
poglavja 2.3.2 sklepa o operativnem tveganju izračuna z uporabo podatkov za
čiste prihodke bančne skupine.
(4) Pri izračunu kapitalske zahteve za
operativno tveganje po standardiziranem pristopu se uporabljajo določila sklepa
o operativnem tveganju na ravni bančne skupine tako, da so podlaga za izračun
podatki iz konsolidiranega izkaza poslovnega izida nadrejene banke ali
nadrejenega finančnega holdinga ali nadrejenega mešanega finančnega
holdinga.
(5) Uporaba določil iz četrtega
odstavka tega člena na konsolidirani podlagi pomeni:
-      
da se načela za oblikovanje poslovnih področij uporabijo na ravni bančne
skupine, za kar morajo vse osebe v skupini zagotoviti podatke banki iz
3. člena tega sklepa;
-      
da se osnova za izračun kapitalske zahteve, ki je za posamezna poslovna
področja opredeljena v 12. členu sklepa za operativno tveganje, izračuna
na podlagi podatkov za čiste prihodke bančne skupine, kot da gre za eno osebo;
-      
da so v skupini stalno izpolnjeni splošni standardi upravljanja s
tveganji in izpolnjeni kvalifikacijski kriteriji iz 14. člena sklepa o
operativnem tveganju.
15. člen
(Kapitalska zahteva za tržna tveganja)
(1) Kapitalska zahteva za tržna
tveganja se za bančno skupino izračuna kot vsota kapitalskih zahtev iz
pododdelka 4.5.3. ZBan-1 za postavke trgovalnih knjig, za valutna tveganja in
tveganja spremembe cen blaga na ravni bančne skupine.
(2) Banka iz 3. člena tega
sklepa mora izračunavati in izpolnjevati kapitalske zahteve iz prvega odstavka
tega člena na konsolidirani podlagi, če so pogoji za to izpolnjeni na ravni
bančne skupine, ne glede na to, da banka na posamični podlagi ni zavezana k
izračunavanju in izpolnjevanju posameznih kapitalskih zahtev. Za izračun
izpolnjevanja pogojev na ravni bančne skupine se pri uporabi:
-       tretjega
odstavka 7. člena sklepa o tržnih tveganjih skupna pozicija bančne skupine iz
trgovalnih postavk izračuna kot seštevek skupne pozicije za nadrejeno osebo ter
skupnih pozicij posameznih podrejenih oseb in
-      
75. člena sklepa o tržnih tveganjih skupna neto pozicija bančne skupine
v tujih valutah izračuna kot seštevek skupne neto pozicije za nadrejeno osebo
ter skupnih neto pozicij posameznih podrejenih oseb.
(3) Posamezne kapitalske zahteve iz
prvega odstavka tega člena se izračunajo za nadrejeno osebo ter podrejene osebe
posebej in se šele nato seštejejo. Pobotanja pozicij trgovalnih knjig in
pobotanje pozicij v tujih valutah ali blagu med različnimi osebami v skupini
niso mogoča, razen, če so opravljena v skladu s 94. členom sklepa o tržnih
tveganjih.
(4) Pri izračunu posameznih
kapitalskih zahtev iz prvega odstavka tega člena se uporabljajo določila sklepa
o tržnih tveganjih. Ne glede na prvi stavek tega odstavka se kapitalske zahteve
za posamezne osebe v skupini, ki imajo sedež v drugi državi članici ali tretji
državi, izračunavajo v skladu z metodologijo, ki velja v državi sedeža te
posamezne osebe, če je ta usklajena z metodologijo iz Direktive 2006/49/ES
Evropskega parlamenta in Sveta z dne 14. junija 2006 o kapitalski
ustreznosti investicijskih podjetij in kreditnih institucij.
(5) Če metodologija izračuna
kapitalskih zahtev za tržna tveganja, ki jih predpišejo organi, pristojni za
nadzor posameznih oseb, ni vsebinsko primerljiva z metodologijo iz četrtega
odstavka tega sklepa, se:
(a)    za izračun kapitalske zahteve za valutno tveganje in kapitalske
zahteve za tveganje cen blaga te osebe uporabijo določila sklepa o tržnih tveganjih;
(b)    postavke trgovalne knjige teh oseb skupaj s postavkami bančne
knjige vključijo v izračun kapitalskih zahtev za kreditno tveganje na
konsolidirani podlagi in se zanje ne računa kapitalskih zahtev iz točke (a)
prvega odstavka 7. člena sklepa o tržnih tveganjih.
16. člen
(Pridobitev dovoljenja EU nadrejene banke
za uporabo naprednih pristopov)
(1) Banka s sedežem v Republiki
Sloveniji, ki je EU nadrejena banka ali podrejena EU nadrejenemu finančnemu
holdingu ali EU nadrejenemu finančnemu holdingu, mora
za uporabo naprednega pristopa za izračun kapitalskih zahtev na konsolidirani
podlagi pridobiti dovoljenje Banke Slovenije v skladu z določili sklepov, ki
urejajo izračun kapitalskih zahtev.
(2) Banka iz prvega odstavka tega
člena predloži skupaj s podrejenimi institucijami zahtevo, ki je na podlagi
291. člena ZBan-1 skupna zahteva za pridobitev dovoljenj skupini, to je
dovoljenja za izračun kapitalske zahteve na konsolidirani podlagi in za izračun
kapitalskih zahtev za posamezne institucije na posamični podlagi.
(3) V primeru prejema zahteve iz
prvega odstavka tega člena Banka Slovenije sodeluje z organi, pristojnimi za
nadzor drugih institucij v skupini v skladu z določili 291. člena ZBan-1 in smernicami, ki jih izda Odbor evropskih bančnih nadzornikov.
4. NAČIN IZRAČUNA OBVEZNOSTI GLEDE NALOŽB BANČNE SKUPINE
V KVALIFICIRANE DELEŽE V OSEBAH NEFINANČNEGA SEKTORJA
17. člen
(Splošno)
(1) Naložbe bančne skupine v
kvalificirane deleže v posamezno osebo nefinančnega sektorja in vsota
kvalificiranih deležev bančne skupine v osebah nefinančnega sektorja ne smejo
presegati omejitev iz 170. člena ZBan-1.
(2) Za namen izračuna izpolnjevanja
obveznosti iz prvega odstavka tega člena se izračun kapitala bančne skupine
prilagodi na način iz drugega in tretjega odstavka 2. člena Sklepa o
naložbah bank in hranilnic v kvalificirane deleže v osebah nefinančnega
sektorja (Uradni list RS, št. 135/06; v nadaljevanju: sklep o
kvalificiranih deležih) tako, da se namesto sestavin kapitala banke v navedenem
izračunu upoštevajo sestavine oziroma postavke kapitala bančne skupine.
(3) Omejitve kvalificiranih deležev iz
prvega odstavka tega člena bančna skupina lahko presega le pod pogoji iz
5. člena sklepa o kvalificiranih deležih, ki se v tem primeru smiselno
uporabijo za bančno skupino.
5. NAČIN IZRAČUNA OBVEZNOSTI GLEDE IZPOSTAVLJENOSTI
BANČNE SKUPINE
18. člen
(Splošno)
(1) Izpostavljenost bančne skupine do
posameznih oseb ali skupine povezanih oseb ne sme presegati omejitev iz prvega
in tretjega odstavka 165. člena in prvega odstavka 166. člena ZBan-1.
(2) Za namen tega sklepa se
izpostavljenost bančne skupine do posamezne osebe ali skupine povezanih oseb
izračuna na podlagi postavk sredstev in zunajbilančnih postavk iz
konsolidiranega stanja, ki ustrezajo opredelitvi skupne izpostavljenosti iz
četrtega odstavka 4. člena Sklepa o veliki izpostavljenosti (Uradni list
RS, št. 135/06; v nadaljevanju: sklep o veliki izpostavljenosti) in se
nanašajo na posamezno osebo ali skupino povezanih oseb.
(3) Ne glede na določila drugega
odstavka tega člena lahko banka, ki je na podlagi 2. poglavja tega sklepa
dolžna izpolnjevati določila o veliki izpostavljenosti na konsolidirani
podlagi, pri izračunu izpostavljenosti iz postavk trgovanja medsebojno pobota
pozicije iz svoje trgovalne knjige ter pozicije iz trgovalnih knjig drugih
oseb, ki so vključene v izračun izpostavljenosti na konsolidirani podlagi, v
skladu s pogoji iz 94. člena sklepa o tržnih tveganjih.
(4) Ne glede na določila drugega
odstavka tega člena Banka Slovenije lahko zahteva, da se za popolnejši izračun
izpostavljenosti bančne skupine k izpostavljenosti, izračunani na podlagi
drugega odstavka tega člena, prišteje še izpostavljenost do oseb, ki so
izključene iz konsolidacije.
6. VSEBINA IN OBSEG INFORMACIJ, KI JIH PODREJENE OSEBE
IN NADREJENI FINANČNI HOLDING ALI NADREJENI MEŠANI FINANČNI HOLDING POSREDUJEJO
ZA KONSOLIDACIJO
19. člen
(Posredovanje informacij podrejenih družb)
(1) Podrejene družbe morajo po prvem
odstavku 289. člena ZBan-1 nadrejeni banki v bančni skupini oziroma banki,
ki jo obvladuje nadrejeni finančni holding ali nadrejeni mešani finančni
holding, posredovati vse informacije, ki jih ta potrebuje za
izpolnitev obveznosti na konsolidirani podlagi.
(2) Med informacije iz prvega odstavka
tega člena spadajo zlasti:
(a)    računovodsko poročilo, poslovno poročilo in revizorjevo poročilo
družb, če obstaja;
(b)    četrtletna računovodska poročila (bilanca stanja, izkaz poslovnega
izida);
(c)    seznam delničarjev oziroma imetnikov poslovnih deležev in drugih
pravic;
(d)    seznam članov organov vodenja in nadzora družb, z njimi povezane
osebe na podlagi razmerja tesne povezanosti in njihovi ožji družinski člani ter
njihovo članstvo v organih vodenja in nadzora drugih oseb;
(e)    podrobnejše informacije v zvezi s posameznimi sestavinami kapitala,
ki so potrebne za presojo, ali ustrezajo lastnostim in pogojem za vključitev v
izračun kapitala na konsolidirani podlagi, na primer:
-  zneske posameznih vrst
delnic;
-  lastnosti oziroma pogodbe v
zvezi z morebitnimi podrejenimi ali inovativnimi instrumenti;
-  zneske posredno pridobljenih
lastnih delnic (delnic vseh oseb skupine) in pridobljenih lastnih delnic
(delnic oseb v skupini) v zastavo;
-  razčlenitev zneskov
morebitnih presežkov iz prevrednotenja, ki se morajo odštevati v izračunu
kapitala.
(f)    
znesek naložb v delnice ali deleže ali druge
kapitalske instrumente posameznih kreditnih, finančnih institucij, zavarovalnic,
pozavarovalnic, pokojninskih družb in drugih oseb, ki so potrebni za izračun
odbitnih postavk v izračunu kapitala ali v zvezi z izpolnjevanjem obveznosti
glede omejitev naložb bančne skupine v kvalificirane deleže v osebah
nefinančnega sektorja;
(g)    podatke, ki jih banka iz 3. člena tega sklepa zahteva v zvezi
z izračunom kapitalskih zahtev v odvisnosti od uporabe pristopa za izračun
kapitalskih zahtev na konsolidirani podlagi;
(h)    zneske izpostavljenosti iz bančne in trgovalne knjige do posameznih
oseb in do skupine povezanih oseb ter
(i)    
druge podatke, ki so potrebni za izpolnjevanje
obveznosti na konsolidirani podlagi.
20. člen
(Posredovanje informacij nadrejenih
finančnih holdingov ali nadrejenih mešanih finančnih holdingov)
(1) Nadrejeni finančni holding ali
nadrejeni mešani finančni holding mora po drugem odstavku
289. člena ZBan-1 svoji podrejeni banki posredovati vse informacije, ki
jih ta potrebuje za izpolnitev obveznosti na konsolidirani podlagi.
(2) Med informacije iz prvega odstavka
spadajo zlasti poročila, dejstva in podatki iz drugega odstavka 19. člena
tega sklepa.
7. NADZOR POSLOV Z MEŠANIM POSLOVNIM HOLDINGOM
21. člen
(Splošno)
(1) Banka, ki je podrejena mešanemu
poslovnemu holdingu, mora imeti vzpostavljene ustrezne postopke za upravljanje
in spremljanje tveganj v skladu s 175. členom ZBan-1, ki izhajajo iz
poslov z mešanim poslovnim holdingom in njegovimi podrejenimi družbami.
(2) Banka Slovenije vsaki posamezni
banki, ki je podrejena mešanemu poslovnemu holdingu, določi roke, način, vrsto
in vrednost poslov z mešanim poslovnim holdingom in njegovimi drugimi
podrejenimi družbami, ki jih mora poročati Banki Slovenije.
(3) Banka Slovenije pri nadzoru poslov
z mešanim poslovnim holdingom iz prvega odstavka tega člena opravlja zlasti nadzor
izpolnjevanja postopkov iz prvega odstavka tega člena z namenom ugotavljanja
izpostavljenosti banke tveganju škodljivih vplivov, tveganju nasprotja
interesov in tveganju nespoštovanja oziroma izogibanja določbam ZBan-1.
8. POROČANJE BANKI SLOVENIJE
22. člen
(Splošno)
(1) Banka iz 3. člena tega sklepa
mora razviti sistem in postopke za izračun in spremljanje kapitala, kapitalskih
in drugih zahtev v bančni skupini tako, da se zagotovi pravilno in pravočasno
poročanje Banki Slovenije o izpolnjevanju obveznosti na konsolidirani podlagi.
(2) Nadrejena banka in vse druge osebe
v bančni skupini morajo na podlagi sedmega odstavka 131. člena in petega
odstavka 289. člena vzpostaviti in uresničevati na ravni skupine tak
sistem upravljanja s tveganji iz 124. člena ZBan-1, da je omogočena
nemotena priprava vseh podatkov in informacij, pomembnih za nadzor na
konsolidirani podlagi.
8.1. Poročilo o sestavi skupine
23. člen
(Obveznost za pripravo poročila o sestavi
skupine)
Banka, ki ima položaj nadrejene osebe v
Republiki Sloveniji, oziroma banka, podrejena finančnemu holdingu, mora
pripraviti in Banki Slovenije posredovati poročilo o sestavi skupine zaradi
presoje, ali in v kakšnem obsegu je skupina predmet konsolidiranega nadzora po
tem sklepu.
24. člen
(Vsebina poročila o sestavi skupine)
(1) Poročilo o sestavi skupine iz
23. člena tega sklepa mora vsebovati seznam oseb, navedbo določenih
informacij oziroma podatkov o osebah v skupini ter opis povezav med osebami v
skupini.
(2) Podatki o osebah v skupini morajo
obsegati najmanj:
-      
naziv, matično številko, vrsto dejavnosti, bilančno vsoto;
-      
osnovni kapital oseb, delež skupine v kapitalu in/ali glasovalnih
pravicah in seznam drugih oseb, ki so kvalificirani imetniki v teh osebah;
-      
člane organov oseb, navedbo njihovega morebitnega članstva v organih
drugih oseb, vključno z dejavnostjo drugih oseb;
-      
navedbo organa, pristojnega za izvajanje nadzora nad posamezno osebo,
zlasti za osebe v drugi državi;
-      
navedbo, ali se opravlja revizijski pregled in naziv revizijske družbe;
-      
seznam najpogostejših poslov, ki jih osebe opravljajo za druge osebe v
skupini;
-      
način konsolidacije oseb za namen tega sklepa;
-      
morebitne dodatne informacije, potrebne za pregled nad strukturo skupine
in povezavami v skupini.
(3) V prikazu iz drugega odstavka tega
člena je potrebno navesti tudi osebe v skupini, ki na podlagi tega sklepa niso
predmet konsolidacije, to je:
-      
osebe, ki niso osebe iz 4. člena tega sklepa, in
-      
osebe, ki so na podlagi 7. člena tega sklepa izvzete iz
konsolidacije z oznako razloga izključitve in utemeljitvijo, da razlogi za
izključitev še vedno obstajajo.
(4) Kapitalske povezave med osebami v
skupini je potrebno prikazati v obliki preglednega organigrama oziroma shematskega
prikaza, iz katerega mora biti razvidno neposredno in posredno imetništvo v
kapitalu ali glasovalnih pravicah ali drug način povezave, s katero nadrejena
oseba obvladuje ali izvaja prevladujoč ali pomemben vpliv nad osebo oziroma je
z njo povezana s skupnim vodenjem.
25. člen
(Roki za predložitev poročila)
(1) Banka iz 23. člena tega
sklepa mora predložiti Banki Slovenije poročilo o sestavi skupine po stanju na
zadnji dan vsakega polletja. Rok za predložitev poročila o sestavi skupine na
zadnji dan v letu je 31. januarja naslednjega leta, za stanje na dan
30. junija pa 31. julija tekočega leta.
(2) Banki iz prvega odstavka tega
člena ni potrebno predložiti Banki Slovenije poročila o sestavi skupine, če v
sestavi skupine in povezavah med osebami v skupini ni prišlo do pomembnih
sprememb glede na predhodno poročevalsko obdobje, vendar mora o tem dejstvu
Banko Slovenije obvestiti v rokih iz prvega odstavka tega člena.
(3) V primeru posebne zahteve Banke
Slovenije mora banka iz 3. člena tega sklepa poročila izdelati in
predložiti tudi po stanju na dan in v roku, ki ju določi Banka Slovenije.
26. člen
(Obveščanje o spremembi v skupini)
Nadrejena banka, finančni holding,
mešani finančni holding ali mešani poslovni holding mora
Banko Slovenije nemudoma obvestiti o vsaki spremembi v strukturi skupine in
drugih dejstvih, ki so pomembna za nadzor na konsolidirani podlagi.
8.2. Konsolidirani računovodski izkazi
bančne skupine
27. člen
(Predložitev nerevidiranih konsolidiranih
računovodskih izkazov bančne skupine)
(1) Za namen nadzora na
konsolidirani podlagi banka iz 3. člena tega sklepa predloži Banki Slovenije
nerevidirani konsolidirani izkaz finančnega položaja in izkaz poslovnega izida
na dolgih shemah ter izkaz vseobsegajočega donosa na predpisanih shemah, ki so
priloge sklepa o poslovnih knjigah (v nadaljevanju konsolidirani računovodski
izkazi), sestavljene na način in v obsegu iz 2. poglavja tega sklepa.
(2) Banka iz prvega odstavka tega
člena mora pri sestavljanju konsolidiranih računovodskih izkazov za namen tega
sklepa zagotoviti potrebno preglednost in na zahtevo Banke Slovenije predložiti
dodatna poročila za pojasnjevanje konsolidiranih računovodskih izkazov.
(3) Pojasnjevanje poročil iz drugega
odstavka tega člena pomeni, da se poročila sestavljajo z nazornim prikazom
združevanja pomembnih in sorodnih postavk iz računovodskih izkazov nadrejene in
podrejenih oseb, ki so vključene v konsolidacijo po tem sklepu, njihovih
medsebojnih razmerij, izločitev le teh in prikazom razlik in preračunov pri
prevedbi podatkov v konsolidirane izkaze.
(4) Banka iz 3. člena tega sklepa
mora poročila iz prvega odstavka tega člena predložiti Banki Slovenije po
stanju na zadnji dan vsakega četrtletja. Rok za predložitev poročil je
najpozneje:
-      
do 28. februarja tekočega leta za stanje na dan 31. decembra
preteklega leta;
-      
do 15. maja za stanje na dan 15. marca tekočega leta;
-      
do 15. avgusta za stanje na dan 30. junija tekočega leta in
-      
do 15. novembra za stanje na dan 15. septembra tekočega leta.
(5) V primeru posebne zahteve Banke
Slovenije mora banka iz 3. člena tega sklepa poročila iz prvega odstavka
tega člena izdelati in predložiti tudi po stanju na dan in v roku, ki ga določi
Banka Slovenije.
8.3. Predložitev drugih poročil
28. člen
(Splošno)
(1) Banka iz 3. člena tega sklepa
mora Banki Slovenije v rokih in na način, kot je določen v posameznem sklepu,
predložiti poročila o:
(a)    izračunu kapitala in kapitalskih zahtev na konsolidirani podlagi v
obliki obrazcev, ki so sestavni del Sklepa o poročanju o kapitalu in
kapitalskih zahtevah bank in hranilnic (Uradni list RS, št. 135/06);
(b)    veliki izpostavljenosti v obliki obrazcev, ki so sestavni del
sklepa o veliki izpostavljenosti;
(c)    o naložbah v kvalificirane deleže skupine v osebah nefinančnega
sektorja v obliki obrazcev, ki so sestavni del sklepa o kvalificiranih deležih.
(2) V poročilih iz prvega odstavka
tega člena se naslov poročila dopolni z besedo »konsolidirano«.

Sklep o nadzoru bank in hranilnic na
konsolidirani podlagi (Uradni list RS, št. 135/06)
vsebuje naslednje prehodne in končne določbe:
»9. PREHODNE IN KONČNE DOLOČBE
29. člen
(Uporaba
določb)
(1) Z dnem, ko začne veljati ta sklep,
preneha veljati Sklep o nadzoru bank in hranilnic na konsolidirani osnovi
(Uradni list RS, št. 109/99).
(2) Ne glede na določila
25. člena tega sklepa predloži banka prvo poročilo o bančni skupini v
skladu s 24. členom tega sklepa po stanju na dan 31. marca 2007
najpozneje do 30. aprila 2007.
(3) Ne glede na določila četrtega
odstavka 27. člena tega sklepa mora banka predložiti konsolidirana
računovodska izkaza za leto 2007 le po stanju na dan 30. junija 2007 in 31. decembra 2007.
(4) Banka, ki v skladu s
405. členom ZBan-1 odloži začetek uporabe standardiziranega pristopa za izračun
kapitalske zahteve za kreditno tveganje, uporablja prehodne določbe, sklepa o
veliki izpostavljenosti in sklepov, ki urejajo izračun kapitalskih zahtev tudi
za namen tega sklepa.
30. člen
(Veljavnost
določb)
Ta sklep začne veljati 1. januarja
2007.«.

Sklep o spremembah in dopolnitvah Sklepa o
nadzoru bank in hranilnic na konsolidirani podlagi (Uradni list RS, št. 104/07) vsebuje naslednjo končno določbo:
»7. člen
Ta sklep začne veljati osmi dan po objavi v
Uradnem listu Republike Slovenije.«.

Sklep o spremembah in dopolnitvah Sklepa o
nadzoru bank in hranilnic na konsolidirani podlagi (Uradni list RS, št. 97/10) vsebuje naslednjo končno določbo:
»5. člen
Ta sklep začne veljati 31. decembra
2010.«.

Sklep o spremembah in dopolnitvah Sklepa o
nadzoru bank in hranilnic na konsolidirani podlagi (Uradni list RS, št. 60/13) vsebuje naslednjo končno določbo:
»13. člen
Ta sklep začne veljati naslednji dan po
objavi v Uradnem listu Republike Slovenije.«.