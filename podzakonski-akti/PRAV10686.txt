I. SPLOŠNA DOLOČILA
1. člen
S tem pravilnikom se določa naziv, vsebina,
podoba in znaki kolektivne blagovne znamke KRAJINSKI PARK GORIČKO, lastnik in
nosilec kolektivne blagovne znamke ter način uporabe.
Kolektivno blagovno znamko KRAJINSKI PARK
GORIČKO predstavlja uradni logotip in znak KRAJINSKI PARK GORIČKO v njegovi
barvni podobi, tehnični izvedbi in velikosti, samostojno in v povezavi z znakom
ter nazivom firme lastnika in nosilca – Javni zavod Krajinski park Goričko, v
polni in skrajšani obliki (v nadaljevanju: kolektivna blagovna znamka, krajše
tudi KBZ).
Grafični prikaz podobe kolektivne blagovne
znamke in njenih znakov je v prilogi, ki je sestavni del tega pravilnika.
Lastnik in nosilec kolektivne blagovne
znamke KRAJINSKI PARK GORIČKO ter vseh iz tega izvirajočih pravic je pravna
oseba javnega prava javni zavod s firmo: Javni zavod Krajinski park Goričko,
Grad 191, ki ga zastopa direktor zavoda.
Namen uporabe kolektivne blagovne znamke v
splošnem »KRAJINSKI PARK GORIČKO« je označevanje območja, lokacije, objektov,
porekla, izvora in pridelave dobrin, proizvodov, blaga in storitev ter pomeni
oznako geografskega porekla oziroma izvora parkovnih dobrin, prehranskih
izdelkov, izdelkov domače in umetne obrti gostinsko-turističnih,
kulturno-informativnih in drugih javnih ter zasebnih storitev, organiziranih
prireditev, dogodkov in izdelanih informacij različnih medijskih namenov na
zavarovanem območju narave in kulturne krajine – znotraj območja Krajinskega
parka Goričko. (v nadaljevanju tudi dobrin).
Ta pravilnik določa tudi način uporabe in
zaščite kolektivne blagovne znamke ter pogoje za podeljevanje pravice do
uporabe ter pristojne organe za podeljevanje te znamke.
2. člen
Skupaj in sočasno z geografskim poreklom
oziroma območjem Krajinskega parka Goričko, se z znakom kolektivne blagovne
znamke (KBZ) označuje tudi dosežena kakovost oziroma kakovostna lastnost
pridelkov, proizvodov, izdelkov, storitev in vseh drugih dobrin ter vsebin iz
1. člena tega pravilnika.
3. člen
Z znakom kolektivne blagovne znamke
KRAJINSKI PARK GORIČKO, se v prometu označujejo izdelki in proizvodi ter
storitve proizvajalcev in ponudnikov z območja parka, ki izpolnjujejo pogoje
tega Pravilnika.
Namen podeljevanja znaka kolektivne
blagovne znamke KRAJINSKI PARK GORIČKO, je povezovanje proizvajalcev ustreznih
prehranskih pridelkov, priprave in ponudbe hrane in pijač, proizvodov ter
izdelkov domače in umetne obrti, gostinsko-turističnih storitev in ponudbe
nastanitve in bivanja, storitev vodenja in interpretacije narave, ter drugih
vsebin v območju Krajinskega parka Goričko. Kolektivna blagovna znamka je znak
priznanja, dosežene kakovosti in porekla s katerim proizvajalci in ponudniki
navedenih vsebin, ki so pridobili pravico do uporabe kolektivne blagovne znamke
oziroma njenih znakov, v okviru veljavnih predpisov, pod materialno in moralno
odgovornostjo ter pod zakonitimi kazenskimi sankcijami zagotavljajo porabnikom
poreklo in dosežene kakovosti izdelkov in ponudbe skladno z oznakami za
kolektivno blagovno znamko za parkovne proizvode, storitve, objekte, lokacije oziroma
območje s ponudbo in pri izvajanju vodenja na območju parka.
4. člen
Zadeve v zvezi s kolektivno blagovno znamko
ureja Javni zavod Krajinski park Goričko po veljavni zakonodaji in internih
aktih zavoda, po pristojnih organih in strokovnimi komisijami za priznanje
porekla in dosežene kakovosti vsebin po produktnih področjih.
II. PODELJEVANJE PRAVICE DO UPORABE KOLEKTIVNE BLAGOVNE
ZNAMKE
5. člen
Pravica do uporabe kolektivne blagovne
znamke se podeljuje upravičencem iz 3. člena tega pravilnika za prehranske
proizvode, izdelke domače in umetne obrti, gostinsko-turistične storitve,
ponudbo nastanitev in opravljanje vodniške službe na območju Krajinskega parka
Goričko, kadar jim pristojna pooblaščena strokovna komisija prizna poreklo in
doseženo kakovost v skladu s tem pravilnikom.
Pravico do uporabe kolektivne blagovne
znamke, katere lastnik in nosilec je JZ KP Goričko, podeljuje po izvedenem
postopku strokovne komisije, glede presoje in potrditve porekla ter dosežene
kakovosti dobrin, na predlog strokovnega sveta, svet javnega zavoda, praviloma
enkrat letno.
Izjemoma svet zavoda lahko podeli pravico
do uporabe kolektivne blagovne znamke tudi tistemu nosilcu dejavnosti, ki to
dejavnost opravlja znotraj ožjega vplivnega območja parka (kar vključuje vasi
Dobrovnik, Strehovci, Filovci, Bogojina, Moravske Toplice - Zgornji Moravci,
Sebeborci, Puconci, Gorica, Brezovci, Lemerje, Zenkovci, Beznovci in Topolovci)
ter po mnenju strokovne komisije izpolnjuje vse zahtevane kriterije iz tega
pravilnika.
6. člen
Za strokovno izvedbo postopkov kontrole
porekla in presoje ter ocenjevanja dosežene kakovosti v zvezi s podelitvijo
znaka in pravice do uporabe kolektivne blagovne znamke, imenuje strokovni svet
Javnega zavoda strokovne komisije, katerih člani so kvalificirani za
ocenjevanje področnih skupin produktov in storitev.
Komisije so praviloma 5-članske, vodijo jih
osebe, ki so najbolj priznani strokovnjaki in poznavalci posameznega področja.
Predloge za, praviloma zunanje, člane
komisije, pripravijo na povabilo zavoda referenčne organizacije, združenja,
zbornice ali društva in strokovni svet zavoda.
Komisije posredujejo odločitve za svoje
predloge strokovnemu svetu zavoda, praviloma s strokovnim konsenzom in
utemeljitvami ter so za strokovno pravilne odločitve njemu tudi odgovorne.
Administrativne storitve za komisije
opravlja osebje JZ KP Goričko.
Zunanjim članom komisije se povrnejo
prevozni stroški pri delu komisije.
III. POSTOPEK ZA PODELITEV PRAVICE DO UPORABE KOLEKTIVNE
BLAGOVNE ZNAMKE
7. člen
Postopek za podelitev pravice do uporabe
kolektivne blagovne znamke:
-      
Proizvajalci/ponudniki – upravičenci za
podelitev pravice do uporabe kolektivne blagovne znamke, ki imajo vsaj eno od
oblik registrirane dejavnosti, se vpišejo v register na podlagi izpolnjenega
zahtevka oziroma prijave, ki ga vodi Javni zavod Krajinski park Goričko
(Obrazec za vpis uporabnikov blagovne znamke).
-      
Po prejemu predloga za vpis mora strokovna
komisija najpozneje v 60–90 dneh pri prijavitelju ugotoviti ali izpolnjuje
pogoje v skladu s tem pravilnikom.
IV. POGOJI, KI MORAJO BITI IZPOLNJENI
8. člen
Za podelitev pravice do uporabe kolektivne
blagovne znamke so primerni produkti ali storitve (dobrine), ki imajo poreklo
znotraj krajinskega parka Goričko in ustrezajo doseženi kakovosti. Kot pravila
pri ocenjevanju dosežene kakovosti in druge norme, se lahko uporabijo za
posamezni proizvod ali storitev obstoječi, primerni in veljavni pozitivni
predpisi področnih organizacij, zbornic ali referenčnih ustanov, dokler niso
sprejeti lastni dodatni predpisi, v času uvajanja pa uporaba teh regulativ ni
obvezna.
Ocenjevani proizvodi oziroma storitve
morajo izpolnjevati naslednje splošne pogoje:
-      
morajo biti primerne dosežene kakovosti,
-      
poreklo sestavin oziroma izdelka mora biti iz
območja Krajinskega parka Goričko, razen za izdelke, za katere to ni bistveni
pogoj,
-      
morajo izpolnjevati zakonsko določene predpise
in standarde,
-      
proizvodi morajo biti pridelani oziroma
proizvedeni na naravi in ljudem prijazen način.
V. OPREMA S KOLEKTIVNO BLAGOVNO ZNAMKO
9. člen
Celotna proizvodna pot izdelka mora biti
sledljiva, sistem sledljivosti se določa s splošno veljavnimi predpisi za
posamezni proizvod.
Označevanje proizvodov:
-      
na vsaki embalaži oziroma certifikatu mora biti
na vidnem mestu postavljen logotip kolektivne blagovne znamke,
-      
za proizvode, kjer je to možno izdelati, bo
označba kolektivne blagovne znamke tudi na samem izdelku,
-      
prodajno mesto, kjer se prodaja blago ali
izvaja storitev, mora biti označeno z znakom kolektivne blagovne znamke.
VI. KRŠITVE PODELJENIH PRAVIC IN ZLORABA KOLEKTIVNE BLAGOVNE
ZNAMKE
10. člen
Kadar strokovna komisija oziroma pristojen
organ zavoda samoiniciativno ali na podlagi prijave ugotovi, da je upravičenec
oziroma imetnik pravic uporabe KBZ kršil določbe tega pravilnika, pravilnike za
posamezne izdelke ali splošno veljavne predpise ter sklepe strokovne komisije
oziroma pristojnega organa zavoda, mora nemudoma predlagati strokovnemu svetu
Javnega zavoda Krajinski park Goričko, da to zadevo obravnava na svoji seji in
predlaga enega od ukrepov, ki jih predvideva ta pravilnik. Predlog mora
strokovna komisija utemeljiti in predložiti dokaze.
11. člen
Strokovni svet Javnega zavoda Krajinski
park Goričko lahko izreče ali predlaga, glede na težo kršitve, naslednje
ukrepe:
a) 
opomin,
b) 
opomin pred odvzemom pravice do uporabe KBZ,
c) 
svetu zavoda predlaga odvzem pravice do
kolektivne blagovne znamke.
12. člen
Opomin izreče strokovni svet Javnega zavoda
Krajinski park Goričko tako, da na svoji seji sprejme ustrezen sklep in
upravičencu – kršilcu vroči pisni odpravek sklepa.
Opomin pred odvzemom pravice do uporabe KBZ
se izreče enako kot opomin, s tem, da se obvesti o izreku tudi svet zavoda.
Naslednja kršitev je stopnjevanje sankcije z odvzemom pravice.
Odvzem kolektivne znamke izreče svet zavoda
s sklepom na svoji seji. Pisni odpravek sklepa se vroči kršilcu.
13. člen
Strokovni svet Javnega zavoda Krajinski
park Goričko izreka oziroma predlaga ukrepe po tem pravilniku glede na vsebino,
vrsto in težo kršitve. O izreku ukrepov odločata strokovni svet oziroma svet
zavoda po veljavnih aktih zavoda.
O izrečenem ukrepu strokovnega sveta
zavoda, se lahko poda pritožba na svet zavoda v 15 dneh, ki mora o njej
odločiti v 60 dneh.
Zoper odločitve sveta zavoda ni pritožbe,
možna je zahteva za sodno varstvo pravic pri pristojnem sodišču v 30 dneh po
izrečenem ukrepu.
14. člen
Proti vsem kršilcem pravil, ki se nanašajo
na kolektivno blagovno znamko, ima nosilec kolektivne blagovne znamke, JZ KP
Goričko, pravico uveljavljati civilno pravico varstva po redni sodni poti in
predlagati uvedbo kazenskega postopka.

Priloga: Logotip kolektivne blagovne znamke in znak
KRAJINSKI PARK GORIČKO

Pravilnik o kolektivni blagovni znamki
KRAJINSKI PARK GORIČKO in pogojih podeljevanja pravice do uporabe kolektivne
blagovne znamke »KRAJINSKI PARK GORIČKO« (Uradni list RS, št. 1/11) vsebuje naslednje končne določbe:
»VII. KONČNE DOLOČBE
15. člen
Ker vpis v register upravičencev do
kolektivne blagovne znamke temelji na prostovoljni odločitvi in pristanku
interesenta, se ta vpis lahko opravi ob izpolnjevanju predpisanih pogojev le na
podlagi pisne vloge v obliki pristopne izjave, s katero se interesent prostovoljno
zaveže izpolnjevati vsa določila tega pravilnika.
Vpis v register se opravi po uveljavitvi
pravilnika.
16. člen
Pravilnik o kolektivni blagovni znamki je
mogoče spreminjati in dopolnjevati po postopku, kot je bil sprejeman. Predlog
za postopek lahko poda vsak zainteresiran upravičenec ali pristojen organ
nosilca KBZ.
17. člen
Ta pravilnik začne veljati z dnem, ko je
bila kolektivna blagovna znamka priznana z odločbo pristojnega državnega urada,
na podlagi Zakona o industrijski lastnini.«.

Pravilnik o spremembah in dopolnitvah
Pravilnika o kolektivni blagovni znamki KRAJINSKI PARK GORIČKO in pogojih
podeljevanja pravice do uporabe kolektivne blagovne znamke »KRAJINSKI PARK
GORIČKO« (Uradni list RS, št. 46/12) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se od 14. junija 2012.«.