1. člen
(vsebina)
Ta uredba določa pravila ravnanja pri izvajanju gradbenih del
na gradbišču, zahteve za gradbeno mehanizacijo in organizacijske ukrepe na
gradbišču z namenom preprečevanja in zmanjševanja emisije delcev, ki pri tem
nastajajo.
2. člen
(uporaba)
(1) Ta uredba se uporablja za vsa gradbišča ne glede na način
gradnje ali vrsto objekta. 
(2) Določbe 4., 5., 7., 9. in 10. člena te uredbe se
uporabljajo samo za gradbišča: 
-       
na katerih izvajanje gradbenih del traja več kot 12 mesecev ali 
-       
na območju naselja, ki ima status mesta, ali na območju degradiranega
okolja, če površina gradbišča presega 4 000 m2 ali prostornina
gradbišča presega 10 000 m3, ali 
-       
na območju, ki ni območje iz prejšnje alinee, če površina gradbišča
presega 10 000 m2 ali prostornina gradbišča presega 20 000 m3.
(3) Določbe te uredbe ne veljajo za gradnjo objektov, ki so
potrebni zaradi neposredno grozečih naravnih in drugih nesreč ali zato, da se
preprečijo oziroma zmanjšajo njihove posledice, za objekte za zaščito,
reševanje in pomoč ob naravnih in drugih nesrečah ter za gradnjo vojaških
inženirskih objektov, zaklonišč in drugih zaščitnih objektov med izrednim ali vojnim
stanjem.
3. člen
(izrazi)
(1) Izrazi, uporabljeni v tej uredbi, imajo naslednji pomen: 
1.     
delci so delci PM10 in PM2,5 v zunanjem zraku v skladu s
predpisom, ki ureja kakovost zunanjega zraka; 
2.     
površina gradbišča je: 
- 
površina ovoja stavbe, če gre za rekonstrukcijo ali odstranitev stavbe,
izračunana v skladu s standardom SIST ISO 9836, ali 
- 
zazidana površina gradbenega inženirskega objekta ali njegovega dela, če
gre za rekonstrukcijo ali odstranitev gradbeno inženirskega objekta ali
njegovega dela, ali 
- 
površina zemljišča gradbišča, če gre za gradnjo novega objekta; 
3.     
prostornina gradbišča je vsota: 
- 
prostornine izkopa, vključno z izkopi zaradi izravnave terena, 
- 
prostornine objekta, merjene od terena do kapa ali vrha konstrukcije, in
- 
prostornine odstranjenega objekta, če gradnja vključuje odstranitev
objekta; 
4.     
prostornina objekta, merjena od terena do kapa ali vrha konstrukcije,
je: 
- 
za stavbe bruto prostornina stavbe v skladu s standardom SIST ISO 9836,
pri čemer se ne upošteva prostornina podzemnih etaž, 
- 
za gradbene inženirske objekte pa prostornina vgrajenega gradbenega
materiala nad tlemi; 
5.     
naselje, ki ima status mesta, je naselje, ki je v skladu s predpisi, ki
urejajo lokalno samoupravo, določeno kot mesto; 
6.     
območje degradiranega okolja je posamezno območje, na katerem se
izvajajo ukrepi za izboljšanje kakovosti okolja iz predpisa, ki v skladu z
zakonom, ki ureja varstvo okolja, določa degradirano okolje in program ukrepov
za izboljšanje kakovosti okolja zaradi čezmerne obremenjenosti zunanjega zraka z
delci PM10; 
7.     
gradbeni odpadki so gradbeni material, ostanki obdelave gradbenega
materiala, ostanki odstranitve objekta in zemeljski izkop, če se uvrščajo med
odpadke v skladu s predpisi, ki urejajo ravnanje z odpadki; 
8.     
sipki gradbeni material je drobno zrnati gradbeni material z velikostjo
manj kot 8 mm ali gradbeni materiali večje zrnatosti z velikostjo manj kot 32
mm, če se sami pojavljajo tudi v obliki prahu ali so onesnaženi s prašnimi
usedlinami; 
9.     
gradbiščna cesta je cesta, ki povezuje gradbišče s cesto za javni cestni
promet; 
10.  
cesta za javni cestni promet je javna cesta ali nekategorizirana cesta,
ki se uporablja za javni cestni promet, v skladu s predpisi, ki urejajo javne
ceste; 
11.  
skladiščenje gradbenih odpadkov je začasno skladiščenje v skladu s predpisom,
ki ureja ravnanje z odpadki;
12.  
izrazita emisija delcev je emisija delcev, ki nastaja na gradbišču
zaradi brušenja, rezkanja, vrtanja, žarenja, klesanja, šiljenja, odkopavanja,
drobljenja, lomljenja, mletja, vlivanja, vsipavanja, nasipavanja, odmetavanja,
podiranja, ločevanja, rezanja, sejanja, nakladanja, razkladanja, grabljenja,
brisanja ali transportiranja.
(2) Drugi izrazi, uporabljeni v tej uredbi, imajo enak pomen,
kot ga določajo predpisi s področja graditve objektov in predpisi s področja
varstva okolja.
4. člen
(zahteve za motorje, vgrajene v gradbeno mehanizacijo ali
druge naprave, ki so na gradbišču)
(1) Izvajalec mora zagotoviti, da je na vidnem mestu motorja
z notranjim zgorevanjem, vgrajenega v gradbeno mehanizacijo ali drugo napravo,
ki je na gradbišču, pritrjena oznaka motorja v skladu s predpisom, ki ureja
emisijo plinastih onesnaževal in delcev iz motorjev z notranjim zgorevanjem,
namenjenih za vgradnjo v necestne premične stroje. 
(2) Ne glede na prejšnji odstavek se za motorje, za katere je
bila pridobljena homologacija po 1. januarju 2017, označevanje motorjev
opravlja v skladu z Uredbo (EU) 2016/1628 Evropskega parlamenta in Sveta z dne
14. septembra 2016 o zahtevah v zvezi z mejnimi vrednostmi emisij
plinastih in trdnih onesnaževal in homologacijo za motorje z notranjim
izgorevanjem za necestno mobilno mehanizacijo, o spremembi uredb (EU) št.
1024/2012 in (EU) št. 167/2013 ter o spremembi in razveljavitvi Direktive
97/68/ES (UL L št. 252 z dne 16. 9. 2016, str. 53), zadnjič spremenjeno z
Uredbo (EU) 2021/1068 Evropskega parlamenta in Sveta z dne 24. junija 2021
o spremembi Uredbe (EU) 2016/1628 v zvezi z njenimi prehodnimi določbami za
nekatero mehanizacijo, opremljeno z motorji v razponu moči večji ali enaki
56 kW in manjši od 130 kW ter z močjo večjo ali enako
300 kW, za obravnavo posledic krize zaradi COVID-19 (UL L št. 230 z dne
30. 6. 2021, str. 1).
5. člen
(zahteve za motorje na kompresijski vžig)
(1) Če se na gradbišču uporablja gradbena mehanizacija ali
druga naprava z vgrajenim motorjem na kompresijski vžig z izhodno močjo, večjo
od 19 kW, se ta gradbena mehanizacija ali druga naprava lahko uporablja samo,
če: 
-       
je za motorje podeljena homologacija za tip motorja ali družino motorjev
stopnje IIIA ali novejšo stopnjo zmanjšanja emisij (skupina motorjev H, I, J in
K) v skladu s predpisom, ki ureja emisijo plinastih onesnaževal in delcev iz
motorjev z notranjim zgorevanjem, namenjenih za vgradnjo v necestne premične
stroje, ali 
-       
so motorji opremljeni s filtri za delce v izpušnih plinih motorjev,
katerih učinek filtriranja delcev s premerom od 10 nm do 30 nm je najmanj 97
odstotkov in 90 odstotkov med regeneracijo filtra. 
(2) Za motorje iz prve alinee prejšnjega odstavka mora
investitor ob podpisu pogodbe za izvedbo gradnje od izvajalcev pridobiti kopijo
izjave, s katero je proizvajalec ali uvoznik ob dajanju gradbene mehanizacije
ali druge naprave na trg potrdil, da so vgrajeni motorji izdelani v skladu s
podeljeno homologacijo. 
(3) Za motorje iz druge alinee prvega odstavka tega člena
mora investitor ob podpisu pogodbe za izvedbo gradnje od izvajalcev pridobiti
izjavo o skladnosti filtra za delce, s katero proizvajalec ali uvoznik gradbene
mehanizacije ali druge naprave potrjuje, da je vgrajeni motor opremljen s
filtrom za delce z lastnostmi, opredeljenimi v drugi alinei prvega odstavka
tega člena. 
(4) Izjava o skladnosti filtra za delce vsebuje: 
-       
ime in naslov proizvajalca ali uvoznika gradbene mehanizacije ali druge
naprave, 
-       
izjavo proizvajalca ali uvoznika, da je v gradbeno mehanizacijo ali
drugo napravo vgrajeni motor na kompresijski vžig, opremljen s filtrom za delce
z lastnostmi iz druge alinee prvega odstavka tega člena, 
-       
ime tipa gradbene mehanizacije ali druge naprave, motorja in filtra za
delce v izpušnih plinih motorja, 
-       
leto izdelave gradbene mehanizacije ali druge naprave, serijsko številko
motorja in serijsko številko filtra za delce v izpušnih plinih motorja, 
-       
ime in naslov organa za ugotavljanje skladnosti ter številko certifikata
o skladnosti filtra za delce v izpušnih plinih motorja, 
-       
ime in naziv osebe, ki je podpisala izjavo proizvajalca ali uvoznika, 
-       
točno mesto oznake filtra za delce na gradbeni mehanizaciji ali drugi
napravi. 
(5) Oznaka filtra za delce iz druge alinee prvega odstavka
tega člena mora biti pritrjena na gradbeno mehanizacijo ali drugo napravo na
vidnem mestu, mora biti neizbrisna in jasno čitljiva ter vsebovati naslednje
podatke: 
-       
ime proizvajalca, 
-       
serijsko številko, 
-       
ime tipa motorja oziroma filtra za delce, 
-       
ime organa za ugotavljanje skladnosti. 
(6) Za proizvajalca gradbene mehanizacije ali druge naprave
iz tretjega odstavka tega člena se šteje tudi oseba, ki je filter za delce
vgradila v gradbeno mehanizacijo ali drugo napravo.
6. člen
(zahteve za postopke mehanske obdelave na gradbišču)
(1) Na gradbišču se za preprečevanje in zmanjševanje emisije
delcev na viru onesnaževanja zunanjega zraka izvajajo naslednji ukrepi: 
-       
na točkovnih virih, kot na primer na mestu čiščenja fasade ali na mestu
brušenja, rezkanja ali klesanja gradbenih materialov, in 
-       
na razpršenih virih, kakršen je na primer emisija delcev iz prometa po
gradbiščnih poteh, pri pretovarjanju ali skladiščenju gradbenega materiala, pri
izkopavanju zemljine in njenem nakladanju ter pri transportu zemeljskega izkopa
ali pri ravnanju z gradbenimi odpadki. 
(2) Pri izvajanju del, pri katerih nastaja izrazita emisija
delcev, se morajo uporabljati naslednji ukrepi za preprečevanje in zmanjševanje
emisije delcev: 
-       
prepovedano je prašno usedlino odstranjevati s pihanjem, prašne površine
čistiti s stisnjenim zrakom ali čistiti na območju gradbišča s suhim
pometanjem; 
-       
prašne usedline je treba odstranjevati z vlažnim ali mokrim postopkom
glede na stanje tehnike ali s sesalnim postopkom z uporabo primernega sesalnika
za prah ali prašne usedline; 
-       
prah je treba vezati na površinah materialov z vzdrževanjem vlažnosti
materiala, na primer z avtomatsko vodenim ali ročnim vodnim škropljenjem; 
-       
pri premeščanju in pretovarjanju: 
- 
je treba gradbene odpadke odmetavati z višine, ki ni večja od višine
posod ali zabojnikov za zbiranje in prevažanje gradbenih odpadkov. Če se
tehnično ne da izogniti odmetavanju gradbenih odpadkov z večjih višin, kot je
višina posod ali zabojnikov, ki se uporabljajo za zbiranje in prevažanje
gradbenih odpadkov, je treba uporabiti padne cevi ali pokrite drče za gradbene
odpadke, konce padnih cevi pa je treba z manšetami povezati neprepustno za
prah, 
- 
uporabljati majhne izstopne hitrosti transportnih sistemov, 
- 
gradbene odpadke pa je treba zbirati in prevažati v zaprtih ali pokritih
posodah ali zabojnikih; 
-       
pri rušenju objektov je prepovedano odmetavati tramove, gradbeno pohištvo
in lahke gradbene elemente ter jih odlagati ali premeščati ročno ali z
gradbenimi dvigali; 
-       
rušenje ali razgradnjo objektov je treba izvesti, če je tehnično možno,
v velikih kosih, prah pa je treba vezati na gradbeni material z omočenjem; 
-       
na gradbišču je prepovedano gradbene odpadke z drugih gradbišč
obdelovati s postopki drobljenja, lomljenja ali mletja, vključno z obdelavo
gradbenih odpadkov v premičnih napravah; 
-       
pri odstranitvi objekta je treba zaradi zmanjševanja prašenja
uporabljati pokrove in zaporne stene za preprečevanje širjenja prahu; 
-       
transportni trakovi morajo biti popolnoma pokriti ali zaprti; 
-       
pri odstranitvi objekta z velikimi površinami in razstreljevanju večjega
objekta, pri katerem ni mogoče izdelati pokrovov in zapornih sten, je treba
predvideti primerno alternativno vezavo prahu, kot je na primer močno omočenje
ali vodna zavesa. 
(3) Na gradbiščih iz drugega odstavka 2. člena te uredbe
je prepovedano gradbene odpadke ali mineralne surovine obdelovati s postopki
drobljenja, lomljenja ali mletja z napravami, vključno s premičnimi napravami
za obdelavo gradbenih odpadkov, razen če so opremljene za zajem in čiščenje
izstopnega zraka ali pa se na vseh transportnih trakovih in izstopnih odprtinah
stalno uporabljajo samodejno vodene naprave, ki proizvajajo vodno meglico ali
vodno zaveso, ali se voda uporablja v postopkih obdelave. Če izstopni material
po postopku drobljenja, lomljenja ali mletja vsebuje material zrnatosti z
velikostjo manj kakor 5 mm, je treba zagotoviti zaprto ali pokrito skladiščenje
tega materiala.
(4) Ne glede na določbo prejšnjega odstavka je v primeru
razglašene čezmerne onesnaženosti z delci PM10, ki jo izda Agencija Republike
Slovenije za okolje, na gradbiščih na območju degradiranega okolja, če površina
gradbišča presega 4 000 m2 ali če prostornina
gradbišča presega 10 000 m3,
prepovedano gradbene odpadke ali mineralne surovine obdelovati s postopki, določenimi
v prejšnjem odstavku.
7. člen
(zahteve za gradbeno mehanizacijo in druge naprave, ki so na
gradbišču)
(1) Pri gradnji, pri kateri nastaja izrazita emisija delcev,
se mora uporabljati gradbena mehanizacija in druge naprave, ki so: 
-       
na delovnih odprtinah, izstopnih mestih in mestih nastajanja prahu
opremljene za odsesavanje prahu ali 
-       
zaprti viri prahu ali 
-       
opremljene za vezavo prahu z omočenjem. 
(2) Pri gradnji z gradbeno mehanizacijo ali drugimi napravami
za obdelavo gradbenega materiala, kot na primer z rezalnimi ploščami ali
brusilniki, mora biti zagotovljeno izvajanje ukrepov za zmanjševanje prašenja,
kot so na primer omočenje, zajemanje oziroma odsesavanje prahu ali drug način
odpraševanja. 
(3) Izvajalec mora zagotoviti, da se na gradbišču nepokriti
sipki gradbeni material ne prevaža, skladišči ali pretovarja.
8. člen
(zahteve za organizacijske ukrepe na gradbišču)
(1) Na gradbišču je treba zaradi preprečevanja in
zmanjševanja razpršene emisije delcev zagotavljati naslednje organizacijske
ukrepe: 
-       
zmanjševati je treba količino skladiščenega gradbenega materiala in
gradbenih odpadkov, 
-       
skladiščeni gradbeni material je treba zaradi zmanjšanja prašenja
prekrivati, vlažiti ali zaslanjati pred vplivi vetra, 
-       
na izvozih z gradbiščnih cest oziroma izvozih z gradbišč na ceste za
javni cestni promet je treba zagotoviti pranje koles in podvozja vozil, 
-       
gradbiščne ceste, ki se bodo uporabljale več kakor 12 mesecev, morajo
biti prevlečene z nosilno asfaltno podlago ali neprekinjeno omočene s
tekočinami, ki vežejo prah na površini cestišča, 
-       
redno je treba čistiti gradbiščne ceste z učinkovitimi pometalnimi
stroji, ki ne povzročajo prašenja, ali z mokrim čiščenjem, 
-       
v dogovoru z upravljavcem ceste je treba zagotoviti takojšnje popravilo
poškodovane ceste za javni cestni promet oziroma njeno takojšnje čiščenje, če
se na izstopu gradbišča onesnaži ali poškoduje, 
-       
na gradbišču je treba omejiti hitrost vozil na največ 20 km/h, razen na
gradbiščnih cestah, ki so asfaltirane in stalno omočene. 
(2) Izvajalec mora zagotoviti, da se sipki gradbeni material,
gradbeni odpadki in drug gradbeni material, ki povzroča prašenje, dovažajo na
gradbišče ali odvažajo z gradbišča v transportnih sredstvih, ki so pokrita ali
zaprta, ali na kakšen drug način, ki onemogoča prašenje.
9. člen
(elaborat preprečevanja in zmanjševanja emisije delcev iz
gradbišča)
(1) Investitor mora zagotoviti izdelavo elaborata preprečevanja
in zmanjševanja emisije delcev iz gradbišča (v nadaljnjem besedilu: elaborat)
ter ga priložiti projektu za izvedbo. 
(2) Elaborat mora vsebovati podatke o: 
-       
vrstah gradbene mehanizacije in drugih naprav na motorni pogon z
notranjim zgorevanjem, ki se bodo uporabljale na gradbišču, ter o izpolnjevanju
zahtev iz 4. in 5. člena te uredbe, 
-       
vrstah gradbene mehanizacije in drugih naprav, ki se bodo uporabljale na
gradbišču in katerih uporaba povzroča izrazito emisijo delcev, ter o
izpolnjevanju zahtev iz 6. in 7. člena te uredbe, 
-       
vrstah ukrepov za preprečevanje in zmanjševanje prašenja iz 6. in 7.
člena te uredbe, ki se bodo izvajali pri gradnji, 
-       
načinu skladiščenja sipkega gradbenega materiala na gradbišču ter o
ukrepih za zmanjševanje prašenja zaradi prevoza, skladiščenja, pretovarjanja
ali uporabe tega materiala in prašenja, ki ga povzroča veter, 
-       
vrstah in postavitvi posod ali zabojnikov za zbiranje, začasno
skladiščenje in prevoz gradbenih odpadkov, 
-       
organizacijskih ukrepih iz prejšnjega člena, 
-       
dovozih in izvozih z gradbišča ter o načinu pranja koles in podvozja
vozil, ki zapuščajo gradbišče. 
(3) Investitor mora pred začetkom gradnje zagotoviti izdelavo
elaborata in ob spremembah med gradnjo zagotoviti, da izvajalec elaborat po
potrebi dopolni v primeru, da gre za uporabo drugačne gradbene mehanizacije in
drugih naprav, ki bodo na gradbišču, za drugačne ukrepe proti prašenju ob
rušenju oziroma razgradnji objektov ali za drugačno ravnanje z gradbenimi
odpadki, pri čemer mora elaborat ostati skladen z določbami od 4. do 8. člena
te uredbe ter zahtevami iz okoljevarstvenega soglasja in okoljevarstvenih
dovoljenj, če so ta pridobljena.
(4) Investitor mora elaborat skupaj s kopijami izjav iz
drugega odstavka 5. člena te uredbe in izjavami iz tretjega odstavka 5. člena
te uredbe na zahtevo predložiti pristojnemu inšpektorju. 
10. člen
(obveznosti izvajalca, nadzornika in investitorja)
(1) Izvajalec mora zagotoviti, da se izvajajo ukrepi za
preprečevanje in zmanjševanje emisije delcev iz gradbišča v skladu z elaboratom.
(2) Izvajalec mora zagotoviti, da se v gradbeni dnevnik za
posamezen dan vpisuje izvajanje ukrepov iz prejšnjega odstavka, in sicer: 
-       
o vrstah gradbene mehanizacije in drugih naprav na motorni pogon z
notranjim zgorevanjem ter o izpolnjevanju zahtev iz 4. in 5. člena te uredbe, 
-       
o vrstah gradbene mehanizacije in drugih naprav, katerih uporaba
povzroča izrazito emisijo delcev, ter o izpolnjevanju zahtev iz 6. in 7. člena
te uredbe, 
-       
o vrstah ukrepov za preprečevanje in zmanjševanje prašenja iz 6. in 7.
člena te uredbe, ki se izvajajo pri gradnji, 
-       
o vrstah ukrepov za zmanjševanje prašenja zaradi prevoza, skladiščenja,
pretovarjanja ali uporabe sipkega materiala in zaradi prašenja, ki ga povzroča
veter, 
-       
o vrstah uporabljenih posod ali zabojnikov za zbiranje, začasno
skladiščenje in prevoz gradbenih odpadkov, 
-       
o organizacijskih ukrepih iz 8. člena te uredbe, 
-       
o dovozih in izvozih z gradbišča ter načinu pranja koles in podvozja
vozil, ki zapuščajo gradbišče. 
(3) Nadzornik mora zagotoviti, da se na gradbišču med
gradbenim nadzorom preverja skladnost izvajanja ukrepov za preprečevanje in
zmanjševanje emisije delcev iz gradbišča z elaboratom. 
(4) Če nadzornik ugotovi neskladje izvajanja ukrepov za
preprečevanje in zmanjševanje emisije delcev iz gradbišča z elaboratom, mora o
tem takoj obvestiti investitorja, ugotovitve in predloge za doseganje
skladnosti izvajanja teh ukrepov z elaboratom pa brez odlašanja vpisati v
gradbeni dnevnik. 
(5) Če izvajalec vpisanega predloga iz prejšnjega odstavka ne
upošteva ali kako drugače ne izvaja ukrepov za preprečevanje in zmanjševanje
emisije delcev iz gradbišča v skladu z elaboratom, mora nadzornik o tem brez
odlašanja obvestiti pristojnega inšpektorja po tej uredbi in investitorja ter
ugotovitev o neupoštevanju predloga iz prejšnjega odstavka vpisati v gradbeni
dnevnik. 
(6) Investitor mora na podlagi obvestila nadzornika iz
prejšnjega odstavka v skladu z gradbeno pogodbo brez odlašanja pisno zahtevati
od izvajalca, da nemudoma vzpostavi ukrepe za preprečevanje in zmanjševanje
emisije delcev iz gradbišča v skladu z elaboratom, ter o tem obvestiti
nadzornika.
11. člen
(nadzor in inšpekcijski ukrepi)
Nadzor nad izvajanjem te uredbe opravljajo inšpektorji,
pristojni za varstvo okolja. 
12. člen
(prekrški)
(1) Z globo od 4.000 do 60.000 eurov se kaznuje za prekršek
pravna oseba, ki je po določbah te uredbe izvajalec, če: 
1.     
ne zagotavlja, da je na vidnem mestu motorja z notranjim zgorevanjem,
vgrajenega v gradbeno mehanizacijo ali drugo napravo, ki je na gradbišču,
pritrjena oznaka motorja skladno s 4. členom te uredbe; 
2.     
uporablja gradbeno mehanizacijo in druge naprave z vgrajenimi motorji na
kompresijski vžig v nasprotju s 5. členom te uredbe; 
3.     
na gradbišču izvaja postopke mehanske obdelave v nasprotju s 6. členom
te uredbe; 
4.     
uporablja gradbeno mehanizacijo in druge naprave v nasprotju s 7. členom
te uredbe; 
5.     
ne izvaja organizacijskih ukrepov na gradbišču v skladu z 8. členom te
uredbe; 
6.     
ne zagotavlja, da se izvajajo ukrepi za preprečevanje in zmanjševanje
emisije delcev iz gradbišča skladno z elaboratom (prvi odstavek 10. člena); 
7.     
ne zagotavlja, da se v gradbeni dnevnik za posamezen dan vpisuje
izvajanje ukrepov (drugi odstavek 10. člena). 
(2) Z globo od 4.000 do 30.000 eurov se za prekršek iz
prejšnjega odstavka kaznuje samostojni podjetnik posameznik. 
(3) Z globo od 1.200 do 6.000 eurov se za prekršek iz prvega
odstavka tega člena kaznuje tudi odgovorna oseba pravne osebe oziroma odgovorna
oseba samostojnega podjetnika posameznika.
13. člen
(prekrški)
(1) Z globo od 4.000 do 60.000 eurov se kaznuje za prekršek
pravna oseba, ki je po določbah te uredbe nadzornik, če: 
1.     
ne zagotavlja, da se na gradbišču v okviru gradbenega nadzora preverja
skladnost izvajanja ukrepov za preprečevanje in zmanjševanje emisije delcev iz
gradbišča z elaboratom (tretji odstavek 10. člena); 
2.     
ob ugotovitvi neizvajanja ukrepov za preprečevanje in zmanjševanje
emisije delcev iz gradbišča v skladu z elaboratom o tem takoj ne obvesti
investitorja ali če ugotovitev in predlogov za doseganje skladnosti izvajanja
teh ukrepov z elaboratom brez odlašanja ne vpiše v gradbeni dnevnik (četrti
odstavek 10. člena); 
3.     
brez odlašanja ne obvesti pristojnega inšpektorja po tej uredbi in
investitorja, da izvajalec na podlagi vpisanega predloga iz četrtega odstavka
10. člena te uredbe ne upošteva ali na drug način ne izvaja ukrepov za
preprečevanje in zmanjševanje emisije delcev iz gradbišča v skladu z
elaboratom, ali če ugotovitev o neupoštevanju predloga iz četrtega odstavka 10.
člena ne vpiše v gradbeni dnevnik (peti odstavek 10. člena). 
(2) Z globo od 4.000 do 30.000 eurov se za prekršek iz
prejšnjega odstavka kaznuje samostojni podjetnik posameznik. 
(3) Z globo od 1.200 do 6.000 eurov se za prekršek iz prvega
odstavka tega člena kaznuje tudi odgovorna oseba pravne osebe oziroma odgovorna
oseba samostojnega podjetnika posameznika.
14. člen
(prekrški)
(1) Z globo od 4.000 do 60.000 eurov se kaznuje za prekršek
pravna oseba, ki je po določbah te uredbe investitor, če: 
1.     
ne zagotovi, da ob spremembah med gradnjo izvajalec elaborat po potrebi
dopolni (tretji odstavek 9. člena);
2.     
na zahtevo pristojnega inšpektorja ne predloži elaborata skupaj s
kopijami izjav iz drugega odstavka 5. člena te uredbe in izjavami iz tretjega
odstavka 5. člena te uredbe (četrti odstavek 9. člena); 
3.     
na podlagi obvestila nadzornika iz petega odstavka 10. člena te uredbe v
skladu z gradbeno pogodbo brez odlašanja pisno ne zahteva od izvajalca, da brez
odlašanja vzpostavi ukrepe za preprečevanje in zmanjševanje emisije delcev iz
gradbišča v skladu z elaboratom, ali če o tem ne obvesti nadzornika (šesti
odstavek 10. člena). 
(2) Z globo od 4.000 do 30.000 eurov se za prekršek iz
prejšnjega odstavka kaznuje samostojni podjetnik posameznik. 
(3) Z globo od 1.200 do 6.000 eurov se za prekršek iz prvega
odstavka tega člena kaznuje tudi odgovorna oseba pravne osebe oziroma odgovorna
oseba samostojnega podjetnika posameznika. 
(4) Z globo od 1.200 do 4.000 eurov se za prekršek iz prvega
odstavka tega člena kaznuje fizična oseba.

Uredba o preprečevanju in zmanjševanju emisije
delcev iz gradbišč (Uradni list RS, št. 21/11) vsebuje naslednji prehodni in
končno določbo:
»PREHODNI IN KONČNA DOLOČBA
15. člen
(obdelava gradbenih
odpadkov na obstoječih gradbiščih)
(1) Tretji in četrti odstavek 6. člena te uredbe se do
prenehanja veljavnosti okoljevarstvenega dovoljenja za obdelavo gradbenih
odpadkov na gradbišču ne uporabljata za gradbišče, za katero je investitor v
skladu z zakonom in pod pogoji, ki jih določa predpis, ki ureja ravnanje z
gradbenimi odpadki, pridobil okoljevarstveno dovoljenje za obdelavo gradbenih
odpadkov na gradbišču. 
(2) Ne glede na določbe tretjega odstavka 6. člena te uredbe
lahko naprava za obdelavo gradbenih odpadkov na gradbišču, za katero je
upravljavec pridobil okoljevarstveno dovoljenje v skladu z zakonom, ki ureja
varstvo okolja, in pod pogoji, ki jih določa predpis, ki ureja ravnanje z
gradbenimi odpadki, obratuje največ 12 mesecev od začetka veljavnosti te
uredbe, če naprava ne ustreza pogojem iz tretjega odstavka 6. člena te uredbe
in če obratuje na gradbišču iz drugega odstavka 2. člena te uredbe. 
(3) Ne glede na določbe četrtega odstavka 6. člena te uredbe
lahko naprava za obdelavo gradbenih odpadkov na gradbišču, za katero je
upravljavec pridobil okoljevarstveno dovoljenje v skladu z zakonom, ki ureja
varstvo okolja, in pod pogoji, ki jih določa predpis, ki ureja ravnanje z
gradbenimi odpadki, obratuje največ 12 mesecev od začetka veljavnosti te
uredbe, če naprava obratuje na gradbišču na območju degradiranega okolja, če
površina gradbišča presega 4 000 m2 ali če prostornina gradbišča
presega 10 000 m3.
16. člen
(priložitev elaboratov)
Elaborat iz 9. člena te uredbe mora priložiti projektu za
izvedbo investitor, ki začne z gradnjo več kot šest mesecev po uveljavitvi te
uredbe.
17. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba
o spremembah in dopolnitvi Uredbe o preprečevanju in zmanjševanju emisije
delcev iz gradbišč (Uradni list RS, št. 197/21)
vsebuje naslednjo končno določbo:
»KONČNA DOLOČBA
10. člen
(začetek veljavnosti)
Ta uredba začne veljati osmi dan po objavi v Uradnem listu
Republike Slovenije.«.