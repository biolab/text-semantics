1. člen
(splošno)
Ta uredba določa način nadzora in koordinacije med nadzornimi
organi, ki so pristojni za nadzor nad izvajanjem predpisov o prevozih v cestnem
prometu, zbiranje in pošiljanje podatkov o opravljenih nadzorih in način
vodenja njihove evidence.
2. člen
(izvajanje nadzora)
(1) Nadzor nad izvajanjem določb Zakona o prevozih v cestnem
prometu (Uradni list RS, št. 131/06 in 05/07 – popr.; v nadaljnjem besedilu:
zakon) opravljajo nadzorni organi iz prvega odstavka 117. člena zakona
samostojno in v skupnih akcijah. 
(2) Pristojni organi morajo prometnemu inšpektoratu poslati
poročila o ugotovljenih kršitvah, izvedenih ukrepih in opravljenih skupnih
nadzorih ter o drugih ugotovitvah pri izvajanju nadzora.
3. člen
(način izvajanja)
Nadzorni organi izvajajo nadzor na cestah, prometni
inšpektorat pa tudi nadzor na sedežu in drugih poslovnih prostorih prevoznika.
4. člen
(nadzor na cestah)
(1) Nadzor na cestah se izvaja v različnih krajih in ob
vsakem času ter zajema predvsem nadzor na mejnih prehodih, parkiriščih in na
tako obsežnem delu cestnega omrežja, da se je težko izogniti točkam nadzora. 
(2) Skupni nadzor na cestah se izvaja na enega od naslednjih
načinov: 
-    
časovno na krajši ali daljši čas omejen nadzor na eni točki v
notranjosti, 
-    
časovno na krajši ali daljši čas omejen nadzor hkrati na več točkah v
notranjosti Republike Slovenije in na mejnih prehodih. 
(3) Elementi nadzora na cestah so vezani na pristojnosti
posameznega nadzornega organa, obsegajo pa predvsem: 
-    
nadzor nad izvajanjem predpisov o licenci, licenci Skupnosti, izvodu
licence in izvodu licence Skupnosti, 
-    
nadzor nad izvajanjem predpisov o dovoljenju Skupnosti in drugih
dovoljenjih za prevoz, 
-    
nadzor nad izvajanjem predpisov o dovolilnicah in dovolilnicah CEMT.
5. člen
(evidence, poročanje in usklajevanje nadzora)
(1) Prometni inšpektorat vzpostavi in upravlja z evidenco o
opravljenih skupnih in samostojnih nadzorih ter ugotovljenih kršitvah v njih.
Evidenca vsebuje podatke, predpisane z zakonom. 
(2) Vzpostavi se elektronska povezava med nadzornimi organi
zaradi posredovanja podatkov za vodenje evidence iz prejšnjega odstavka. 
(3) Policija in carinski organ morata poslati podatke iz 123.
člena zakona o opravljenih skupnih in načrtovanih samostojnih nadzorih za mesečno
obdobje prometnemu inšpektoratu. Podatke pošljejo do desetega dne v mesecu za
pretekli mesec. 
(4) Na posebno zahtevo prometnega inšpektorata morata
nadzorna organa iz prejšnjega odstavka poslati podatke o opravljenih skupnih in
samostojnih nadzorih tudi med obema mesečnima obdobjema poročanja iz prejšnjega
odstavka. 
(5) Če nadzorni organi pri svojem delu ugotovijo kršitve
zakona, vendar za ukrepanje niso pristojni, o svojih ugotovitvah poročajo
prometnemu inšpektoratu. 
(6) Prometni inšpektorat je odgovoren za uskladitev izvajanja
skupnih nadzorov. V ta namen po potrebi sklicuje sestanke koordinacijskega
odbora, ki ga sestavljajo predstavniki nadzornih organov. Na sestanku se
obravnava izvedba opravljenih nadzorov in določi njihov letni načrt. Nadzorni
organi uskladijo načrtovane mesečne skupne nadzore do 25. v mesecu za prihodnji
mesec na predlog prometnega inšpektorata. Izredni skupni nadzori se izvedejo na
utemeljeno pobudo enega od nadzornih organov.
6. člen
(medsebojno obveščanje in sodelovanje)
(1) Če se na podlagi ugotovitev nadzora na cestah vozila
prevoznika iz druge države utemeljeno sumi, da so bile storjene kršitve, ki jih
med nadzorom ni mogoče potrditi zaradi pomanjkanja potrebnih podatkov, se
sestavi ustrezno poročilo o sumu kršitve, ki se pošlje prometnemu inšpektoratu,
da s tem seznani državo, v kateri ima prevoznik svoj sedež. 
(2) Če nadzorni organ v Republiki Sloveniji od nadzornega
organa druge države prejme poročilo, zaprosilo ali zahtevo po nadaljnjem
nadzoru, opravi ta nadzor prometni inšpektorat na sedežu domačega prevoznika,
rezultate pa sporoči nadzornemu organu druge države, ki je za tak nadzor
zaprosil.
7. člen
(nadzor prevoznika)
(1) Nadzor na sedežu in drugih poslovnih prostorih prevoznika
izvajajo inšpektorji za cestni promet v sklopu izvajanja nadzora nad izvajanjem
določb zakona. 
(2) Poleg listin iz tretjega odstavka 4. člena te uredbe
prometni inšpektorat na sedežu in drugih poslovnih prostorih prevoznika nadzira
predvsem uporabo potrdil za voznike iz pete alinee prvega odstavka 33. člena
zakona, in sicer glede tega, ali so pogoji, pod katerimi je bilo tako potrdilo
izdano, še vedno izpolnjeni. 
(3) Prometni inšpektorat organizira nadzor iz prejšnjega
odstavka tako, da v letni nadzor zajame preverjanje pogojev vsaj 20% veljavnih
potrdil za voznike iz prejšnjega odstavka, izdanih v Republiki Sloveniji.
Podatke o številu potrdil za voznike, ki so potrebni za izračun obveznosti,
prometnemu inšpektoratu zagotovi izdajatelj licence za izvajanje prevoza
potnikov ali blaga v notranjem in mednarodnem cestnem prometu. 
(4) Nadzor v prostorih nadzornih organov na podlagi ustreznih
dokumentov oziroma podatkov, ki jih prevozniki izročijo na zahtevo nadzornih
organov, ima isto veljavo kot nadzor na sedežu in drugih poslovnih prostorih
prevoznika.
PREHODNA IN KONČNA DOLOČBA
8. člen
(rok za vzpostavitev elektronske povezave med nadzornimi
organi)
Elektronska povezava iz drugega odstavka 5. člena te uredbe
se vzpostavi v osemnajstih mesecih po uveljavitvi te uredbe.
9. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00721-16/2007/4
Ljubljana, dne 27. septembra 2007
EVA 2007-2411-0008
Vlada Republike Slovenije
dr. Andrej Bajuk l.r. 
Minister