1. člen
(vsebina pravilnika)
Ta pravilnik ureja postopke, ki jih morajo
pri zadolževanju upoštevati občine v Republiki Sloveniji.
2. člen
(definicija zadolžitve)
(1) Zadolžitev po tem pravilniku je:
1.    
črpanje posojila ali kredita za izvrševanje občinskega proračuna ali za
upravljanje z dolgom občinskega proračuna in
2.    
sklenitev pogodb o najemu, na podlagi katerih lastninska pravica preide
oziroma lahko preide od najemodajalca na najemnika (v nadaljevanju: finančni
najem).
(2) Občine lahko najemajo posojila ali
kredite iz 1. točke prejšnjega odstavka le pri bankah in skladih, katerih
dejavnost je med drugim tudi dajanje posojil, pri posrednih uporabnikih
občinskega proračuna in ožjih delih občin, ki so pravne osebe, v skladu z
zakonom, ki ureja javne finance ter pri javnih podjetjih, katerih
ustanoviteljica ali soustanoviteljica je občina.
(3) Občine, ki so svoj račun vključile
v sistem enotnega zakladniškega računa države, lahko v skladu z zakonom, ki
ureja javne finance, črpajo posojila ali kredite tudi v sistemu enotnega
zakladniškega računa države.
(4) Za zadolžitev iz prejšnjega
odstavka ne veljajo določbe 5., 6. in 7. člena tega pravilnika.
3. člen
(zahteva za izdajo soglasja k začetku
postopka zadolževanja)
(1) Občina mora predložiti zahtevo za
izdajo soglasja k začetku postopka zadolževanja za vsako zadolžitev, pri kateri
prvo črpanje in zadnje odplačilo ne zapadeta v istem proračunskem letu, pri
čemer mora biti črpanje v celoti predvideno v istem proračunskem letu.
(2) Zahtevo za izdajo soglasja k začetku
postopka zadolževanja mora občina predložiti na Ministrstvo za finance pred
začetkom postopka zadolževanja, pri čemer se za začetek postopka zadolževanja
šteje objava povabila k dajanju ponudb za zadolžitev. Zahtevo občina predloži
na obrazcu, ki je kot Priloga 1 sestavni del tega pravilnika.
(3) V zahtevi za izdajo soglasja k
začetku postopka zadolževanja občina navede:
1.    
vrsto zadolžitve iz prvega odstavka 2. člena tega pravilnika,
2.    
osnovne elemente zadolžitve, in sicer višino glavnice, valuto zadolžitve,
predvideno obrestno mero, predvideni rok črpanja kredita, predvideni rok
odplačila kredita, način vračila glavnice, način plačevanja obresti, vrsto
zavarovanja kredita, predvidene stroške najema kredita, predvidene stroške vodenja
kredita in možnost predčasnega vračila kredita,
3.    
predviden časovni potek zadolžitve, in sicer datum objave povabila k
dajanju ponudb za zadolžitev, rok za pridobitev ponudbe, rok za sklenitev
pogodbe o zadolžitvi,
4.    
namen zadolžitve v primeru zadolžitve za sredstva sofinanciranja
investicije iz proračuna Evropske unije,
5.    
seznam finančnih zadolžitev, ki so predmet vračila dolga pred njegovo
dospelostjo, v primeru zadolžitve za upravljanje z dolgom občinskega proračuna.
(4) Zahtevi za izdajo soglasja k
začetku postopka zadolževanja mora biti priložena naslednja dokumentacija:
1.    
sporazum o razdelitvi premoženja, določen v zakonu, ki ureja lokalno
samoupravo,
2.    
izjava o tem, ali ima občina režijski obrat in Izkaz prihodkov in
odhodkov režijskih obratov, določen v pravilniku, ki ureja sestavljanje letnih
poročil za proračun, proračunske uporabnike in druge osebe javnega prava za
preteklo proračunsko leto,
3.    
pogodba ali drug dokument o sofinanciranju investicije iz proračuna
Evropske unije,
4.    
izjava o tem, ali je občina predhodno finančno zadolžena z ažuriranimi
amortizacijskimi načrti in izjava, da je dajala poroštva k finančnemu
zadolževanju z ažuriranimi amortizacijskimi načrti,
5.    
izjava o tem, ali je občina predhodno prevzemala dolgoročne obveznosti s
pogodbami o finančnem najemu ali s pogodbami o najemu blagovnih kreditov z
ažuriranimi načrti odplačil obrokov,
6.    
načrt predvidenega odplačila dolga oziroma obrokov in
7.    
osnutek povabila k dajanju ponudb za zadolžitev.
(5) Dokumentacijo iz 1. točke četrtega
odstavka tega člena je potrebno predložiti samo pri prvi zadolžitvi po sklenitvi
sporazuma o razdelitvi premoženja. Dokumentacijo iz 2., 4. in 5. točke četrtega odstavka tega člena ni potrebno priložiti pri zahtevi za izdajo soglasja k
začetku postopka zadolževanja za sredstva sofinanciranja investicije iz
proračuna Evropske unije. Dokumentacijo iz 3. točke četrtega odstavka tega
člena je potrebno priložiti samo pri zahtevi za izdajo soglasja k začetku
postopka zadolževanja za sredstva sofinanciranja investicije iz proračuna
Evropske unije.
(6) Osnutek povabila k dajanju ponudb
za zadolžitev mora vsebovati vse elemente iz 2. in 3. točke tretjega odstavka tega člena.
(7) Občina predloži zahtevo za izdajo
soglasja k začetku postopka zadolževanja na Ministrstvo za finance najkasneje
do 20. novembra tekočega leta.
4. člen
(izdaja soglasja k začetku postopka
zadolževanja)
(1) Ministrstvo za finance izda
soglasje k začetku postopka zadolževanja v desetih delovnih dneh po pridobitvi
popolne zahteve iz prejšnjega člena.
(2) Če je dokumentacija nepopolna
oziroma če sprejeti proračun občine za tekoče proračunsko leto ni uravnotežen
med prejemki in izdatki, Ministrstvo za finance najkasneje v sedmih delovnih
dneh zahteva dopolnitev zahteve in določi rok, v katerem mora občina zahtevo
dopolniti.
(3) Če občina zahteve v danem roku ne
dopolni ali če dopolnitev ni ustrezna, Ministrstvo za finance zahtevo zavrže.
5. člen
(postopek po pridobitvi soglasja k začetku
postopka zadolževanja)
(1) Po pridobitvi soglasja k začetku
postopka zadolževanja občina:
1.    
pridobi vsaj tri popolne ponudbe kreditodajalcev oziroma manj kot tri,
če stanje na finančnem trgu ne omogoča pridobitve vsaj treh popolnih ponudb
kreditodajalcev, in
2.    
za posle zadolžitve v skupni letni višini 400.000 EUR ali več imenuje
neodvisnega finančnega in pravnega svetovalca z ustrezno strokovno
usposobljenostjo in ustreznimi izkušnjami s področja finančnega svetovanja, ki
opravijo posle svetovanja v zvezi z izborom kreditodajalca, pogajanji pred
sklenitvijo pogodbe o zadolžitvi in ostalimi potrebnimi aktivnostmi v postopku
zadolževanja.
(2) Finančni svetovalec iz 2. točke
prejšnjega odstavka je lahko le pravna oseba, pravni svetovalec pa je lahko
tudi odvetnik.
(3) Ministrstvo za finance lahko, ne
glede na določbo prvega odstavka tega člena, določi, da občina imenuje pravnega
in finančnega svetovalca tudi za posle zadolžitve, katerih vrednost v skupni
letni višini ne presega 400.000 EUR, če iz narave posla zadolžitve, vrste in
oblike zadolžitve, usposobljenosti občine in dosedanjih izkušenj pri
zadolževanju izhaja, da je imenovanje pravnega in finančnega svetovalca nujno
za izvedbo posla zadolžitve.
(4) Brez imenovanja neodvisnega
finančnega in pravnega svetovalca iz 2. točke prvega odstavka tega člena, lahko
občina najame posojilo za sredstva sofinanciranja investicij iz proračuna
Evropske unije in sicer največ do višine odobrenih sredstev sofinanciranja ter
največ za obdobje do prejema teh sredstev.
6.  člen
(zahteva za izdajo soglasja k zadolžitvi)
(1) Zahtevo za izdajo soglasja k
zadolžitvi občina predloži na obrazcu, ki je kot Priloga 2 sestavni del tega
pravilnika.
(2) Zahtevi za izdajo soglasja k
zadolžitvi občina priloži:
1.    
tri popolne ponudbe kreditodajalcev oziroma manj kot tri v primeru iz 1.
točke prvega odstavka 5. člena tega pravilnika,
2.    
poročilo pristojnega organa občine oziroma poročilo finančnega in
pravnega svetovalca o izboru najugodnejšega kreditodajalca in
3.    
osnutek pogodbe o zadolžitvi.
(3) Iz poročila finančnega svetovalca
mora biti razvidna primerjava elementov posameznih ponudb, ki jih je občina določila
v povabilu k dajanju ponudb za zadolžitev kot so obrestna mera, stroški,
ročnost in podobno. Poročilu finančnega svetovalca mora biti priložen izračun
efektivne obrestne mere, iz katerega je razvidna primerjava posameznih ponudb.
(4) Iz poročila pravnega svetovalca
mora biti razvidna primerjava pravnih elementov med posameznimi pogodbami o
zadolžitvi kot so na primer zavarovanja, določbe o predčasni izpolnitvi,
bistvene obveznosti dolžnika in podobno, iz katere izhaja, katera pogodba je
pravno ugodnejša za kreditojemalca ter potek pogajanj o vsebini osnutka pogodbe
o zadolžitvi z izbranim kreditodajalcem.
(5) Ministrstvo za finance lahko
najkasneje v sedmih delovnih dneh določi rok za dopolnitev poročila pristojnega
organa občine oziroma finančnega in pravnega svetovalca.
(6) Če občina poročila pristojnega
organa občine oziroma finančnega in pravnega svetovalca v danem roku ne dopolni
ali če dopolnitev ni ustrezna, Ministrstvo za finance zahtevo zavrže.
7. člen
(izdaja soglasja k zadolžitvi)
(1) Ministrstvo za finance izda
soglasje k zadolžitvi v desetih delovnih dneh po prejemu popolne zahteve iz
prejšnjega člena.
(2) V soglasju k zadolžitvi
Ministrstvo za finance navede, da mora občina skleniti pogodbo o zadolžitvi
najkasneje do konca tekočega leta.
8. člen
(postopek zadolžitve s sklepanjem pogodb o
finančnem najemu)
(1) Občina lahko sklene pogodbo o
finančnem najemu, če je takšna zadolžitev ugodnejša od zadolžitve z najemom
kredita ali posojila. Občina, ki se zadolžuje s sklenitvijo pogodbe o finančnem
najemu, mora za primerjavo poleg veljavne ponudbe za ta način zadolžitve
pridobiti tudi dve veljavni ponudbi za zadolžitev z najemom kredita ali
posojila.
(2) Pri zadolžitvi iz tega člena
občina dostavi Ministrstvu za finance poročilo pristojnega organa občine ali
poročilo finančnega in pravnega svetovalca o izboru najugodnejšega
kreditodajalca, iz katerega je razvidno, da je zadolžitev s sklenitvijo pogodbe
o finančnem najemu, ugodnejša od zadolžitve z najemom kredita ali posojila.
9. člen
(izdaja spremembe soglasja k zadolžitvi)
(1) Občina, ki namerava podaljšati rok
odplačila glavnice, dogovorjen v pogodbi o zadolžitvi, mora pred sklenitvijo
aneksa k pogodbi o zadolžitvi iz 11. člena tega pravilnika pridobiti spremembo
soglasja iz 7. člena tega pravilnika.
(2) Zahtevi za izdajo spremembe
soglasja k zadolžitvi mora občina priložiti dokumentacijo iz 2., 4., 5. in 6. točke četrtega odstavka 3. člena tega pravilnika in osnutek aneksa k pogodbi o zadolžitvi.
(3) Ministrstvo za finance lahko
najkasneje v sedmih delovnih dneh določi rok za dopolnitev zahteve za izdajo
spremembe soglasja k zadolžitvi.
(4) Če občina zahteve za izdajo
spremembe soglasja k zadolžitvi v danem roku ne dopolni ali če dopolnitev ni
ustrezna, Ministrstvo za finance zahtevo zavrže.
10. člen
(zavrnitev izdaje soglasja k začetku
postopka zadolževanja, soglasja k zadolžitvi oziroma spremembe soglasja k
zadolžitvi)
Ministrstvo za finance lahko zavrne izdajo
soglasja k začetku postopka zadolževanja, soglasja k zadolžitvi oziroma
spremembe soglasja k zadolžitvi, če ugotovi, da:
1.    
občina ni predložila sprejetega proračuna občine za tekoče proračunsko
leto in predloga zaključenega računa proračuna občine za preteklo proračunsko
leto v skladu z zakonom, ki ureja javne finance,
2.    
občina v sprejetem odloku o proračunu za tekoče proračunsko leto ni
opredelila obsega zadolževanja za izvrševanje občinskega proračuna, razen
obsega zadolževanja za sredstva sofinanciranja investicije iz proračuna
Evropske unije, oziroma ni opredelila obsega zadolževanja za upravljanje z
dolgom občinskega proračuna,
3.    
predvidena zadolžitev presega največji obseg možnega zadolževanja,
določen v zakonu, ki ureja financiranje občin, razen v primeru, ko z
zadolžitvijo za upravljanje z dolgom občinskega proračuna občina ponovno doseže
največji obseg možnega zadolževanja,
4.    
predvidena zadolžitev za sredstva sofinanciranja investicije iz
proračuna Evropske unije presega višino odobrenih sredstev in je predvidena za
obdobje, ki je daljše od obdobja do prejema teh sredstev,
5.    
občina zahteve za pridobitev soglasja k začetku postopka zadolževanja ni
predložila v roku iz sedmega odstavka 3. člena tega pravilnika,
6.    
občina ne pošilja pravočasno podatkov o stanju svoje zadolžitve v skladu
s pravilnikom, ki ureja pošiljanje podatkov o stanju in spremembah zadolžitve
pravnih oseb javnega sektorja in občin,
7.    
poročilo pristojnega organa občine oziroma finančnega in pravnega
svetovalca o izboru najugodnejšega kreditodajalca ni skladno s povabilom k
dajanju ponudb za zadolžitev, občina pa ne predloži dopolnitve.
11. člen
(pogodba oziroma aneks k pogodbi o
zadolžitvi)
Občina pošlje v desetih delovnih dneh po
sklenitvi pogodbe oziroma aneksa k pogodbi o zadolžitvi kopijo te pogodbe
oziroma aneksa na Ministrstvo za finance.
12. člen
(reševanje zahtev za izdajo soglasja k
začetku postopka zadolževanja in k zadolžitvi, vloženih pred uveljavitvijo
pravilnika)
Zahteve za izdajo soglasja k začetku
postopka zadolževanja in zahteve za izdajo soglasja k zadolžitvi, vložene pred
uveljavitvijo tega pravilnika, se dokončajo po Pravilniku o postopkih
zadolževanja občin (Uradni list RS, št. 52/07).

Priloga
1: Zahteva za izdajo soglasja k začetku postopka zadolževanja
Priloga
2: Zahteva za izdajo soglasja k zadolžitvi

Pravilnik o postopkih zadolževanja občin
(Uradni list RS, št. 108/08)
vsebuje naslednji končni določbi:
»13. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o postopkih zadolževanja občin (Uradni list RS,
št. 52/07).
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o postopkih
zadolževanja občin (Uradni list RS, št. 49/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.