I. SPLOŠNE DOLOČBE
1. člen
(vsebina)
(1) Ta pravilnik določa ukrepe za nadzor, ki se izvajajo
ob izbruhu atipične kokošje kuge (v nadaljnjem besedilu: AKK) pri perutnini,
golobih in drugih pticah, ki se gojijo v ujetništvu, v skladu z Direktivo Sveta
92/66/EGS z dne 14. julija 1992 o uvedbi ukrepov Skupnosti za nadzor
atipične kokošje kuge (UL L št. 260 z dne 5. 9. 1992, str. 1),
zadnjič spremenjeno z Direktivo (EU) 2018/597 Evropskega parlamenta in Sveta z
dne 18. aprila 2018 o spremembi Direktive Sveta 92/66/EGS o uvedbi ukrepov
Skupnosti za nadzor atipične kokošje kuge (UL L št. 103 z dne 23. 4.
2018, str. 4), (v nadaljnjem besedilu: Direktiva 92/66/EGS).
(2) Ta pravilnik se ne uporablja, če se ugotovi AKK pri
prostoživečih divjih pticah. Uprava za varno hrano, veterinarstvo in varstvo
rastlin (v nadaljnjem besedilu: Uprava) o kakršnih koli izvedenih ukrepih ob
ugotovitvi atipične kokošje kuge pri prostoživečih divjih pticah obvesti
Evropsko komisijo (v nadaljnjem besedilu: Komisija).
2. člen
(pomen izrazov)
(1) Posamezni izrazi, uporabljeni v tem pravilniku,
pomenijo:
1.     
okužena perutnina je perutnina, pri kateri je bila po preiskavi v
odobrenem laboratoriju uradno potrjena prisotnost virusa AKK ali so v primeru
sekundarnega in nadaljnjih izbruhov prisotni klinični znaki oziroma
patomorfološke spremembe, ki so značilni za AKK;
2.     
perutnina, za katero se sumi, da je okužena, je perutnina, ki kaže
klinične znake ali patomorfološke spremembe, na podlagi katerih se lahko
utemeljeno sumi na prisotnost virusa AKK;
3.     
perutnina, za katero se sumi, da je kontaminirana, je perutnina, za
katero obstaja možnost, da je bila neposredno ali posredno izpostavljena virusu
AKK;
4.     
tekmovalni golob je golob, ki se prevaža ali je namenjen za prevoz iz
svojega golobnjaka z namenom izpustitve, da bo prosto letel nazaj v svoj
golobnjak ali proti drugemu cilju;
5.     
golobnjak je kateri koli objekt, ki se uporablja za nastanitev ali
vzrejo tekmovalnih golobov.
(2) Za potrebe tega pravilnika se uporabljajo tudi
izrazi iz pravilnika, ki ureja veterinarske pogoje za trgovanje s perutnino, enodnevnimi
piščanci in valilnimi jajci na teritoriju Evropske unije ter uvoz iz tretjih
držav.
3. člen
(prijavljanje bolezni)
Vsak sum ali pojav AKK je treba nemudoma prijaviti v skladu s
pravilnikom, ki ureja bolezni živali.
II. SUM IN POTRDITEV AKK PRI PERUTNINI
4. člen
(postavitev suma)
(1) Veterinar, ki posumi na AKK, izda imetniku živali
pisno navodilo, s katerim določi ukrepe, potrebne za preprečevanje širjenja
AKK, v skladu z zakonom, ki ureja veterinarska merila skladnosti.
(2) Obveščanje o sumu na AKK poteka v skladu s
pravilnikom, ki ureja bolezni živali.
5. člen
(ukrepi v primeru suma)
(1) Če Uprava na podlagi preiskav za potrditev bolezni
oziroma izključitev suma v skladu s pravilnikom, ki ureja bolezni živali,
prisotnosti AKK na gospodarstvu ne more izključiti, skliče generalni direktor
Državno središče za nadzor bolezni (v nadaljnjem besedilu: DSNB) v skladu s
pravilnikom, ki ureja bolezni živali. Uprava v skladu s sklepi DSNB uradno
postavi sum AKK na gospodarstvu in obvesti pristojni območni urad Uprave.
(2) Uradni veterinar na sumljivem gospodarstvu odredi
oziroma izvede naslednje ukrepe:
1.     
popis vseh kategorij perutnine na gospodarstvu, v katerem je za vsako
kategorijo zabeleženo število poginulih živali, živali, ki kažejo klinične
znake, in živali, ki znakov bolezni ne kažejo. Popis se sproti dopolnjuje, da
zajame živali, ki so izvaljene ali poginule med obdobjem, v katerem obstaja sum
na bolezen. Podatki se morajo redno posodabljati. Za potrebe nadzora morajo
biti ti podatki pri imetniku živali stalno na razpolago;
2.     
izolacija perutnine, kar pomeni, da je vsa perutnina na gospodarstvu
vhlevljena ali zaprta na katerem drugem mestu, kjer se lahko osami in kjer nima
stika z drugo perutnino;
3.     
prepoved premikov perutnine z in na gospodarstvo;
4.     
premiki oseb, drugih živali in vozil, mesa ali trupel perutnine, krme za
živali, opreme, odpadkov, iztrebkov, gnoja, stelje ali česar koli drugega na
ali z gospodarstva, s čimer bi se lahko prenašal virus AKK, se izvajajo na
podlagi odobritve uradnega veterinarja;
5.     
prepoved odpreme jajc, razen jajc, ki so poslana neposredno proizvodnemu
obratu, ki je odobren za proizvodnjo oziroma predelavo jajčnih izdelkov na
podlagi tretjega odstavka 6. člena Uredbe (ES) št. 852/2004
Evropskega parlamenta in Sveta z dne 29. aprila 2004 o higieni živil (UL L
št. 139 z dne 30. 4. 2004, str. 1), zadnjič spremenjene z Uredbo
Komisije (EU) št. 579/2014 z dne 28. maja 2014 o odobritvi odstopanja
od nekaterih določb Priloge II k Uredbi (ES) št. 852/2004 v zvezi s
prevozom tekočih olj in maščob po morju (UL L št. 160 z dne 29. 5.
2014, str. 14), (v nadaljnjem besedilu: Uredba 852/2004/ES) in točke (b) prvega
odstavka 4. člena Uredbe (ES) št. 853/2004 Evropskega parlamenta in
Sveta z dne 29. aprila 2004 o posebnih higienskih pravilih za živila
živalskega izvora (UL L št. 139 z dne 30. 4. 2004, str. 55), zadnjič
spremenjene z Uredbo Komisije (EU) 2017/1981 z dne 31. oktobra 2017 o
spremembi Priloge III k Uredbi (ES) št. 853/2004 Evropskega parlamenta in
Sveta glede temperaturnih pogojev med prevozom mesa (UL L št. 285 z
dne 1. 11. 2017, str. 10), (v nadaljnjem besedilu: Uredba 853/2004/ES) in
ki se prevažajo z dovoljenjem, ki ga izda Uprava. Takšno dovoljenje mora
ustrezati zahtevam iz Priloge, ki je sestavni del tega pravilnika;
6.     
postavitev razkuževalnih barier na vhodu in izhodu z gospodarstva in v
njegove posamezne objekte;
7.     
epizootiološko poizvedbo v skladu z 8. členom tega pravilnika.
(3) Do uveljavitve ukrepov iz prejšnjega odstavka
veterinar ali imetnik perutnine, za katero obstaja sum bolezni, smiselno izvede
ukrepe iz prejšnjega odstavka, razen ukrepa iz 7. točke prejšnjega odstavka.
(4) Uradni veterinar lahko uvede ukrepe iz drugega
odstavka tega člena tudi na drugih gospodarstvih, če se na osnovi njihove
lokacije, lege ali stikov s sumljivim gospodarstvom pojavi sum o kontaminaciji
teh gospodarstev.
(5) Ukrepi iz prvega in drugega odstavka tega člena
veljajo, dokler sum AKK ni uradno izključen.
6. člen
(ukrepi po potrditvi)
(1) Prisotnost AKK uradno potrdi ali izključi Uprava na
podlagi kliničnih znakov oziroma rezultatov laboratorijskih preiskav.
(2) Uradni veterinar po uradni potrditvi AKK na
gospodarstvu v skladu s sklepi DSNB poleg ukrepov iz prejšnjega člena odredi
oziroma izvede še naslednje ukrepe:
1.     
vsa perutnina na gospodarstvu mora biti nemudoma pokončana na kraju
samem. Poginula ali pokončana perutnina in vsa jajca se uničijo. Ti postopki se
izvedejo na način, ki kar najbolj zmanjša nevarnost širjenja bolezni;
2.     
živalska krma, stelja, gnoj ali katerikoli drug predmet, ki bi lahko bil
izpostavljen virusu AKK, se uniči ali ustrezno obdela. Ta obdelava, ki se opravi
v skladu z navodili uradnega veterinarja, mora zagotoviti uničenje virusa AKK;
3.     
če je bila perutnina z gospodarstva med domnevno inkubacijsko dobo
bolezni zaklana, je treba meso te perutnine, če je le mogoče, izslediti in
uničiti;
4.     
valilna jajca, znesena med domnevno inkubacijsko dobo, ki so bila
odpeljana z gospodarstva, se izsledijo in uničijo; za perutnino, ki se je že
izvalila, se odredi nadzor; konzumna jajca, znesena med domnevno inkubacijsko
dobo, ki so bila odpeljana z gospodarstva, se, če je le mogoče, izsledijo in
uničijo, razen če so bila prej ustrezno razkužena;
5.     
po izvedbi ukrepov iz 1. in 2. točke tega odstavka se objekti, v katerih
je bila nastanjena perutnina, njihova okolica, prevozna sredstva in vsa oprema,
ki bi lahko bila izpostavljena virusu AKK, očistijo in razkužijo v skladu z
določbami 14. člena tega pravilnika;
6.     
ponovna naselitev na gospodarstvo se lahko izvede ne prej kot 21 dni po
izvedbi ukrepov iz prejšnje točke;
7.     
opravi se epizootiološka poizvedba v skladu z 8. členom tega
pravilnika.
(3) Uradni veterinar lahko odredi ukrepe iz prejšnjega
odstavka tudi na sosednjih gospodarstvih, če se na osnovi njihove lokacije,
lege ali stikov z gospodarstvom, na katerem je bila bolezen potrjena, pojavi
sum, da je prišlo do kontaminacije teh gospodarstev.
(4) Če se iz jate perutnine, ki ne kaže nobenih
kliničnih znakov AKK, izolira sev virusa AKK, ki ima intracerebralni indeks
patogenosti (v nadaljnjem besedilu: ICPI) večji kot 0,7 in manjši kot 1,2 in je
bilo v referenčnem laboratoriju Evropske unije (v nadaljnjem besedilu: EU)
dokazano, da izolat pripada ateniuranu cepnemu sevu virusa AKK, lahko Uprava
dovoli odstopanje od zahtev iz 1. do 6. točke prvega odstavka tega člena, če na
zadevnem gospodarstvu za 30 dni uvede nadzor in zlasti zahteva:
-       
da se izvajajo ukrepi iz 1., 2., 4., 5. in 6. točke tretjega odstavka
prejšnjega člena,
-       
da ne sme nobena perutnina zapustiti gospodarstva, razen v primeru
neposrednega prevoza v klavnico, ki jo določi Uprava. Uradni veterinar,
odgovoren za klavnico, mora biti obveščen o prevozu te perutnine v klavnico, ki
jo je potrebno takoj po prihodu v klavnico nastaniti in zaklati ločeno od druge
perutnine.
(5) Sveže meso perutnine iz prejšnjega odstavka mora
imeti oznako o zdravstveni ustreznosti v skladu s pravilnikom, ki ureja pogoje
zdravstvenega varstva živali, ki vplivajo na proizvodnjo, predelavo in
distribucijo živil živalskega izvora.
7. člen
(gospodarstva, sestavljena iz različnih epizootioloških
proizvodnih enot)
Če je bolezen potrjena na gospodarstvu, ki je sestavljeno iz
dveh ali več ločenih jat, lahko Uprava, v skladu z merili, ki jih je določila
Komisija, za zdrave jate na okuženem gospodarstvu odobri odstopanje od zahtev
iz prvega odstavka prejšnjega člena, če je uradni veterinar potrdil način reje,
v katerem so jate popolnoma ločene, kar zadeva prostore, gojenje in krmljenje,
ter da jih je oskrbovalo drugo osebje, tako da se virus AKK ne more razširiti z
ene jate na drugo.
8. člen
(epizootiološka poizvedba)
Epizootiološka poizvedba se izvede na podlagi predloge
obrazca iz načrta ukrepov ob pojavu AKK, ki je objavljen na spletni strani
Uprave in zajema najmanj naslednje podatke:
1.     
trajanje obdobja, v katerem bi lahko bila AKK prisotna na gospodarstvu
ali v golobnjaku;
2.     
možen izvor AKK na gospodarstvu ali v golobnjaku in popis drugih
gospodarstev ali golobnjakov, v katerih so perutnina, golobi ali druge ptice,
gojene v ujetništvu, ki bi lahko bile okužene ali izpostavljene virusu AKK iz
istega izvora;
3.     
premike ljudi, perutnine, golobov ali drugih v ujetništvu gojenih ptic
ali drugih živali, prevoznih sredstev, jajc, mesa, trupel in katere koli opreme
oziroma snovi, ki bi lahko prenašale virus AKK na ali z zadevnega gospodarstva
ali golobnjaka.
9. člen
(ukrepi na kontaktnih gospodarstvih)
(1) Če obstaja sum, da je bila perutnina na katerem koli
gospodarstvu zaradi premikov oseb, živali, prevoznih sredstev ali na kateri
koli drug način izpostavljena virusu AKK, odredi uradni veterinar v skladu s
sklepi DSNB na tem gospodarstvu nadzor.
(2) Namen nadzora je takojšnje odkritje kakršnega koli
suma AKK, popis perutnine, spremljanje njenih premikov in, če je potrebno,
odreditev ukrepov iz tretjega odstavka tega člena.
(3) Ko je za gospodarstvo odrejen nadzor iz tega člena,
uradni veterinar prepove premike perutnine z gospodarstva, razen v primeru
neposrednega prevoza v klavnico pod nadzorom za takojšnji zakol. Pred izdajo
dovoljenja za premik mora uradni veterinar opraviti klinični pregled vse
perutnine in izključiti prisotnost AKK na gospodarstvu. Omejitve premikov iz
tega člena se uvedejo za obdobje 21 dni od zadnjega dne možne izpostavljenosti
virusu AKK in morajo veljati najmanj sedem dni.
(4) Uradni veterinar lahko, če to dovoljujejo razmere,
omeji ukrepe iz tega člena na del gospodarstva in perutnino na njem, če je bila
ta perutnina vhlevljena, rejena in krmljena popolnoma ločeno in jo je
oskrbovalo drugo osebje.
(5) Če uradni veterinar sumi, da so bili tekmovalni
golobi ali golobnjak izpostavljeni virusu AKK, za golobnjak odredi nadzor iz
tega člena in prepove premike tekmovalnih golobov izven golobnjaka za 21 dni.
10. člen
(okuženo in ogroženo območje)
(1) Ko je prisotnost AKK uradno potrjena, uradni
veterinar v skladu s sklepi DSNB okrog okuženega gospodarstva določi okuženo
območje s polmerom najmanj treh kilometrov, ki je znotraj ogroženega območja s
polmerom najmanj desetih kilometrov. Pri določitvi teh območij je treba
upoštevati geografske, upravne, ekološke in epizootiološke dejavnike, povezane
z atipično kokošjo kugo, ter sistem nadzora.
(2) Uprava pri določitvi okuženega in ogroženega
območja, če ti območji segata tudi na ozemlje drugih držav članic, sodeluje z
njihovimi pristojnimi organi.
(3) Če se z epizootiološko poizvedbo iz 8. člena
tega pravilnika potrdi, da je izbruh povzročila okužba, pri kateri ni dokazov o
lateralnem širjenju, lahko Uprava zaprosi Komisijo, da odloči o zmanjšanju
velikosti okuženih in ogroženih območij ter trajanju ukrepov.
11. člen
(ukrepi na okuženem območju)
(1) Na okuženem območju uradni veterinar v skladu s
sklepi DSNB odredi oziroma izvede naslednje ukrepe:
1.     
popis vseh gospodarstev s perutnino na tem območju;
2.     
redne klinične preglede perutnine na vseh gospodarstvih, ki po potrebi
vključujejo odvzeme vzorcev za laboratorijske preiskave; o pregledih in
ugotovitvah je treba voditi evidenco;
3.     
zadrževanje vse perutnine v prostorih, v katerih je vhlevljena, ali na
drugem mestu, kjer se jo lahko osami;
4.     
uporabo ustreznih sredstev za razkuževanje na vhodih in izhodih z gospodarstva;
5.     
nadzor nad premiki oseb, ki delajo s perutnino, trupel perutnine, jajc
in prevoznih sredstev, ki prevažajo perutnino, trupla ali jajca na tem območju;
prevoz perutnine se prepove, razen prevoza po glavnih cestah ali železnici;
6.     
prepoved premikov perutnine in valilnih jajc z gospodarstva, na katerem
se redijo, razen če uradni veterinar dovoli prevoz:
- 
perutnine za takojšen zakol v odobreno klavnico znotraj okuženega
območja ali, če to ni mogoče, v klavnico izven okuženega območja, ki jo določi
Uprava. Tako meso perutnine mora biti označeno s posebno oznako o zdravstveni
ustreznosti v skladu pravilnikom, ki ureja pogoje zdravstvenega varstva živali,
ki vplivajo na proizvodnjo, predelavo in distribucijo živil živalskega izvora,
- 
enodnevnih piščancev ali perutnine pred začetkom nesnosti na
gospodarstvo na ogroženem območju, na katerem ni druge perutnine. Če Uprava ne
more zagotoviti ustreznega gospodarstva na ogroženem območju, lahko zaprosi
Komisijo, da dovoli prevoz omenjenih živali na gospodarstvo, ki se nahaja izven
ogroženega območja. Na tem gospodarstvu mora uradni veterinar uvesti nadzor iz
9. člena tega pravilnika,
- 
valilnih jajc v valilnico, ki jo določi Uprava; pred prevozom morajo
biti jajca in njihova embalaža razkuženi;
7.     
prepoved odstranjevanja ali raztresanja stelje ali gnoja perutnine,
razen če to dovoli uradni veterinar;
8.     
prepoved sejmov, razstav ali drugega zbiranja perutnine ali drugih ptic.
(2) Premiki iz 6. točke prejšnjega odstavka se opravijo
neposredno do namembnega kraja pod nadzorom uradnega veterinarja. Dovolijo se
šele, ko uradni veterinar opravi veterinarski pregled gospodarstva. Prevozna
sredstva morajo biti pred in po uporabi očiščena in razkužena.
(3) Ukrepi na okuženem območju veljajo najmanj 21 dni po
predhodnem čiščenju in razkuževanju na okuženem gospodarstvu, ki se opravi v
skladu s 14. členom tega pravilnika. Po preteku roka iz prejšnjega stavka
se okuženo območje šteje za del ogroženega območja.
12. člen
(ukrepi na ogroženem območju)
(1) Na ogroženem območju uradni veterinar v skladu s
sklepi DSNB odredi oziroma izvede naslednje ukrepe:
1.     
popis vseh gospodarstev s perutnino na tem območju;
2.     
nadzor nad premiki perutnine in valilnih jajc na tem območju;
3.     
prepoved premikov perutnine z območja v prvih 15 dneh, razen
neposrednega prevoza v odobreno klavnico izven ogroženega območja, ki jo določi
Uprava. Tako meso perutnine mora biti označeno s posebno oznako o zdravstveni
ustreznosti v skladu pravilnikom, ki ureja pogoje zdravstvenega varstva živali,
ki vplivajo na proizvodnjo, predelavo in distribucijo živil živalskega izvora;
4.     
prepoved premikov valilnih jajc z ogroženega območja, razen prevoza v
valilnico, ki jo določi Uprava. Pred prevozom morajo biti jajca in njihova
embalaža razkuženi;
5.     
prepoved premikov uporabljene stelje ali gnoja perutnine s tega območja;
6.     
prepoved sejmov, razstav ali drugega zbiranja perutnine in drugih ptic;
7.     
ne glede na 1. in 2. točko tega odstavka prepoved prevoza perutnine,
razen prevoza po glavnih cestah ali železnici brez vmesnega ustavljanja.
(2) Ukrepi na ogroženem območju veljajo še najmanj
30 dni po predhodnem čiščenju in razkuževanju na okuženem gospodarstvu, ki
se opravi v skladu s 14. členom tega pravilnika.
13. člen
(premiki in promet z živalmi in živalskimi proizvodi)
(1) Uradni veterinar v skladu s sklepi DSNB določi
ukrepe, ki omogočajo sledljivost premikov jajc, perutnine in ptic, gojenih v
ujetništvu.
(2) Imetnik perutnine, tekmovalnih golobov oziroma v
ujetništvu gojenih ptic na zahtevo uradnega veterinarja posreduje podatke o
perutnini in jajcih, ki so prišla ali odšla z njegovega gospodarstva, kakor
tudi podatke o tekmovanjih ali razstavah, na katerih so te živali sodelovale.
(3) Osebe, ki se ukvarjajo s prevozom ali prodajo
perutnine, jajc, tekmovalnih golobov oziroma v ujetništvu gojenih ptic na
zahtevo uradnega veterinarja zagotovijo podrobne podatke o premikih živali in
jajc, ki so jih prevažale ali prodajale.
14. člen
(čiščenje in razkuževanje)
(1) Čiščenje in razkuževanje predstavljata najmanjši
obseg zdravstvenega varstva živali pred vnosom in širjenjem AKK, ki ga
zagotavlja Republika Slovenija.
(2) Čiščenje in razkuževanje se izvaja samo pod nadzorom
in v skladu z navodili uradnega veterinarja. Za razkuževanje se uporabijo
učinkovine in koncentracije v skladu z načrtom ukrepov ob pojavu AKK, ki je
objavljen na spletni strani Uprave.
(3) Postopki za čiščenje in razkuževanje se izvajajo v
skladu s Prilogo II Direktive 92/66/EGS.
(4) Postopke čiščenja in razkuževanja opravi
organizacija, ki ima koncesijo za opravljanje veterinarske dejavnosti
dezinfekcije, dezinsekcije in deratizacije.
15. člen
(odvzem vzorcev)
Odvzem vzorcev in laboratorijske preiskave na prisotnost virusa
AKK se opravijo v skladu s Prilogo III Direktive 92/66/EGS.
16. člen
(obveščanje o omejitvah)
Uprava o omejitvah, ki veljajo na okuženem in ogroženem območju,
obvešča vse zainteresirane in zagotovi izvedbo odrejenih ukrepov.
III. REFERENČNI LABORATORIJI
17. člen
(nacionalni referenčni laboratorij)
(1) Nacionalni referenčni laboratorij za AKK je določen
v pravilniku, ki ureja bolezni živali.
(2) Pristojnosti nacionalnega referenčnega laboratorija
so pristojnosti v skladu s 14. členom Direktive 92/66/EGS.
IV. CEPLJENJE
18. člen
(preventivno cepljenje)
(1) Perutnina mora biti preventivno cepljena oziroma
imuna proti AKK, kar velja za imetnike:
-       
jat kokoši, piščancev, puranov, japonskih prepelic in pegatk na
gospodarstvu, ki ima skupaj nad 350 teh živali;
-       
matičnih jat fazanov in jerebic;
-       
rej nojev ter
-       
rej perutnine iz vrst oziroma kategorij iz prve alineje tega odstavka,
ne glede na število živali, če se premeščajo z ene lokacije na drugo, razen
neposredno za zakol.
(2) Cepljenje se opravi s cepivi, ki so v prometu v
Republiki Sloveniji v skladu z zakonom, ki ureja zdravila, oziroma Uredbo (ES)
št. 726/2004 Evropskega parlamenta in Sveta z dne 31. marca 2004 o
postopkih Skupnosti za pridobitev dovoljenja za promet in nadzor zdravil za
humano in veterinarsko uporabo ter o ustanovitvi Evropske agencije za zdravila
(UL L št. 136 z dne 30. 4. 2004, str. 1), zadnjič spremenjeno z
Uredbo (EU) št. 1027/2012 Evropskega parlamenta in Sveta z dne
25. oktobra 2012 o spremembi Uredbe (ES) št. 726/2004, kar zadeva
farmakovigilanco (UL L št. 316 z dne 14. 11. 2012, str. 38), podatki
pa se vpišejo v informacijski sistem za spremljanje, nadzor in poročanje o
določenih boleznih živali v skladu s predpisom, ki ureja informacijski sistem
za spremljanje, nadzor in poročanje o določenih boleznih živali.
(3) Uprava o preventivnem cepljenju proti AKK obvesti
Komisijo in ostale države članice.
(4) Obvestilo iz prejšnjega odstavka vsebuje:
1.     
lastnosti in sestavo cepiva, ki naj bi se uporabljalo;
2.     
postopke za nadzor distribucije, shranjevanja in uporabe cepiv;
3.     
vrste in kategorije perutnine, ki se bodo cepile;
4.     
območja, na katerih se cepljenje izvaja;
5.     
razloge za izvajanje cepljenja.
(5) Organizator tekem oziroma razstav je dolžan
zagotoviti, da so tekmovalni golobi, ki sodelujejo na tekmah oziroma razstavah,
cepljeni proti AKK.
19. člen
(cepljenje v nujnih primerih)
(1) Ob pojavu AKK se cepljenje lahko uporabi tudi kot
dopolnitev ukrepov za obvladovanje bolezni iz tega pravilnika, o čemer v skladu
z zakonom, ki ureja veterinarska merila skladnosti, odloči generalni direktor
Uprave. Cepljenje se opravi s cepivi, ki izpolnjujejo pogoje iz drugega
odstavka prejšnjega člena.
(2) Uprava ob potrditvi AKK kot dopolnitev drugih
ukrepov za obvladovanje AKK iz tega pravilnika določi del ozemlja in obdobje, v
katerem se pod nadzorom uradnega veterinarja opravi cepljenje določenih vrst
perutnine v nujnih primerih. V tem primeru Uprava v okviru Stalnega odbora za
rastline, živali, hrano in krmo obvesti Komisijo in druge države članice o
stanju glede AKK in o programu cepljenja v nujnih primerih.
(3) V primeru iz prejšnjega odstavka je prepovedano
cepljenje perutnine na gospodarstvu, ki je predmet omejitev iz 5. člena
tega pravilnika.
(4) V primeru iz drugega odstavka tega člena:
1.     
se določene vrste perutnine čim prej cepijo;
2.     
se vsa perutnina določenih vrst, ki je bila izvaljena na gospodarstvu na
območju cepljenja, cepi, tista, ki se na tako območje pripelje, pa mora biti
predhodno cepljena;
3.     
med cepljenjem iz prvega odstavka tega člena mora vsa perutnina
določenih vrst, ki se goji na gospodarstvih na območju cepljenja, tam tudi
ostati, razen:
- 
enodnevnih piščancev, ki se premaknejo na gospodarstvo znotraj območja
cepljenja, na katerem bodo cepljeni,
- 
perutnine, ki se prepelje neposredno v klavnico za takojšnji zakol. Če
je klavnica izven območja cepljenja, se premiki perutnine dovolijo samo po
opravljenem veterinarskem pregledu gospodarstva, ki ga opravi uradni veterinar;
4.     
po opravljenem cepljenju iz 1. točke tega odstavka se lahko dovolijo
premiki z območja cepljenja za:
- 
enodnevne piščance, namenjene za proizvodnjo mesa, ki se lahko
premaknejo na gospodarstvo, na katerem bodo cepljeni; zadevno gospodarstvo mora
biti do zakola te perutnine pod nadzorom,
- 
perutnino, ki je bila cepljena več kot 21 dni prej in je namenjena za
takojšnji zakol,
- 
valilna jajca, ki izvirajo iz matičnih jat perutnine, cepljene najmanj
21 dni prej; jajca in njihovo embalažo je treba pred premikom razkužiti.
(5) Ukrepi iz 2. in 4. točke prejšnjega odstavka se
uporabijo za obdobje treh mesecev po dokončanju cepljenja iz drugega odstavka
tega člena in se lahko podaljšajo za eno ali več trimesečnih obdobij.
(6) Ne glede na 1. in 2. točko četrtega odstavka tega
člena lahko Uprava določene jate zaradi njihove znanstvene vrednosti izvzame iz
cepljenja, če sprejme ukrepe za zaščito njihovega zdravja in jih redno
kontrolira s serološkimi preiskavami.
V. UKREPI PRI GOLOBIH IN V UJETNIŠTVU GOJENIH PTICAH
20. člen
(ukrepi ob sumu in po potrditvi pri golobih ali v ujetništvu
gojenih pticah)
(1) Uradni veterinar ob sumu na AKK pri tekmovalnih
golobih in drugih v ujetništvu gojenih pticah v skladu s sklepi DSNB uvede
postopke za potrditev ali prijavo prisotnosti bolezni in predvsem za odvzem
ustreznih vzorcev za laboratorijsko preiskavo ali poskrbi za njihov odvzem.
(2) Uradni veterinar takoj ob prijavi suma uvede na
gospodarstvu ali v golobnjaku nadzor, tako da noben golob ali v ujetništvu
gojena ptica in vse, kar bi lahko preneslo AKK, ne sme zapustiti golobnjaka ali
gospodarstva.
(3) Ukrepi iz prvega in drugega odstavka tega člena
veljajo, dokler sum AKK ni uradno izključen.
(4) Uradni veterinar nemudoma po uradni potrditvi
prisotnosti AKK v skladu s sklepi DSNB odredi oziroma izvede:
1.     
ukrepe za obvladovanje iz 1., 2., 5. in 6. točke prvega odstavka
6. člena tega pravilnika za tekmovalne golobe ali druge v ujetništvu
gojene ptice in golobnjake, okužene z AKK, ali
2.     
vsaj:
- 
prepoved premikov golobov ali v ujetništvu gojenih ptic izven
golobnjakov ali gospodarstev za najmanj 60 dni po prenehanju kliničnih znakov
AKK in
- 
uničenje ali obdelavo kakršnih koli snovi ali odpadkov, ki bi lahko bili
izpostavljeni virusu AKK. Obdelava mora zagotoviti uničenje prisotnega virusa
AKK in vseh odpadkov, ki so se nabrali v 60-dnevnem obdobju iz prejšnje
alineje;
3.     
epizootiološko poizvedbo v skladu z 8. členom tega pravilnika.
(5) Uprava predloži Komisiji na Stalnem odboru za
rastline, živali, hrano in krmo informacije o stanju bolezni in izvedenih ukrepih
nadzora.
VI. NAČRT UKREPOV
21. člen
(načrt ukrepov)
(1) Uprava pripravi načrt ukrepov, v katerem določi
način izvajanja nacionalnih ukrepov ob pojavu AKK, in ga objavi na spletni
strani Uprave.
(2) Načrt ukrepov opredeljuje dostop do objektov,
opreme, osebja in vsega drugega ustreznega materiala, potrebnega za hitro in
učinkovito izkoreninjenje AKK. Vključevati mora navedbo potreb po cepivu, ki
jih vsaka država članica šteje za potrebne pri cepljenju v nujnih primerih.
(3) Uprava predloži načrt ukrepov Komisiji.
VII. PREHODNA IN KONČNA DOLOČBA
22. člen
(prenehanje veljavnosti in podaljšanje uporabe)
Z dnem uveljavitve tega pravilnika preneha veljati Pravilnik o
ukrepih za ugotavljanje, preprečevanje in zatiranje atipične kokošje kuge
(Uradni list RS, št. 62/05 in 42/10), določbe 17. člena, petega
odstavka 20. člena in Priloge IV Pravilnika o ukrepih za ugotavljanje,
preprečevanje in zatiranje atipične kokošje kuge (Uradni list RS,
št. 62/05 in 42/10) pa se uporabljajo do 1. januarja 2019.
23. člen
(začetek veljavnosti in zamik uporabe)
Ta pravilnik začne veljati naslednji dan po objavi v Uradnem listu
Republike Slovenije, določbe prvega odstavka 18. člena, petega odstavka
20. člena in 21. člena tega pravilnika pa se začnejo uporabljati
1. januarja 2019.
Št. 007-144/2018
Ljubljana, dne 20. novembra 2018
EVA 2018-2330-0065
dr. Aleksandra Pivec l.r.
Ministrica
za kmetijstvo, gozdarstvo in prehrano

Priloga: Dovoljenje
za odpremo jajc s sumljivega gospodarstva