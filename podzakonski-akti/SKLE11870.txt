I. SPLOŠNE DOLOČBE
1. člen
Ta sklep določa pravila, postopke in nadomestila za zamenjavo
poškodovanih pristnih eurobankovcev, ki veljajo za zakonito plačilno sredstvo.
2. člen
Posamezni izrazi, uporabljeni v tem sklepu, imajo za potrebe
izvajanja tega sklepa naslednji pomen:
-       
poškodovani pristni eurobankovci – so pristni eurobankovci, ki so delno
ožgani, odrezani, prepereli, obarvani s protiropnimi napravami, kontaminirani
(npr. s kemičnimi sredstvi), impregnirani, umazani s črnilom ali kako drugače
poškodovani;
-       
institucije in gospodarski subjekti – so kreditne institucije, drugi
ponudniki plačilnih storitev in drugi gospodarski subjekti, kot jih definira
prvi odstavek 6. člena Uredbe Sveta (ES) št. 1338/2001 z dne 28. junija 2001 o
določitvi ukrepov, potrebnih za zaščito eura pred ponarejanjem, zadnjič
popravljena s Popravkom (UL L 104, z dne 23. aprila 2015, str. 52);
-       
IBAN – mednarodna identifikacijska številka plačilnega računa, kot jo
definira 15. točka drugega odstavka Uredbe (EU) št. 260/2012 Evropskega
parlamenta in Sveta z dne 14. marca 2012 o uvajanju tehničnih in poslovnih
zahtev za kreditne prenose indirektne bremenitve v eurih in o spremembi Uredbe
(ES) št. 924/2009 (UL L 94, z dne 30. 3. 2012, str. 22), zadnjič spremenjena z
uredbo (EU) št. 248/2014 Evropskega parlamenta in Sveta z dne 26. februarja
2014 o spremembi Uredbe (EU) št. 260/2012 v zvezi s prehodom na kreditne
prenose in direktne bremenitve po vsej Uniji (UL L 84 z dne 20. 3. 2014, str.
1).
II. PRAVILA IN POGOJI TER POSTOPEK ZAMENJAVE
3. člen
Za zamenjavo poškodovanih pristnih eurobankovcev v skladu s
tem sklepom je pristojna Banka Slovenije.
Banka Slovenije zamenja poškodovane pristne eurobankovce na
zahtevo prosilca in pod pogoji iz tega sklepa.
Institucije in gospodarski subjekti posredujejo Banki Slovenije
v zamenjavo poškodovane eurobankovce ločeno od drugih eurobankovcev.
4. člen
Banka Slovenije za namen izvajanja tega sklepa ustanovi
posebno strokovno komisijo, ki je v primerih iz druge alinee prvega odstavka 7.
člena pristojna za podajo mnenja o tem, ali predloženi poškodovani eurobankovci
izpolnjujejo pogoje za zamenjavo v skladu s tem sklepom.
V primeru suma o pristnosti eurobankovca strokovna komisija
eurobankovec posreduje v pregled Nacionalnemu analitskemu centru za bankovce
pri Ministrstvu za notranje zadeve, ki je pristojen za preverjanje pristnosti
eurobankovcev.
O izpolnjevanju pogojev za zamenjavo poškodovanih
eurobankovcev odloči Banka Slovenije najpozneje v roku 30 dni od prejema
eurobankovcev.
5. člen
Banka Slovenije zamenja poškodovane pristne eurobankovce z
eurobankovci v enaki vrednosti v katerem koli apoenu ali knjiži vrednost
eurobankovcev v dobro bančnega računa prosilca oziroma zakonitega lastnika,
označenega z enolično oznako IBAN.
6. člen
Poškodovane eurobankovce mora prosilec Banki Slovenije
predložiti v zapečateni kuverti, skupaj s podpisano vlogo, v kateri navede
specifikacijo poškodovanih eurobankovcev (količina in vrednost) in pisno
obrazložitev, kako je bil eurobankovec poškodovan oziroma kje so manjkajoči
deli eurobankovca, ter priloži druga dokazila v skladu s tem sklepom. Prosilec
navede tudi naslov za obveščanje po tem sklepu.
Ne glede na prejšnji odstavek lahko prosilec poškodovane
eurobankovce, ki jih želi zamenjati, Banki Slovenije predloži osebno na
blagajni brez vloge in pisne obrazložitve, če predloži več kot 50 odstotkov
pristnega eurobankovca in so hkrati izpolnjeni pogoji iz prve oziroma druge
alinee drugega odstavka 7. člena tega sklepa.
Če prosilec za vložitev zahteve za zamenjavo eurobankovcev
pooblasti drugo osebo, je ta dolžna poleg zahtev iz tega sklepa priložiti še
pisno pooblastilo zakonitega lastnika teh eurobankovcev in kopijo osebnega
dokumenta, iz katerega je razvidna identiteta slednjega.
7. člen
Poškodovani pristni eurobankovci, ki so zakonito plačilno sredstvo,
se zamenjajo, ko so izpolnjeni pogoji iz tega sklepa:
-       
ko je predloženega več kot 50 odstotkov eurobankovca ali
-       
ko je predloženega 50 odstotkov ali manj eurobankovca, če prosilec
dokaže, da je bil manjkajoči del eurobankovca uničen.
Poleg pogojev iz prejšnjega odstavka mora prosilec izpolniti
še naslednje pogoje:
-       
v primeru dvoma, da je prosilec zakoniti lastnik eurobankovca, mora
prosilec predložiti dokazilo o svoji identiteti in o tem, da je lastnik ali
kako drugače pooblaščeni prosilec;
-       
v primeru dvoma, da so eurobankovci pristni, mora prosilec predložiti
dokazilo o svoji identiteti;
-       
če je predloženi pristni eurobankovec popackan s črnilom, umazan,
kontaminiran ali impregniran, je prosilec dolžan predložiti še pisno pojasnilo
o vrsti madeža, umazanije ali impregnacije;
-       
če so pristne eurobankovce poškodovale protiropne naprave in jih v
zamenjavo predloži institucija oziroma gospodarski subjekt, mora ta predložiti
še pisno izjavo o vzroku nevtralizacije, navedbo in značilnosti protiropne
naprave, vrsti obarvanja in varnostni list uporabljene barve;
-       
če so bili eurobankovci poškodovani
zaradi sprožitve protiropne naprave, jih je treba predložiti v pakiranjih po
100 eurobankovcev, če količina predloženih eurobankovcev zadostuje za tako
pakiranje;
-       
če institucije oziroma gospodarski
subjekti z eno ali več transakcijami predložijo v zamenjavo poškodovane pristne
eurobankovce v vrednosti najmanj 5.000 EUR, morajo predložiti dokumentacijo o
izvoru bankovcev in podatke o identiteti stranke ali dejanskega lastnika, kot
je opredeljeno v zakonu, ki ureja preprečevanje pranja denarja in financiranja
terorizma.
8. člen
Ob prevzemu poškodovanih eurobankovcev Banka Slovenije izda
prosilcu potrdilo o prevzemu.
Banka Slovenije lahko prejete poškodovane pristne eurobankovce
označi tako, da je iz oznake razvidna vsaj opravilna številka vloge, če oceni,
da je to potrebno za ugotavljanje zlorab v postopku zamenjave.
9. člen
Banka Slovenije zamenjavo eurobankovcev zavrne in
eurobankovce zadrži, da se prepreči vrnitev takih eurobankovcev v obtok ali da
se prosilcu prepreči, da bi jih predložil v zamenjavo drugi centralni banki, če
ve ali ima zadosten razlog za sum, da so bili predloženi pristni eurobankovci
namerno poškodovani, razen če prosilec dokaže, da je bil v dobri veri. Eurobankovci,
ki so poškodovani v manjšem obsegu, na primer če vsebujejo komentarje, številke
ali krajše stavke, se po tem sklepu praviloma ne štejejo za namerno poškodovane
pristne eurobankovce.
Kadar Banka Slovenije ugotovi ali pridobi zadosten razlog za
sum, da je bilo storjeno kaznivo dejanje, zavrne zamenjavo poškodovanih
pristnih eurobankovcev ter jih s potrdilom o prejemu zadrži kot dokaz in
predloži pristojnim organom za potrebe preiskave kaznivega dejanja. Če
pristojni organi ne odločijo drugače, se lahko pristni eurobankovci po
zaključku preiskave zamenjajo pod pogoji iz tega sklepa.
Kadar Banka Slovenije ugotovi ali pridobi zadosten razlog za
sum, da so poškodovani pristni eurobankovci umazani tako, da predstavljajo
nevarnost za zdravje in varnost, zamenja poškodovane pristne eurobankovce, če
lahko prosilec predloži oceno pristojnih organov glede zdravja in varnosti.
10. člen
Banka Slovenije institucijam oziroma gospodarskim subjektom,
ki imajo pri njej odprt račun, knjiži v dobro vrednost pristnih eurobankovcev,
ki so jih naključno poškodovale protiropne naprave, na dan prejema teh
bankovcev, če:
-       
eurobankovci niso bili poškodovani zaradi dejanskega ropa, tatvine ali
druge kriminalne dejavnosti;
-       
lahko takoj preveri, ali zahtevani znesek vsaj približno ustreza
vrednosti predloženih eurobankovcev;
-       
so predložene vse druge informacije iz četrte alineje drugega odstavka
7. člena tega sklepa, ki jih je zahtevala, ter IBAN številka institucije
oziroma gospodarskega subjekta.
Vsaka po obdelavi odkrita razlika med vrednostjo naključno
poškodovanih pristnih eurobankovcev, predloženih v zamenjavo, in zneskom,
knjiženim v dobro pred obdelavo, se knjiži, odvisno od primera, bodisi v breme
bodisi v dobro institucije oziroma gospodarskega subjekta, ki je predložil eurobankovce
v zamenjavo.
III. NADOMESTILO ZA ZAMENJAVO
11. člen
Banka Slovenije institucijam oziroma gospodarskim subjektom
zaračuna nadomestilo za zamenjavo eurobankovcev, ki veljajo za zakonito
plačilno sredstvo, če so bili ti poškodovani zaradi sprožitve protiropne
naprave, razen če se iz tega naslova zamenja manj kot 100 eurobankovcev.
Nadomestilo se zaračuna za vse zamenjane eurobankovce in ne glede na to, ali so
bili eurobankovci zamenjani v enaki vrednosti v katerem koli apoenu ali s
knjiženjem vrednosti eurobankovcev v dobro računa prosilca oziroma zakonitega
lastnika.
Nadomestilo se ne zaračuna za eurobankovce, poškodovane
zaradi poskusa ali dejanskega ropa ali tatvine.
Višina nadomestila je določena v sklepu, ki določa tarifo za
zaračunavanje nadomestil za storitve Banke Slovenije.
IV. PREHODNA IN KONČNA DOLOČBA
12. člen
Ta sklep začne veljati naslednji dan po objavi v Uradnem
listu Republike Slovenije.
Z dnem uveljavitve tega sklepa preneha veljati Sklep o
zamenjavi okrnjenih ali poškodovanih eurobankovcev (Uradni list RS, št. 14/09).
Postopki, začeti na podlagi Sklepa o zamenjavi okrnjenih ali poškodovanih
eurobankovcev (Uradni list RS, št. 14/09), se dokončajo po določbah tega
sklepa.
Ljubljana, dne 30. julija 2019
Dr. Primož Dolenc
namestnik predsednika
Sveta Banke Slovenije