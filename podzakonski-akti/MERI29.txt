I. SPLOŠNO
1. člen
Merila za povečan obseg dela sodnikov (v nadaljevanju Merila)
temeljijo na naslednjih predpostavkah:
-       
preseganje pričakovanega obsega dela – POD (v preteklem letu, nad 20%),
-       
upoštevajo se samo zadeve, ki se štejejo za odčrtane po določbah Sodnega
reda,
-       
reševanje zadev po vrstnem redu v skladu s Sodnim redom,
-       
sodnik nima zaostankov lastnega pripada,
-       
sodnik je sam rešil spis (brez pomoči strokovnega sodelavca).
2. člen
Merila določajo pogoje, kriterije in plačilo za povečan obseg
dela oziroma delovne obremenitve za sodnike.
3. člen
Predsednik sodišča na podlagi dogovora s sodnikom sprejme
pisno odločitev o povečanem obsegu dela oziroma nadpovprečni obremenitvi
sodnika ter o plačilu za povečan obseg dela oziroma nadpovprečno obremenjenost
pod pogojem, da sodnik nima zaostankov lastnega pripada, da je sodnik v
preteklem letu za 20% presegel povprečje oddelka, na tistih sodiščih kjer
nimajo oddelkov pa povprečje sodišča oziroma državno povprečje na tem področju,
da je sodnik sam reševal zadeve (brez pomoči strokovnega sodelavca), da je reševal
zadeve po vrstnem redu v skladu s Sodnim redom, da sodnik ni imel v preteklem
letu dalj časa trajajoče odsotnosti, ki presega 45 dni.
Dolžnost predsednika sodišča je, da ugotovi, ali sodnik navedene
pogoje izpolnjuje.
4. člen
Predsednik sodišča s sodnikom sklene dogovor za čas do 1
leta, veljavnost dogovora pa se lahko podaljšuje.
Z dogovorom se sodnik zaveže, da bo reševal dodatne zadeve,
določijo se zadeve, ki jih sodnik rešuje na podlagi dogovora ter določi plačilo
za rešitev teh zadev.
Izvod sklenjenega dogovora o povečanem obsegu dela oziroma
nadpovprečni obremenitvi pošlje predsednik sodišča najkasneje 15 dni po
sklenitvi dogovora Vrhovnemu sodišču RS, Ministrstvu za pravosodje in Sodnemu
svetu RS.
5. člen
Če je sodnik dodeljen, da opravlja sodniško službo na drugem
sodišču istega ali nižjega položaja v skladu z določili Zakona o sodniški
službi, sklene dogovor z njim predsednik sodišča, na katero je sodnik dodeljen.
6. člen
Dogovor s predsednikom sodišča, ki bo reševal dodatne zadeve,
sklene predsednik neposredno višjega sodišča, dogovor s predsednikom Vrhovnega
sodišča RS, ki bo reševal dodatne zadeve, pa predsednik Sodnega sveta.
7. člen
Dodatne zadeve se ne vštevajo v najmanjši pričakovani obseg
dela sodnika po veljavnih merilih za najmanjši pričakovani obseg dela sodnikov.
Dodatne zadeve se pri ugotavljanju doseganja nadpovprečnih delovnih
rezultatov na sodnem oddelku ali sodišču oziroma pri ugotavljanju nadpovprečne
delovne obremenjenosti (50. člen Zakona o sodniški službi) izkazujejo ločeno.
8. člen
O rešenih dodatnih zadevah sodnik poroča predsedniku sodišča,
s katerim je sklenil dogovor.
Predsednik sodišča pošlje izvod poročila iz prejšnjega odstavka
Ministrstvu za pravosodje, Vrhovnemu sodišču RS in Sodnemu svetu RS.
9. člen
Na podlagi poročila iz 8. člena Meril predsednik sodišča v
skladu z dogovorom iz 4. člena Meril s sklepom določi višino plačila za
preteklo obdobje, odvisno od količine in zahtevnosti opravljenega dela ter
odredi plačilo.
II. KONČNA DOLOČBA
10. člen
Merila začnejo veljati naslednji dan po objavi v Uradnem listu
Republike Slovenije.
Št. 4/07-1
Ljubljana, dne 12. julija 2007
Predsednik
dr. Janez Kranjc l.r.