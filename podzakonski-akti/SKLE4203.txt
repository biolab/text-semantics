ki se glasi: 
“razširjena komisija, 
ob upoštevanju mednarodne konvencije
EUROCONTROL o sodelovanju za varnost zračne plovbe, spremenjene s protokolom,
podpisanim 12. februarja 1981 v Bruslju, ter zlasti njenega člena 5.2; 
ob upoštevanju večstranskega sporazuma
o pristojbinah na zračnih poteh z dne 12. februarja 1981, ter zlasti njegovih
členov 3.2(a) in 6.1(a); 
na predlog razširjenega odbora in
začasnega sveta, 
sprejema naslednji sklep:
Člen 1
Načelom za določanje stroškovne baze za pristojbine na
zračnih poteh se dodata nova odstavka 1.10. in 1.11., ki se glasita:
“1.10. Ne glede na zgornje določbe načel, v skladu s
katerimi:
-       
objekti zračne navigacije za poti, za katere je odgovorna država,
zagotavlja organ (“izvajalec služb“), ki deluje v skladu z glavnimi ekonomskimi
predpisi in 
-       
je namen teh predpisov, med drugim, s pomočjo mehanizma za zaračunavanje
spodbujati učinkovito in uspešno zagotavljanje služb ob najnižjih možnih
stroških, 
se država lahko odloči, da ne bo izvajala zgornjega člena
1.3. in usklajevalnega mehanizma, navedenega v členu 1.8. zgoraj in opisanega v
poglavju 3 in v dodatku III. V takšnem primeru veljajo naslednje določbe: 
(i) regulator1 izvaja občasne preglede bodočih
pristojbin in za obdobje, ki ni daljše od petih let, predhodno določi pogoje,
na podlagi katerih se določi najvišjo raven nacionalne cene za enoto storitve
za vsako leto obdobja pregleda; 
(ii) predlagana nacionalna cena za enoto storitve se izračuna
letno v skladu s pogoji, navedenih v točki (i) zgoraj, in predloži razširjeni
komisiji v skladu s točko (iii) člena 1.11; 
(iii) v izjemnih okoliščinah lahko regulator uvede začasno
uskladitev regulativnih pogojev, ki zavezujejo izvajalca služb. 
1.11. Vsaka država pogodbenica, ki želi sprejeti glavne
ekonomske predpise v skladu z določili odstavka 1.10., to stori v skladu z
načeli in pri tem v celoti upošteva smernice v dodatku VII. Pri tem veljajo
naslednji pogoji: 
(i) Države pogodbenice se, pred uvedbo novega sistema,
posvetujejo z uporabniki, nacionalnim izvajalcem služb in EUROCONTROL o ciljih,
postopkih in časovnem razporedu predlaganega sistema in upoštevajo izražena
stališča. 
(ii) Pred začetkom vsakega obdobja pregleda ali v primeru, ko
regulator želi uvesti začasno uskladitev v skladu z odstavkom 1.10. (iii),
država pogodbenica: 
(a) zagotovi, da so uporabnikom na voljo ustrezni podatki,
določeni v dodatku VII., ki jim omogočijo sodelovanje na informativnih
posvetovanjih; 
(b) zagotovi ustrezna in smiselna posvetovanja med
regulatorjem, izvajalcem služb in uporabniki, na katerih določijo dobro
premišljene in upravičene napovedi ter načela, ki bodo veljala pri določanju
regulativnih pogojev za določanje najvišje ravni cene za enoto storitve; 
(c) seznani razširjeni odbor s temi napovedmi in: 
-       
z napovedmi stroškov za obdobje pregleda, kot ga uporablja regulator, na
podlagi vzorčnih tabel v dodatku II; 
-       
s pogoji, ki jih določi regulator, in z najvišjo ceno za enoto storitve,
ki izhaja iz teh pogojev. 
(iii) V vsakem obdobju pregleda država pogodbenica vsako
leto: 
-       
objavi svoje predvidene in dejanske stroške z uporabo vzorčnih tabel iz
dodatka II. v skladu s skupnimi postopki, opisanimi v odstavku 1.6; in 
-       
povpraša za soglasje razširjeno komisijo k predlagani ceni za enoto
storitve. 
(iv) Države zagotovijo ustrezen pritožbeni mehanizem, ki bo v
skladu z njenimi nacionalnimi zakonskimi predpisi.“
Člen 2
Načelom za določanje stroškovne baze za pristojbine na
zračnih poteh se doda nov dodatek VII., ki se glasi:
“DODATEK VII.: OSNUTEK SMERNIC ZA DRŽAVE, KI NAMERAVAJO
SPREJETI NADOMESTNI SISTEM 
Ureditev
Neodvisnost in pravni položaj 
· ekonomski predpisi morajo temeljiti na zanesljivi in trdni
organizacijski zgradbi; regulator je ločen od izvajalca služb in uporabnikov in
nima neposrednih koristi od finančnega poslovanja bodisi izvajalca služb ali
uporabnikov; 
· država mora zahtevati, da regulator izpolnjuje svoje
mednarodne obveznosti; 
· urejanje nacionalnega izvajalca kontrole zračnega prometa
(ATC) je lahko ena izmed številnih dolžnosti; 
· regulator je lahko nacionalen ali regionalen (to pomeni, da
lahko njegova pristojnost sega v več držav), vendar pa morajo biti države z
regionalnim regulatorjem sposobne, da ohranijo ločene nacionalne cene za enoto
storitve; 
· pristojni nacionalni organi morajo objaviti cilje in
dolžnosti regulatorja ob začetku posvetovanja in ob vsaki naknadni spremembi
njegovih ciljev in dolžnosti; 
· regulator mora dokazati, da je njegovo delovanje
nepristransko. 
Cilji in
dolžnosti regulatorja 
Cilji in dolžnosti regulatorja v celoti odražajo nacionalno
in mednarodno transportno politiko (vključno, kjer to ustreza, z vojaškimi
interesi) in prednostne naloge, ki jih določijo države in/ali pristojne
mednarodne organizacije. Le-ti se med posameznimi državami lahko razlikujejo.
Cilji in dolžnosti, ki so specifične za sistem pristojbin na zračnih poteh,
morajo vključevati:
Cilji
· pospeševati interese uporabnikov; 
· spodbujati učinkovito zagotavljanje ustreznih služb za
primerno plačilo; 
· spodbujati pravočasne investicije, s katerimi bo mogoče
zadovoljiti potrebe; 
· zagotovljati primerno kakovost in obseg izvajanja služb
(upoštevajoč smernice in kriterije, določene v skladu z EUROCONTROL sistemom za
pregledovanje učinkovitosti dela); 
· upoštevati finančni položaj izvajalca služb.
Dolžnosti
· pospeševati posvetovanja in sodelovati na pomembnih
posvetovanjih med regulatorjem in izvajalci služb (skupaj in/ali ločeno) z
uporabniki; 
· določati standarde za zagotavljanje informacij in zagotavljanje
informacij (vključujoč finančne in bodoče), ki jih posreduje izvajalec služb; 
· izvajati občasne preglede napovedi izvajalca služb,
dejanskih stroškov in prihodka ter zagotoviti objavo le-teh; 
· spremljati in uveljaviti nivo storitev; 
· določati pogoje za določitev najvišje ravni pristojbin
(predmet končne odobritve razširjene komisije o letnih cenah za enoto
storitve); 
· z objavo svojih sklepov in razlogov zanje zagotoviti
transparentnost lastnih postopkov.
Posvetovanja
Države, ki se odločijo za glavne ekonomske predpise,
priznavajo, da predstavljajo posvetovanja z uporabniki in objava njim
namenjenih informacij enega od bistvenih delov postopka.
Postopki
· Začetno posvetovanje se opravi preden država uvede
nadomestno možnost. Države morajo za začetno posvetovanje nameniti dovolj časa
in se posvetovati z uporabniki, nacionalnim izvajalcem služb in EUROCONTROL (to
je z razširjeno komisijo ali njenim naslednikom). Komisija se bo najbrž želela
posvetovati z Odborom za pregledovanje učinkovitosti dela (PRC) in Centralnim
uradom za pristojbine na zračnih poteh (CRCO), prav tako pa si lahko država
poišče svetovalca po lastni izbiri. Podatki posredovani svetovalcem morajo
vključevati: 
-       
status, cilje in dolžnosti regulatorja, 
-       
regulativni postopek in časovni razpored, 
-       
predloge za prihodnja posvetovanja. 
· Posvetovanja ob pričetku vsakega obdobja pregleda
med regulatorjem, izvajalcem služb in uporabniki. Na tej stopnji se lahko
države posvetujejo z EUROCONTROL-om. Podatki, ki jih posredujejo svetovalcem, morajo
vključevati: 
-       
trenutno veljavno stroškovno bazo, 
-       
predvidene stroške in prihodke, napoved obsega prometa, investicijske
načrte in vložena sredstva za obdobje pregleda, 
-       
načela, ki jih regulator namerava uporabiti (npr. stroški kapitala). 
· Regulator predloži pogoje za pristojbine za obdobje
pregleda in zaprosi za pripombe glede svojih predlogov preden sprejme sklep. 
· Regulator se mora ponovno posvetovati z izvajalcem služb in
uporabniki, če se med obdobjem pregleda spremenijo pogoji za pristojbine. 
· Stalna posvetovanja, kot jih določa revidirana
konvencija (in v skladu z navodili za najbolj uspešno poslovanje, ki jih je
pripravila skupina FIFU), med izvajalcem storitev in uporabniki/regulatorjem
glede drugih vidikov storitev.
Splošna načela
· Podatki, ki jih potrebujejo regulator in uporabniki:
regulatorju je treba omogočiti dostop do vseh informacij, ki jih potrebuje pri
svojem delu; regulator odloča v primeru spora o vrsti informacij, ki jih
izvajalec posreduje uporabnikom, v skladu s tem, kar dovoljujejo nacionalni in
mednarodni zakoni o npr. varovanju poslovnih podatkov. 
· Države so dolžne vsem uporabnikom ali njihovim
predstavnikom zagotoviti možnost sodelovanja v posvetovalnem postopku.
Finančna vprašanja
· Regulator, ko določa “razumen dobiček“, mora upoštevati
dobiček v dejavnostih, ki se soočajo s podobnimi tveganji, stališča uporabnikov
in izvajalcev; 
· Regulator lahko sam odloča o pridobitvi sredstev iz drugih
virov, delitvi dobička ali omejitvi “razumnega dobička“, vendar to ostaja v pristojnosti
posamezne države; 
· Regulator mora biti sposoben upoštevati prošnje izvajalca
služb ali uporabnikov za vmesne preglede, vendar samo v izjemnih okoliščinah,
na primer, če sta bila bodisi izvajalec ali skupina uporabnikov oškodovana do
take mere, da ne morata financirati svojih dejavnosti: 
· nadaljevati je treba z veljavnimi postopki v zvezi s
sprejemom cene za enoto storitve; 
· letni finančni podatki se razširjenemu odboru in komisiji
predstavijo v skupnem formatu, kot je določen v načelih za določanje stroškovne
baze za pristojbine na zračnih poteh in izračun cen za enoto storitve.
Nivo storitev
· regulator spremlja in zagotavlja izvajanje standardov, ki
jih določajo mednarodne norme in smernice EUROCONTROL sistema za pregledovanje
učinkovitosti dela z namenom da onemogoči, da bi izvajalec imel dobiček na
račun izvajanja služb; 
· regulator lahko uvede finančne sankcije, če se nivo
storitev zniža, toda odločitev o tem je v pristojnosti posamezne države.
Razmerje med državami in EUROCONTROL
Države lahko obveščajo razširjeni odbor o koristnih
ekonomskih regulativnih postopkih, ki veljajo na nacionalni ravni, s čimer
izmenjujejo informacije in sporočila, ki utegnejo biti v interes in korist
drugim.“
Člen 3
Zgoraj navedene spremembe začnejo veljati prvi dan meseca, ki
sledi datumu tega sklepa.
Bruselj, dne 16. julija 1999.
O. Liavaag l. r. 
Podpredsednik Komisije”
Št. 26033-109/2002
Ljubljana, dne 24. julija 2003.
J. Presečnik l. r. 
Minister 
za promet
______________________
1 “Regulator” je oseba ali organ, ki ga država
pogodbenica pooblasti za vodenje sistema ekonomskih predpisov, določenih v
skladu z načeli.
 