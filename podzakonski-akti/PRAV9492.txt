I. SPLOŠNI DOLOČBI
1. člen
(vsebina)
Ta pravilnik podrobneje določa ukrepe za
ohranjanje biotskega ravnovesja v gozdnem prostoru, ukrepe za preprečevanje
gozdnih požarov in poškodovanosti gozdov zaradi škodljivih abiotskih
dejavnikov, ukrepe za preprečitev širjenja in zatiranje rastlinskih bolezni in
prenamnoženih populacij žuželk ter sanacijo poškodovanega gozda, posege, ki
gozd razvrednotijo oziroma poškodujejo, pogoje za rabo gozdov, vsebino programa
varstva gozdov in naloge poročevalsko, prognostično-diagnostične službe za
gozdove.
2. člen
(izrazi)
Izrazi, uporabljeni v tem pravilniku,
pomenijo:
1.     
Ekocelice so ožji deli gozdnega prostora, ki izboljšujejo njegovo
pestrost in habitate vrst oziroma so pomembni za kritje, razmnoževanje in
vzrejo mladičev v gozdu in ob gozdnem robu. Ekocelice se določijo zlasti v
obliki mokrišč, nahajališč ogroženih rastlinskih vrst, habitatnega drevja in
zatočišč.
2.     
Grmišča in omejki so površine, ki so pretežno porasle z grmovno obliko
vegetacije in so namenjene kritju, prehranjevanju, razmnoževanju in vzreji
mladičev v gozdu in na gozdnem robu.
3.     
Habitatno drevje so odmrla in živa drevesa, naseljena z glivami ter
živalskimi vrstami, drevesa z dupli oziroma gnezdi ter drevesa večjih dimenzij
in posebnih oblik.
4.     
Lubadarka je še živo ali sušeče se drevo, v katerem so podlubniki. Suho
drevo, iz katerega so podlubniki že izleteli, se ne šteje za lubadarko.
5.     
Mirne cone so obsežnejši deli gozdnega prostora, v katerih se omejijo
oziroma prepovejo dejavnosti, ki vznemirjajo prostoživeče živali.
6.     
Mokrišča oziroma vodni viri so območja močvirij, nizkih barij, šotišč
ali vode (npr. izviri, potoki) ter umetno ustvarjeni kali, mlake in vodni
zbiralniki.
7.     
Nahajališča ogroženih rastlinskih vrst so območja, na katerih uspevajo
rastlinske vrste, ki so v skladu s predpisi, ki urejajo ohranjanje narave,
opredeljene kot ogrožene.
8.     
Nastave so načrtno podrta, sveža in s škodljivimi organizmi oziroma
podlubniki še nenaseljena drevesa, debla ali kupi vej, ki se polagajo (drevesa,
debla) ali zlagajo (kupi) zaradi spremljanja oziroma zatiranja populacij
škodljivih organizmov oziroma podlubnikov. Nastave se morajo izdelati pred
izletom podlubnikov.
9.     
Odmrli les so odmrla stoječa drevesa (sušice), odmrla ležeča drevesa
(podrtice), odmrle stoječe dele prelomljenih dreves, odmrle ležeče dele
prelomljenih dreves s koreničniki, odmrle ležeče dele prelomljenih dreves,
sečne ostanke ter ostalo načrtno puščeno biomaso v gozdu.
10.  
Pasišča so travne površine v gozdnem prostoru, ki so namenjene prehranjevanju
divjadi oziroma ohranjanju in izboljšanju življenjskega okolja prostoživečih
živali oziroma rastlin.
11.  
Past za ulov podlubnikov je past, izdelana iz umetnih ali naravnih
materialov z gladko površino, ki omogoča zdrs podlubnikov v zbirno posodo. V
zgornjem delu pasti je prostor za namestitev feromonske vabe.
12.  
Protipožarne preseke so intervencijske gozdne prometnice za potrebe
varovanja naravnega okolja pred požari in se delijo na protipožarne gozdne
ceste in protipožarne poti. Glede na prevoznost za gasilska vozila za gašenje
požarov v naravi se protipožarne preseke razvrščajo v:
- 
protipožarne preseke prve kategorije, kamor spadajo protipožarne gozdne
ceste in tiste protipožarne poti, ki omogočajo dostop gasilskim vozilom za
gašenje gozdnih požarov in gasilskim cisternam za gašenje gozdnih požarov;
- 
protipožarne preseke druge kategorije, kamor spadajo protipožarne poti,
ki omogočajo dostop manjšim gasilskim vozilom za gašenje gozdnih požarov.
13.  
Škodljivi abiotski dejavniki so zlasti močan veter, žled, težek sneg,
suša, poplave, plaz, usad, toča izjemna vročina, zmrzali, imisije in intenzivne
padavine.
14.  
Začasna skladišča gozdnih lesnih sortimentov so skladišča, ki se
vzpostavijo v obdobjih prenamnožitve škodljivih organizmov, ki ogrožajo
gozdove, oziroma po obsežnih naravnih ujmah in so namenjena začasnemu
skladiščenju gozdnih lesnih sortimentov, ki so jih napadli škodljivi organizmi
in jih je treba v najkrajšem možnem času odpeljati iz gozda. Med ta skladišča
ne spadajo skladišča gozdnih lesnih sortimentov ob cestah, ki so namenjena
začasnemu skladiščenju neposredno po spravilu gozdnih lesnih sortimentov iz
gozda.
15.  
Zažagovanje je postopek poškodovanja skorje z vrhnjim delom meča motorne
žage v paralelnih linijah, razmaknjenih do 3 cm in globine do lesa.
16.  
Zimovališča so deli življenjskega prostora populacij prostoživečih
živali, praviloma na prisojnih ali v nižje ležečih predelih gozdov, kjer
populacije prostoživečih živali preživijo zimsko obdobje.
17.  
Žarišče podlubnikov tvorijo ena ali več lubadark, sečni ostanki ali
neobeljeni gozdni lesni sortimenti, v katerih so navzoči podlubniki.
18.  
Žarišče škodljivih organizmov tvori eno ali več dreves ali delov dreves,
na katerih so škodljivi organizmi. V žarišču je mogoče opaziti znake propadanja
dreves, kot so: prebarvanje krošnje, izguba listov oziroma iglic, odmiranje,
smoljenje, trosnjaki in trosišča gliv, nekroze v skorji, žuželke, rovni sistemi
in drugi znaki.
19.  
Žlebljenje je postopek poškodovanja skorje do lesa v obliki paralelnih
žlebov, razmaknjenih do 3 cm, s standardizirano napravo.
II. OHRANJANJE BIOTSKEGA RAVNOVESJA
3. člen
(ohranjanje biotskega ravnovesja)
Biotsko ravnovesje v gozdnem prostoru se
vzpostavlja in vzdržuje z: 
-       
ohranjanjem in vzpostavljanjem naravne sestave drevesnih vrst; 
-       
ohranjanjem in vzpostavljanjem uravnoteženega razmerja med razvojnimi
fazami gozdov in uravnotežene debelinske strukture gozda; 
-       
ukrepi za varstvo gozdov pred škodljivimi abiotskimi in biotskimi
dejavniki; 
-       
načrtnim puščanjem odmrlega lesa; 
-       
območji, pomembnimi za ohranitev prostoživečih živali oziroma rastlin; 
-       
izvajanjem del za vzdrževanje in izboljšanje življenjskega okolja
prostoživečih živali; 
-       
zagotavljanjem usklajenih razmerij med gozdom in divjadjo; 
-       
izvajanjem del v gozdu v času, na način in s pripomočki, ki najmanj
ogrožajo gozdni ekosistem.
4. člen
(ohranjanje in vzpostavljanje naravne
sestave drevesnih vrst)
(1) Naravna sestava drevesnih vrst se
ohranja in vzpostavlja zlasti: 
1.     
z naravnim pomlajevanjem avtohtonih drevesnih vrst, kjer je to mogoče; 
2.     
pri obnovi s sajenjem ali setvijo z izbiro drevesnih vrst, ki ustrezajo
rastiščnim razmeram; 
3.     
z nego v mlajših razvojnih fazah sestojev, pri kateri se: 
- 
ohranja in vzpostavlja naravna in če je mogoče tudi pestra zmes
drevesnih vrst; 
- 
odstranjujejo tujerodne vrste, ki ogrožajo oziroma bi lahko ogrozile
naravno sestavo drevesnih vrst. 
(2) Naseljevanje oziroma vnos tujerodnih
drevesnih vrst v gozdni ekosistem je dovoljeno v skladu s predpisi, ki urejajo
ohranjanje narave, gozdni reprodukcijski material in gozdnogospodarske načrte.
5. člen
(ohranjanje in vzpostavljanje
uravnoteženega razmerja med razvojnimi fazami gozdov in uravnotežene debelinske
strukture gozda)
(1) Uravnotežena debelinska struktura gozda
in uravnoteženo razmerje med razvojnimi fazami gozdov se ohranjata in
vzpostavljata v skladu z načelom trajnosti in na podlagi usmeritev, določenih v
načrtih za gospodarjenje z gozdovi. 
(2) V območjih gozdov, ki so pomembni kot
življenjski prostor ogroženih vrst, določenih s predpisi, ki urejajo ohranjanje
narave, oziroma populacij vrst prostoživečih živali, s katerimi se načrtno
upravlja, se struktura gozdov in razmerje med razvojnimi fazami gozdov v čim
večji meri prilagajata ekološkim zahtevam teh vrst.
6. člen
(načrtno puščanje odmrlega lesa)
(1) Zaradi ohranjanja biotskega ravnovesja
je treba pri izbiri drevja za posek in izvajanju sečnje in spravila lesa
zagotoviti, da ob upoštevanju tveganja za prenamnožitev škodljivih organizmov v
gozdu ostane v povprečju vsaj 3% odmrlega lesa glede na lesno zalogo v gozdnogospodarski
enoti. Odmrl les mora biti čim bolj enakomerno razporejen in obsegati vse
debelinske razrede, zlasti pa debelinski razred nad 30 cm. 
(2) Količina odmrlega lesa se spremlja v
okviru podatkov o stanju in razvoju gozdov, ki so podlaga za gozdnogospodarsko
načrtovanje. 
(3) Količina odmrlega lesa na stalni
vzorčni ploskvi se ocenjuje ločeno za iglavce in listavce pri: 
-       
stoječem in nagnjenem drevju tako, da se ugotovi število dreves v
posameznem razširjenem debelinskem razredu, ki se ga pomnoži s srednjim
premerom razširjenega debelinskega razreda in podatkom o obliki in višini iz
ustreznih tarif, pri čemer se v razširjenem debelinskem razredu nad 50 cm
upošteva premer 60 cm; 
-       
ležečem drevju tako, da se upoštevajo samo tista ležeča drevesa, ki so
rasla znotraj vzorčne ploskve, ne glede na to, ali ležijo na ploskvi v celoti
ali samo deloma, količina pa se oceni na enak način kot pri stoječem drevju; 
-       
sečnih ostankih, ki so večji od 0,2 m3 tako, da se oceni njihova
prostornina. 
(4) Pri oceni količine odmrlega lesa iz
prejšnjega odstavka se drevesni štrclji in ležeči deli prelomljenih dreves s
koreničniki obravnavajo kot cela drevesa ne glede na njihovo višino oziroma
dolžino.
7. člen
(območja, pomembna za ohranitev
prostoživečih živali oziroma rastlin)
(1) V gozdnogospodarskih načrtih
gozdnogospodarskih enot se za krepitev funkcije ohranjanja biotske
raznovrstnosti in lovnogospodarske funkcije v gozdnem prostoru določijo
območja, ki so pomembna za ohranitev prostoživečih živali oziroma rastlin. Ta
območja so pasišča, grmišča, omejki, mirne cone, zimovališča in ekocelice, ki
se podrobneje določijo v gozdnogojitvenih načrtih. 
(2) Pasišča se vzdržujejo predvsem na
območjih strnjenih gozdov, grmišča pa se vzdržujejo zlasti na območjih
enomernih odraslih gozdov in v gozdnih ostankih kmetijske krajine. Pri
določitvi pasišč in grmišč je treba pridobiti soglasje lastnika oziroma se
šteje, da je soglasje dano, če lastnik za to površino na podlagi predpisov, ki
urejajo gozdove, prejema javna sredstva za vzdrževanje oziroma osnovanje teh površin.
(3) Ekocelice se določijo na način, ki ne
omogoča prenamnožitve škodljivih organizmov in ne ogroža varnosti obiskovalcev
na območju poti ter objektov v gozdnem prostoru. 
(4) Na nahajališčih ogroženih rastlinskih
vrst, ki so bistvena za ohranjanje teh vrst oziroma njihovih populacij, se
gospodarjenje prilagodi ekološkim zahtevam teh vrst na podlagi usmeritev v
gozdnogospodarskih načrtih. 
(5) Zatočišča se v velikosti šopov, skupin,
gnezd ali sestojev določijo zlasti na območju intenzivnega gospodarjenja z
gozdom oziroma tam, kjer je močno spremenjena sestava drevesnih vrst.
Zatočišča, ki se prepuščajo naravnemu razvoju za obdobje 10 let ali več, se v
soglasju z lastnikom gozda določijo v gozdnogojitvenem načrtu kot posebne
negovalne enote.
8. člen
(ukrepi za vzdrževanje in izboljšanje
življenjskega okolja prostoživečih živali)
(1) Ukrepi oziroma dela za vzdrževanje
življenjskega okolja prostoživečih živali v gozdnem prostoru so zlasti: 
-       
osnovanje in vzdrževanje pasišč; 
-       
vzdrževanje grmišč, omejkov in gozdnega roba; 
-       
vzdrževanje vodnih virov in njihova vzpostavitev v skladu s predpisi, ki
urejajo vode; 
-       
oblikovanje zatočišč z nego oziroma sečnjo; 
-       
puščanje habitatnega drevja in odmrlega lesa ter prepuščanje delov gozda
naravnemu razvoju za oblikovanje zatočišč; 
-       
sajenje sadik plodonosnega drevja, pomembnega za prehranjevanje
prostoživečih živali; 
-       
zimska sečnja posamičnega drevja za prehranske potrebe divjadi. 
(2) Vzdrževanje pasišč obsega košnjo trave
in se opravi vsaj enkrat letno, praviloma po cvetenju trav. Na območjih
strjenih gozdov se osnuje in vzdržuje vsaj 5 ha pasišč na 1000 ha gozda. 
(3) Vzdrževanje grmišč in omejkov obsega
nego za vzdrževanje grmovne oblike vegetacije. 
(4) Vzdrževanje gozdnega roba obsega nego,
s katero se vzdržuje njegova stopničasta oblika, navzočnost zanj značilnih
drevesnih in grmovnih vrst oziroma postopen prehod iz kmetijskih ali urbanih
površin v gozd. 
(5) Vodni viri se osnujejo in vzdržujejo
predvsem tam, kjer v naravnem okolju primanjkuje površinskih voda, in sicer
najmanj trije vodni viri na 1000 ha. 
(6) Sajenje sadik plodonosnega gozdnega
drevja se izvaja na območjih, kjer je treba izboljšati prehranske razmere za
prostoživeče živali oziroma v gozdovih z zmanjšano pestrostjo vrst.
9. člen
(zagotavljanje usklajenih razmerij med
gozdom in divjadjo)
(1) Odnosi med gozdom in rastlinojedo
parkljasto divjadjo se na podlagi ocene vpliva rastlinojede parkljaste divjadi
na pomlajevanje usklajujejo z: 
-       
gozdnogospodarskimi in gozdnogojitvenimi ukrepi; 
-       
ukrepi za vzpostavljanje in vzdrževanje življenjskega okolja divjadi; 
-       
zaščito mladovja pred poškodbami; 
-       
izvajanjem odstrela. 
(2) Vpliv rastlinojede parkljaste divjadi
na pomlajevanje se oceni na podlagi rezultatov popisa poškodovanosti gozdnega
mladja zaradi objedanja rastlinojede parkljaste divjadi v skladu z metodo iz
Priloge 1, ki je sestavni del tega pravilnika. Popis se opravi najmanj na
vsakih pet let. Ocena vpliva rastlinojede parkljaste divjadi na pomlajevanje se
navede v poročilu o vplivu divjadi na razvoj gozda, ki ga Zavod za gozdove
Slovenije (v nadaljnjem besedilu: Zavod) pošlje na ministrstvo, pristojno za
gozdarstvo in lovstvo (v nadaljnjem besedilu: ministrstvo), najpozneje do 31.
januarja v tekočem letu za preteklo leto, v katerem je bil izveden popis. 
(3) Gozdnogojitveni oziroma
gozdnogospodarski ukrepi se načrtujejo in izvajajo tako, da se z njimi teži k
uravnoteženim razmerjem med razvojnimi fazami gozdov in uravnoteženi debelinski
strukturi in zmesi drevesnih vrst, ki je blizu naravnim rastlinskim združbam. 
(4) Ukrepi za vzpostavljanje in vzdrževanje
življenjskega okolja divjadi se načrtujejo in izvajajo v skladu z določbami iz
prejšnjega člena, ki se nanašajo na divjad. 
(5) Zaščita mladovja pred divjadjo se
načrtuje: 
-       
kjer je naravna obnova gozda s ciljnimi drevesnimi vrstami otežena ali
onemogočena; 
-       
kjer divjad povzroča poškodbe na sadikah ali sejancih gozdnega drevja; 
-       
v odraščajočih gozdovih zlasti na območjih zimovališč rastlinojede
parkljaste divjadi zaradi nevarnosti obgrizovanja in lupljenja. 
(6) Mladovje se pred divjadjo zaščiti: 
-       
individualno, in sicer zlasti s premazi, koli, tulci ali z mrežo; 
-       
skupinsko z ograjo. 
(7) Pri izbiri zaščitnih sredstev se
upoštevajo gozdnogojitveni cilji, vrste divjadi, ki povzročajo poškodbe,
učinkovitost zaščite, ekonomičnost zaščite in vpliv vnosa zaščite na okolje.
Kjer je treba zaščititi mladovje na površini manjši od pol hektarja, se
praviloma izvaja individualna zaščita, sicer pa se mladovje zaščiti z ograjo.
Ograje se ne smejo postavljati na selitvene poti prostoživečih živali in na
območja, ki so pomembna za ohranitev prostoživečih živali. Zaščitna sredstva se
morajo redno vzdrževati in po uporabi odstraniti iz gozda, če so iz umetnih
materialov. 
(8) Odstrel se izvaja na podlagi lovsko
upravljavskih načrtov, v katerih se v skladu s predpisi, ki urejajo divjad in
lovstvo ter gozdove, upoštevajo ocena vpliva rastlinojede parkljaste divjadi na
pomlajevanje, gozdnogojitveni cilji iz načrtov za gospodarjenje z gozdovi in
drugi kazalniki oziroma kriteriji. 
(9) Če iz poročila iz drugega odstavka tega
člena izhaja, da je obnova gozda s ciljnimi drevesnimi vrstami zaradi vpliva
divjadi otežena, se v letnih načrtih upravljanja z divjadjo določi ustrezno
povečan odstrel tistih vrst divjadi, ki onemogočajo naravno obnovo gozda.
10. člen
(izvajanje del v gozdu v času, na način in
s pripomočki, ki najmanj ogrožajo gozdni ekosistem)
(1) Dela v gozdu se izvajajo tako, da se: 
-       
pridobivanje lesa v čim večji meri opravi zunaj vegetacijske dobe; 
-       
gozdnogojitvena dela opravljajo tako, da se v čim manjši meri
vznemirjajo prostoživeče živali; 
-       
gozdne prometnice ne gradijo preko nahajališč ogroženih rastlinskih
vrst, mokrišč, mirnih con in zatočišč, razen v izjemnih primerih; 
-       
tehnologija izbere in gozdna mehanizacija uporablja tako, da se gozdni
ekosistem čim manj ogroža; 
-       
uporabljajo biološko razgradljiva maziva v odprtih mazalnih sistemih
verižnih žag za posek in izdelavo dreves na območjih s prvo stopnjo
poudarjenosti hidrološke funkcije; 
-       
uporabljajo stroji oziroma naprave, razen odprtih mazalnih sistemov
verižnih žag, ki ne puščajo sledi olj in drugih maziv in imajo ustrezno opremo
za preprečitev oziroma sanacijo morebitnega razlitja olj. 
(2) Dela v gozdu se ne izvajajo, kjer: 
-       
gnezdi črna štorklja oziroma kolonije sivih čapelj, v času od sredine
februarja do konca junija v razdalji najmanj 300 m od gnezda; 
-       
gnezdi planinski orel in orel belorepec, v času od januarja do konca
junija v razdalji najmanj 500 m od gnezda; 
-       
gnezdijo ostale vrste orlov: mali orel, kačar in mali klinkač, v času od
začetka maja do konca avgusta v razdalji najmanj 400 m od gnezda; 
-       
gnezdi sršenar, v času od junija do konca avgusta v razdalji najmanj 400
m od gnezda; 
-       
gnezdijo ostale ogrožene ujede, v času od marca do konca junija v
razdalji najmanj 300 m od gnezd; 
-       
gnezdijo sove kozače in velike uharice, v času od februarja do konca
junija v razdalji najmanj 300 m od gnezd; 
-       
gnezdijo ostale vrste sov, v času od marca do konca maja v razdalji
najmanj 100 m od gnezd; 
-       
so aktivna rastišča in zaščitne cone za divjega petelina, v času od
začetka marca do konca junija v razdalji 500 m od roba rastišča; 
-       
so zimovališča rastlinojedov od decembra do konca marca, razen kadar se
sečnja izvaja za namen njihove dodatne prehrane; 
-       
je stalno prisoten rjavi medved, v času od sredine decembra do konca
aprila v razdalji najmanj 200 m od aktivnih brlogov; 
-       
je prisoten volk, v času od začetka aprila do konca maja v razdalji
najmanj 300 m od kraja, kjer so poleženi mladiči; 
-       
je prisotna vidra, v času od marca do konca aprila v razdalji najmanj 50
m od kraja, kjer so poleženi mladiči; 
-       
je prisoten ris, v času od začetka junija do avgusta v razdalji najmanj
100 m od kraja, kjer so poleženi mladiči; 
-       
je prisotna divja mačka, v času aprila in maja najmanj 50 m od kraja,
kjer so poleženi mladiči. 
(3) Ne glede na določbe prejšnjega odstavka
se lahko posamezna razdalja spremeni, če so naravne razmere take, da izničijo
ali potencirajo negativne vplive izvajanja del. Razdalja se lahko zmanjša tudi
v primeru, da je določena vrsta v ugodnem stanju ohranjenosti oziroma v
ekspanziji. 
(4) Gnezda, kraje poleganja mladičev in
zimovališča vrst iz drugega odstavka tega člena mora Zavod evidentirati in
spremljati v gozdnogojitvenih načrtih. 
(5) Solnice za divjad se ne smejo nameščati
na način, ki omogoča vnos soli v mokrišče. Solnica je lahko nameščena v
razdalji 50 metrov in več od roba mokrišča.
11. člen
(spremljanje biotskega ravnovesja)
(1) Biotsko ravnovesje se ocenjuje na
podlagi podatkov o: 
-       
strukturi gozdov po ohranjenosti; 
-       
razmerju med razvojnimi fazami gozdov; 
-       
količini odmrlega lesa; 
-       
območjih, pomembnih za ohranitev prostoživečih živali; 
-       
usklajenosti odnosov med gozdom in divjadjo; 
-       
sanitarni sečnji; 
-       
uspešnosti izvedenih sanacij poškodovanih gozdov in ukrepov za
preprečevanje širjenja in zatiranje rastlinskih bolezni in prenamnoženih
populacij žuželk. 
(2) Ocena biotskega ravnovesja se navede v
gozdnogospodarskih načrtih in letnem poročilu o gozdovih, ki se objavi na
spletni strani Zavoda.
III. UKREPI ZA VARSTVO GOZDOV PRED POŽAROM, PREPREČEVANJE
POŠKODOVANOSTI GOZDOV ZARADI ABIOTSKIH DEJAVNIKOV TER BLAŽENJE PODNEBNIH
SPREMEMB IN PRILAGAJANJE NANJE
12. člen
(stopnja požarne ogroženosti gozdov)
(1) Za načrtovanje ukrepov varstva gozdov
pred požari se gozdovi razvrščajo v štiri stopnje požarne ogroženosti, in
sicer: 
-       
1. stopnja požarne ogroženosti: zelo velika ogroženost; 
-       
2. stopnja požarne ogroženosti: velika ogroženost; 
-       
3. stopnja požarne ogroženosti: srednja ogroženost; 
-       
4. stopnja požarne ogroženosti: majhna ogroženost. 
(2) Gozdovi se razvrščajo v stopnje požarne
ogroženosti po načrtovalnih enotah gozdnega prostora, pri čemer se upoštevajo: 
-       
lastnosti gozda: sestava drevesnih vrst, razvojna faza; 
-       
dejavniki zunaj gozda: srednja letna temperatura, srednja letna količina
padavin, srednja letna relativna vlažnost zraka, moč in pogostost vetra,
periodičnost sušnih obdobij, vrsta tal, ekspozicija, nadmorska višina, nagib,
objekti v gozdu in druge posebnosti, ki povečujejo požarno ogroženost. 
(3) Zavod v okviru izdelave
gozdnogospodarskih načrtov opravi razvrstitev gozdov po stopnjah požarne
ogroženosti v skladu z metodo iz Priloge 2, ki je sestavni del tega pravilnika.
Razvrstitev se prikaže na pregledni karti v okviru območnih gozdnogospodarskih
načrtov, pri čemer se prva stopnja prikaže v rdeči, druga v oranžni, tretja v
rumeni in četrta v zeleni barvi.
13. člen
(protipožarna infrastruktura)
(1) Za učinkovito preprečevanje in gašenje
požarov se izdeluje in vzdržuje protipožarna infrastruktura, ki jo tvorijo: 
-       
protipožarne preseke; 
-       
izogibališča in vstopne ploščadi na protipožarnih presekah; 
-       
prostori za izvenletališko pristajanje helikopterjev; 
-       
protipožarni zidovi in steze; 
-       
namensko urejeni vodni viri oziroma mesta za oskrbo helikopterjev,
gasilskih vozil in gasilcev z vodo za gašenje; 
-       
table za označevanje gozdne infrastrukture in protipožarne table za
opozarjanje obiskovalcev na požarno ogroženost območja in podobno. 
(2) Protipožarne preseke, zidovi in steze
se izdelujejo in vzdržujejo na območjih gozdov z zelo veliko in veliko stopnjo
požarne ogroženosti. Gradnjo, redno vzdrževanje in izvedbo protipožarne
infrastrukture načrtuje in zagotavlja Zavod.
14. člen
(načrt varstva gozdov pred požarom)
(1) Protipožarni ukrepi se okvirno določijo
v gozdnogospodarskih načrtih, podrobno pa v načrtih varstva gozdov pred požari.
Z načrti varstva gozdov pred požarom se zagotavlja celovitost in usklajenost
načrtovanja in izvajanja ukrepov preventivnega varstva gozdov pred požarom ter
prispeva k učinkovitejšemu izvajanju gašenja gozdnih požarov. 
(2) Načrti varstva gozdov pred požarom se
ob upoštevanju usmeritev iz gozdnogospodarskih načrtov izdelajo za gozdove
oziroma območja gozdov zelo velike in velike stopnje požarne ogroženosti.
Izdelajo se praviloma za obdobje 10 let za območje ene ali več samoupravnih
lokalnih skupnosti. 
(3) Načrte varstva gozdov pred požarom
izdela in dopolnjuje Zavod. Načrte varstva gozdov pred požarom potrjuje
strokovni svet območne enote Zavoda. 
(4) Zavod načrte varstva gozdov pred
požarom pošlje v vednost samoupravnim lokalnim skupnostim.
15. člen
(vsebina načrta varstva gozdov pred
požarom)
(1) Načrt varstva gozdov pred požarom
obsega opis stanja požarne ogroženosti gozdov ter določitev operativnih ukrepov
za zmanjšanje požarne ogroženosti in učinkovito gašenje gozdnih požarov. 
(2) V opisu stanja požarne ogroženosti se: 
-       
prikaže obseg gozdov po stopnjah požarne ogroženosti z opisom
dejavnikov, ki vplivajo na razvrstitev gozda v stopnjo požarne ogroženosti (K);
-       
prikaže protipožarna infrastruktura (K); 
-       
prikažejo gozdne prometnice, prednostno namenjene gospodarjenju z
gozdovi, ki so pomembne za učinkovito gašenje gozdnih požarov (K); 
-       
prikažejo infrastrukturni objekti in drugi stalni objekti, ki vplivajo
na požarno ogroženost (K); 
-       
prikažejo gozdni požari v preteklem načrtovalnem obdobju glede na
njihovo lokacijo (K), obseg, vzroke za njihov nastanek in uspešnost uporabljene
metode gašenja; 
-       
navede obseg izvedenih ukrepov za varstvo gozdov pred požari v preteklem
načrtovalnem obdobju in oceni njihova zadostnost. 
(3) Kot načrtovani ukrepi za zmanjšanje
požarne ogroženosti in učinkovito gašenje gozdnih požarov se določijo: 
-       
obseg graditve in vzdrževanja protipožarne infrastrukture (K); 
-       
obseg graditve in vzdrževanja drugih prometnic, ki so pomembne za
učinkovito gašenje požarov (K); 
-       
ukrepi za zmanjšanje količine gorljive snovi v gozdu, kot so ustrezni
gozdnogojitveni ukrepi in gozdna paša v skladu z določbami iz 40. člena tega
pravilnika (K); 
-       
postopki ukrepanja ob povečani požarni ogroženosti; 
-       
postopki ukrepanja ob pojavu gozdnega požara. 
(4) Vsebine iz drugega in tretjega odstavka
tega člena, ki so v posameznih alineah označene s črko K, se prikažejo na
pregledni karti. 
(5) Ukrepe, katerih izvedba se načrtuje v
posameznem letu, Zavod vključi v program varstva gozdov.
16. člen
(opazovanje in obveščanje o nevarnosti
gozdnega požara in sodelovanje pri gašenju gozdnih požarov)
(1) Zavod v skladu s predpisi, ki urejajo
varstvo pred požarom v naravnem okolju, ob razglašeni zelo veliki in veliki
požarni ogroženosti sodeluje pri opazovanju in obveščanju o nevarnostih gozdnih
požarov. 
(2) Zavod na podlagi načrtov varstva gozdov
pred požari nudi strokovno pomoč pri gašenju požarov.
17. člen
(evidentiranje gozdnih požarov)
(1) Gozdni požari se evidentirajo na
obrazcu iz Priloge 3, ki je sestavni del tega pravilnika, ter v informacijskem
sistemu za poročanje o intervencijah in nesrečah, ki ga vodi pristojna
organizacija za zaščito in reševanje. Sestavni del evidence o gozdnem požaru je
pregledna karta z vrisanim požariščem v merilu od 1:5.000 do 1:25.000. 
(2) O evidentiranem požaru, ki zajema več
kot 20 hektarjev gozdnega prostora, Zavod takoj pisno obvesti ministrstvo. 
(3) Zavod izdela letno poročilo o gozdnih
požarih na obrazcih iz Priloge 4, ki je sestavni del tega pravilnika, kot sestavni
del poročila o gozdovih.
18. člen
(ukrepi za preprečevanje poškodovanosti
gozdov zaradi abiotskih dejavnikov)
Za povečanje stabilnosti gozdov oziroma
njihove odpornosti pred poškodbami, ki jih povzročajo abiotski dejavniki, je
treba pri gojenju gozdov: 
-       
ohranjati in pospeševati vrste z globljim koreninskim sistemom; 
-       
pospeševati raznomerne strukture sestojev, kjer je to primerno; 
-       
oblikovati gozdni rob; 
-       
dosegati ugodno razmerje med višino in prsnim premerom drevesa z
redčenji; 
-       
pospeševati drevesa z ravnimi (navpično rastočimi) debli; 
-       
oblikovati simetrične krošnje in enovrhata drevesa; 
-       
odstranjevati poševno rastoče nestabilno drevje in drevje, ki je
oslabljeno zaradi trohnobe koreninskega sistema ali drugih biotskih dejavnikov,
ki zmanjšujejo stabilnost sestojev, če ne gre za habitatna drevesa.
19. člen
(ukrepi za blaženje podnebnih sprememb in
prilagajanje nanje)
V gozdovih se spodbujajo ukrepi, ki so
ugodni za blaženje podnebnih sprememb in prilagajanje nanje in obsegajo zlasti:
-       
ohranjanje oziroma doseganje optimalnih lesnih zalog; 
-       
zagotavljanje naravne obnove sestojev in pri negi dajanje prednosti
rastiščem prilagojenim avtohtonim drevesnim vrstam; 
-       
preprečevanje gozdnih požarov; 
-       
ohranjanje zastrtosti tal z rastlinstvom in opuščanje steljarjenja; 
-       
hitro saniranje predelov gozdov, ki so bili poškodovani zaradi biotskih
ali abiotskih dejavnikov; 
-       
odstranjevanje podrtih dreves oziroma sečnih ostankov iz hudourniških
območij v skladu s predpisi, ki urejajo ravnanje s sečnimi ostanki.
20. člen
(spremljanje razvrednotenja in
poškodovanosti gozdov ter vplivov gozdov na blaženje podnebnih sprememb)
(1) Javna gozdarska služba spremlja
razvrednotenost in poškodovanost gozdov ter vplive gozdov na blaženje podnebnih
sprememb (v nadaljnjem besedilu: spremljanje stanja gozdov) za potrebe
seznanjanja javnosti, oblikovanja nacionalne gozdne politike in poročanja v
okviru mednarodnih zavez, zlasti Konvencije o onesnaževanju zraka na velike
razdalje prek meja (Uradni list SFRJ-MP, št. 11/86) in Okvirne konvencije Združenih
narodov o spremembi podnebja (Uradni list RS-MP, št. 13/95), Resolucij
Ministrskih konferenc o varstvu gozdov v Evropi (http://www.mcpfe.org) ter
poročil Organizacije Združenih narodov za prehrano in kmetijstvo (FAO) o
gozdovih (http://www.fao.org). 
(2) S spremljanjem stanja gozdov se
ugotavljajo zlasti: 
-       
vplivi atmosferskega onesnaževanja na gozdne ekosisteme; 
-       
vplivi podnebnih sprememb na gozdne ekosisteme; 
-       
dinamika količine ogljika v gozdnih ekosistemih. 
(3) Podatki se spremljajo skladno z metodologijami,
ki so določene v predpisih in dokumentih iz prvega odstavka tega člena. 
(4) Gozdarski inštitut Slovenije predloži
metodologijo za spremljanje stanja gozdov, ki je skladna z mednarodnimi
zavezami, ministrstvu do 30. septembra tekočega leta za naslednje leto.
Minister, pristojen za gozdarstvo (v nadaljnjem besedilu: minister), lahko
zahteva spremembe in dopolnitve predložene metodologije. 
(5) Ministrstvu se najpozneje do 30. junija
tekočega leta posredujejo letna poročila o stanju gozdov za preteklo leto.
Gozdarski inštitut Slovenije objavi poročilo na svoji spletni strani.
IV. UKREPI ZA PREPREČEVANJE ŠIRJENJA IN ZATIRANJE RASTLINSKIH
BOLEZNI IN PRENAMNOŽENIH POPULACIJ ŽUŽELK
21. člen
(vrste škodljivih organizmov)
(1) Rastlinske bolezni in prenamnožene
populacije žuželk (v nadaljnjem besedilu: škodljivi organizmi) se delijo na: 
-       
vrste, ki jih javna gozdarska služba redno spremlja in o njih poroča; 
-       
vrste, ki se štejejo za posebej nevarne rastlinam in rastlinskim
proizvodom ter so določene s predpisi, ki urejajo zdravstveno varstvo rastlin; 
-       
morebitne druge vrste, ki jih poročevalsko, prognostično-diagnostična
služba za gozdove spozna za škodljive. 
(2) Vrste škodljivih organizmov, ki jih
javna gozdarska služba redno spremlja in o njih poroča, so:
-       
podlubniki: osmerozobi smrekov lubadar (Ips typographus),
šesterozobi smrekov lubadar (Pityogenes chalcographus), dvojnozobi
smrekov lubadar (Ips duplicatus), ostrozobi jelov lubadar (Pityokteines
spinidens), krivozobi jelov lubadar (Pityokteines curvidens), zrnati
jelov lubadar (Cryphalus piceae), borovi strženarji (Tomicus spp.);
-       
druge škodljive žuželke: gobar (Lymantria dispar), navadna borova
grizlica (Diprion pini), rjava borova grizlica (Neodiprion sertifer),
hrastov sprevodni prelec (Thaumatopoea processionea), pinijev sprevodni
prelec (Thaumatopoea pityocampa), hrastov zavijač (Tortrix viridana),
zapredkarice (Cephalcia spp.), hrastova čipkarka (Corythucha arcuata);
-       
glive, ki povzročajo rdečo trohnobo iglavcev (Heterobasidion spp.),
kostanjev rak (Cryphonectria parasitica), javorov rak (Eutypella
parasitica) in holandska brestova bolezen (Ophiostoma ulmi in O.
novo-ulmi).
(3) (črtan)
22. člen
(ukrepi za preprečevanje in zatiranje
škodljivih organizmov ter strokovna navodila)
(1) Ukrepi za preprečevanje širjenja in
zatiranje škodljivih organizmov so: 
-       
ukrepi za preprečevanje pojava in širjenja škodljivih organizmov; 
-       
spremljanje pojava škodljivih organizmov; 
-       
odkrivanje žarišč škodljivih organizmov; 
-       
ukrepi za zatiranje škodljivih organizmov. 
(2) Ukrepi za preprečevanje širjenja in
zatiranje škodljivih organizmov se podrobneje določijo v strokovnih navodilih,
ki jih pripravi poročevalsko, prognostično-diagnostična služba za gozdove (v
nadaljnjem besedilu: strokovna navodila). Za vrste škodljivih organizmov iz
drugega odstavka prejšnjega člena ustreznost strokovnih navodil najmanj enkrat
na dve leti, za vrste iz tretjega odstavka prejšnjega člena pa praviloma vsako
leto, preveri Gozdarski inštitut Slovenije in po potrebi odredi njihovo obnovo.
Če se škodljivi organizmi pojavijo nenadno, množično in se hitro širijo, se
strokovna navodila izdelajo v enem mesecu po ugotovitvi škodljivega organizma.
Za druge vrste se strokovna navodila pripravijo najpozneje v roku enega meseca
po tem, ko jih poročevalsko, prognostično-diagnostična služba za gozdove spozna
za škodljive.
23. člen
(ukrepi za preprečevanje pojava in
širjenja škodljivih organizmov)
(1) Pojav in širjenje škodljivih organizmov
se preprečujeta zlasti: 
-       
z dajanjem prednosti naravni obnovi in rastišču prilagojenim drevesnim
vrstam; 
-       
z ustreznim ravnanjem z vejami in vrhači posekanih iglavcev, ki niso
napadeni s škodljivimi organizmi iz 21. člena tega pravilnika, v skladu s
predpisom, ki ureja ravnanje s sečnimi ostanki;
-       
z opravljanjem sečnje zunaj vegetacijske dobe, kolikor je mogoče; 
-       
s sanitarno sečnjo oziroma posekom, izdelavo, spravilom in odvozom
poškodovanih dreves iz gozda kakor hitro je mogoče, predvsem če so poškodbe
gozda zaradi naravnih ujm večjepovršinske; 
-       
s pravočasnim odkrivanjem žarišč škodljivih organizmov in obveščanjem
javne gozdarske službe; 
-       
s pravočasnim beljenjem ali predelavo skladiščenih gozdnih lesnih
sortimentov smreke, jelke, bora in bresta; 
-       
z uporabo fitofarmacevtskih sredstev za preprečevanje naselitve
trohnobnežev (Heterobasidion spp.) v panje iglavcev v skladu z gozdnogojitvenim
načrtom; 
-       
z načrtnim odkrivanjem tujerodnih in invazivnih škodljivih organizmov. 
(2) V primeru poletne sečnje iglavcev v
obdobju od 1. aprila do 31. oktobra morajo lastniki gozdov urediti sečišče
skladno s predpisi, ki urejajo izvajanje sečnje, v roku enega meseca po začetku
sečnje, razen če Zavod z odločbo ne določi drugače.
24. člen
(spremljanje pojava škodljivih organizmov
oziroma podlubnikov)
(1) Škodljivi organizmi se spremljajo v
skladu s strokovnimi navodili. V njih se opredelijo način spremljanja in
prednostna območja za redno spremljanje škodljivih organizmov.
(2) Ne glede na prejšnji odstavek se
karantenski škodljivi organizmi in drugi nadzorovani škodljivi organizmi
rastlin, potencialno nevarnih za gozd, spremljajo v skladu s predpisi, ki
urejajo zdravstveno varstvo rastlin.
(3) Zavod na podlagi strokovnih navodil in
letnega programa varstva gozdov redno spremlja smrekove podlubnike s pastmi in
z nastavami. Lastnosti pasti, postavitev pasti, čiščenje pasti, pričetek,
trajanje in interval spremljanja, vnos podatkov o ulovu in ugotavljanje
prenamnoženosti osmerozobega smrekovega lubadarja se izvede v skladu z metodo
iz Priloge 8, ki je sestavni del tega pravilnika.
(4) Zavod v letnem poročilu o gozdovih, ki
ga objavi na svoji spletni strani, navede predele gozdov, v katerih je bila
ugotovljena prenamnožitev podlubnikov v skladu s prejšnjim odstavkom.
(5) Zavod in Gozdarski inštitut Slovenije
na svojih spletnih straneh objavita stanje populacij podlubnikov in predele
gozdov, v katerih je bila ugotovljena prenamnožitev v skladu s tretjim
odstavkom tega člena.
25. člen
(odkrivanje žarišč škodljivih organizmov
oziroma podlubnikov)
(1) Zaradi odkrivanja žarišč škodljivih
organizmov je treba gozd pregledati najmanj dvakrat letno, in sicer ob koncu
zime in ob začetku poletja. Pretežno iglast gozd se mora v poletnem obdobju
pregledati vsaj enkrat mesečno. 
(2) Posebno pozorno se pregledujejo
sestoji, ki so jih v preteklosti prizadele ujme ali požari, sestoji na sušnih
rastiščih in sestoji, v katerih se je v prejšnjih letih izvajala sečnja, dlje
časa skladiščil les ali pa so bila v njihovi bližini odkrita žarišča
podlubnikov ali drugih škodljivih organizmov, ter sestoji iglavcev starejši od
60 let, ki imajo več kot 50-odstotno zastopanost iglavcev v lesni zalogi. 
(3) Pri odkrivanju žarišč podlubnikov je
treba v napadenem drevju, lesnih sortimentih ali sečnih ostankih ugotoviti
navzočnost in oceniti obseg populacije podlubnikov v vseh razvojnih stadijih
(ličinke, bube, odrasli osebki), pri čemer se upoštevajo: 
1.     
zunanji znaki, kot so: 
- 
pri iglavcih luknje v skorji, črvina, smolenje, odpadanje zelenih iglic
in sprememba barve krošenj v zelenkasto sive, rumenkasto rjave ali rdečkaste
odtenke, sušenje krošnje, ki se praviloma začne od vrha navzdol; 
- 
pri listavcih luknje v skorji, črvina, sušenje posameznih vej v krošnji,
hiranje in sušenje drevesa; 
2.     
stanje razvoja podlubnikov pod skorjo, ki se ugotovi tako, da se
odstrani del skorje.
26. člen
(ukrepi za zatiranje škodljivih organizmov
oziroma podlubnikov)
(1) Ukrepi za zatiranje škodljivih
organizmov se izvajajo, če je presežen prag škodljivosti za posamezen škodljivi
organizem oziroma je ugotovljena njegova prenamnoženost, ki lahko poruši
biotsko ravnovesje v gozdu oziroma povzroči drugo škodo v gozdovih. Zatiralni
ukrepi za škodljive organizme oziroma podlubnike se izvajajo v skladu s
strokovnimi navodili.
(2) Ne glede na prejšnji odstavek se
karantenski škodljivi organizmi in drugi nadzorovani škodljivi organizmi
rastlin, potencialno nevarni za gozd, spremljajo v skladu s predpisi, ki
urejajo zdravstveno varstvo rastlin.
(3) Zatiralni ukrepi za podlubnike se
izvajajo:
-       
redno v žariščih podlubnikov s sanitarno sečnjo in izdelavo lubadark ter
uničenjem podlubnikov na drugem napadenem materialu;
-       
sistematično s pastmi in nastavami, če se ugotovi, da se gostota
populacije podlubnikov povečuje oziroma da je populacija prenamnožena.
(4) Lubadarke se posekajo, obvejijo in
olupijo, podlubniki v vejah, skorji in sečnih ostankih pa se uničijo. Namesto
lupljenja skorje se lahko skorja lubadark obdela z žlebljenjem ali
zažagovanjem. Gozdni lesni sortimenti, ki se jih z žlebljenjem ali zažagovanjem
obdela pred nastopom razvojne faze bube podlubnikov, lahko ostanejo v gozdu.
(5) Nastave se morajo izdelati pred izletom
podlubnikov. Pri polaganju, spremljanju in izdelavi nastav se upoštevajo
strokovna navodila.
(6) Podlubniki se v gozdu ali izven gozda
uničujejo tudi:
-       
s sežiganjem napadenih delov dreves (skorja, lesni ostanki) na urejenih
kuriščih;
-       
z mletjem napadenih delov dreves;
-       
z izdelavo sekancev iz napadenih delov dreves, pri čemer se pri
določitvi dopustne velikosti delcev upoštevajo strokovna navodila;
-       
z drugimi ukrepi, ki jih določi Zavod.
27. člen
(roki za izvedbo ukrepov za zatiranje
podlubnikov)
(1) Lastnik gozda mora ukrepe iz prejšnjega
člena izvesti najpozneje v 21 dneh po odkritju žarišča podlubnikov.
(2) Ne glede na prejšnji odstavek lahko
Zavod z odločbo določi daljši ali krajši rok za izvedbo ukrepov, pri čemer se
pri določanju roka upošteva naslednje:
-       
razvojna faza podlubnikov v žarišču;
-       
velikost žarišča;
-       
delež iglavcev v preostalem sestoju;
-       
vremenske in druge razmere;
-       
populacijske značilnosti podlubnikov na območju krajevne enote Zavoda.
(3) Če je žarišče lubadarja odkril lastnik
gozda in je o tem obvestil Zavod, mora izvesti ukrepe za zatiranje podlubnikov
iz prejšnjega člena v roku iz prvega oziroma drugega odstavka tega člena.
(4) V osmih dneh po izvedenih ukrepih,
najkasneje pa do z odločbo določenega roka za izvedbo ukrepov, mora lastnik
gozda javiti Zavodu količinsko in vrstno sestavo sanitarne sečnje in poročati o
drugih izvedenih ukrepih.
(5) Če se žarišče podlubnikov nahaja na
območju iz drugega odstavka 10. člena tega pravilnika ali na območjih ekocelic,
se ukrepi za zatiranje podlubnikov v obdobju, določenem v drugem odstavku 10.
člena tega pravilnika, ne smejo izvajati. Izjemoma lahko Zavod v sodelovanju z
Zavodom Republike Slovenije za varstvo narave glede na vremenske razmere,
velikost žarišča in delež iglavcev v preostalem sestoju z odločbo dovoli
izvedbo posameznih ukrepov.
28. člen
(spremljanje vplivov podlubnikov in
evidentiranje ukrepov)
(1) Vpliv podlubnikov se spremlja na
obrazcu iz Priloge 5, ki je sestavni del tega pravilnika. Pri tem se spremljajo
zlasti vrste podlubnikov, ki so navedene v drugem odstavku 21. člena tega
pravilnika. 
(2) Povzetki spremljanja in evidentiranja
iz prejšnjega odstavka se izdelajo po gozdnogospodarskih območjih in so
sestavni del poročila o gozdovih.
29. člen
(spremljanje pojava in zatiranje
podlubnikov na skladiščih in začasnih skladiščih gozdnih lesnih sortimentov)
(1) Prenamnožitev podlubnikov na skladiščih
se preprečuje s prednostno predelavo sortimentov iglavcev ter s stalnim
spremljanjem gostote populacij podlubnikov s pastmi.
(2) Začasna skladišča gozdno lesnih
sortimentov svežih neolupljenih iglavcev morajo biti od sestojev z iglavci
oddaljena vsaj 100 metrov, upravljalec skladišč mora pri Zavodu pridobiti
strokovno mnenje o primernosti prostora za začasno skladiščenje.
(3) Zavod najpozneje do 15. marca tekočega
leta upravljalcem skladišč in začasnih skladišč za gozdne lesne sortimente, ki
ležijo v bližini gostiteljskih dreves za podlubnike, izda navodila za
postavitev in vzdrževanje pasti s specifičnimi feromonskimi pripravki.
(4) Upravljavci skladišč in začasnih
skladišč iz prejšnjega odstavka morajo zagotoviti zadostno število pasti s
feromonskimi pripravki ter jih postavljati, vzdrževati in ulovljene podlubnike
sproti uničevati po navodilih Zavoda. O postavitvi pasti in ulovu podlubnikov
vodijo evidenco.
(5) Na skladiščih in začasnih skladiščih
gozdnih lesnih sortimentov se podlubnike uničuje z beljenjem oziroma predelavo
gozdnih lesnih sortimentov, ki so naseljeni s podlubniki, ali na drug način v
skladu s šestim odstavkom 26. člena tega pravilnika.
29.a člen
(črtan)
30. člen
(uporaba fitofarmacevtskih sredstev v
gozdu)
(1) Zavod lahko izjemoma izda dovoljenje za
uporabo fitofarmacevtskih sredstev, ki so registrirana v skladu s predpisi, ki
urejajo fitofarmacevtska sredstva, v primerih: 
-       
izkoreninjenja tujerodnih škodljivih organizmov; 
-       
zatiranja prenamnoženih škodljivih organizmov; 
-       
zaščite gozdnega mladja pred divjadjo. 
(2) V dovoljenju iz prejšnjega odstavka
Zavod določi dodatne zahteve za preprečitev tveganja, kot so poseben način
aplikacije, označevanje mesta uporabe, preprečitev fizičnega dostopa in druge.
31. člen
(izjemna uporaba fitofarmacevtskih
sredstev v gozdu)
(1) V primeru, ko v Republiki Sloveniji ni
registriranih fitofarmacevtskih sredstev za namene iz prejšnjega odstavka,
Zavod pa razpolaga s podatki o njihovi uporabi in biološki učinkovitosti iz
drugih držav, lahko predlaga organu, pristojnemu za registracijo
fitofarmacevtskih sredstev, izdajo izjemnega dovoljenja ali dovoljenja za
razširitev uporabe registriranega sredstva v skladu s predpisi, ki urejajo
fitofarmacevtska sredstva. 
(2) Fitofarmacevtska sredstva v gozdu je
dovoljeno uporabljati le v koncentracijah ter s pripravami in na način, kot jih
predpiše proizvajalec. Nanašajo se lahko samo na ciljno površino.
32. člen
(označevanje uporabe fitofarmacevtskih
sredstev v gozdu)
Gozdni lesni sortimenti in kontrolni ali
lovni kupi, na katerih je bilo uporabljeno fitofarmacevtsko sredstvo, se morajo
označiti z opozorilnim znakom. Ta znak mora biti nameščen do izteka karenčne
dobe kemičnega sredstva. Obliko znaka in njegovo namestitev določi Zavod.
33. člen
(evidenca o uporabi)
(1) O številu izdanih dovoljenj za uporabo
fitofarmacevtskih sredstev ter vrsti in količini sredstev mora Zavod za
posamezna gozdnogospodarska območja poročati v okviru letnih poročil o
gozdovih. 
(2) Zavod vodi evidenco uporabe
fitofarmacevtskih sredstev iz 30. člena tega pravilnika in o tem poroča v
skladu s predpisi, ki urejajo dolžnosti uporabnikov fitofarmacevtskih sredstev.
V. RAZVREDNOTENJE GOZDA IN SANACIJA POŠKODOVANEGA GOZDA
34. člen
(posegi, ki gozd razvrednotijo)
(1) S posegi v gozd oziroma gozdni prostor
se povzroča razvrednotenje gozda zlasti v naslednjih primerih: 
-       
če se s posegom v gozd, ki ima prvo stopnjo poudarjenosti katerekoli
ekološke funkcije, zmanjša njegova površina do mere, ko ne more več delovati
kot ekosistem; 
-       
če se v krajini uničijo ostanki gozda, ki imajo za ohranjanje biotskega
ravnovesja prvo stopnjo poudarjenosti; 
-       
če se s posegi v vodotoke spremeni njihov vodni režim tako, da ogroža
rastlinske ali živalske vrste, ki so vezane na gozd ob njih; 
-       
če se izkrči gozdna površina tako, da se povzročijo erozijski procesi,
ki jih ni mogoče učinkovito preprečiti, oziroma bi stroški za to presegli 30%
investicijskih stroškov; 
-       
če se s posegom povzroči zelo velika ali velika stopnja požarne
ogroženosti gozda; 
-       
če se s posegom povzročijo motnje v preskrbi gozda z vodo, ki so vzrok
za propadanje drevesne vrste; 
-       
če se gozd razkosa na več delov tako, da posamezni deli ne morejo več
zagotavljati funkcij, ki so v prostoru nujno potrebne; 
-       
če se presekajo migracijske poti prostoživečih živali, ki jih ni možno
nadomestiti; 
-       
če se s posegi odprejo poti vetru, ki lahko destabilizira gozd; 
-       
če je utemeljeno pričakovati, da bodo izvršeni posegi povzročili
plazenje gozdnega zemljišča, ki ga s tehničnimi ukrepi ne bo možno preprečiti; 
-       
če se s posegi uničijo specifični življenjski prostori prostoživečih
živali, rastlin ali gliv. 
(2) V soglasju Zavoda za poseg v gozd
oziroma gozdni prostor ali dovoljenju ministrstva za poseg v varovalni gozd se
določijo ukrepi, ki se izvedejo za odpravo ali zmanjšanje njegovih negativnih
posledic na gozdni ekosistem in funkcije gozda.
35. člen
(evidenca posegov v gozd)
(1) Zavod vodi evidenco o posegih v gozd in
gozdni prostor, ki obsega zlasti podatke o: 
-       
natančni lokaciji posega; 
-       
vsebini, prizadeti površini in vzrokih posega; 
-       
času izvedbe in izvajalcu posega; 
-       
zakonitosti posega. 
(2) Spremljanje posegov v gozd in gozdni
prostor je dejavnost javne gozdarske službe in se uvršča v nalogo zbiranja
podatkov o stanju in razvoju gozdov. Na podlagi evidence iz prejšnjega odstavka
izdela javna gozdarska služba letno poročilo o posegih v gozd in gozdni prostor
na obrazcu iz Priloge 6, ki je sestavni del tega pravilnika. To poročilo je
sestavni del letnega poročila o gozdovih.
36. člen
(negativni vplivi, ki gozd poškodujejo)
Negativni vplivi, ki lahko gozd poškodujejo
v obsegu, da je onemogočen naraven razvoj ekosistema oziroma onemogočeno
zagotavljanje funkcij gozda, so zlasti: 
-       
vplivi onesnažil na gozdove; 
-       
naravne ujme, ki jih povzročajo škodljivi abiotski in biotski dejavniki;
-       
požari.
37. člen
(sanacija poškodovanih gozdov)
(1) Prvo oceno neposredne škode, ki jo je
povzročil gozdni požar ali je nastala kot posledica naravne ujme v gozdovih,
Zavod izdela v skladu s predpisi, ki urejajo ocenjevanje škod v gozdovih. 
(2) Poškodovan gozd je treba sanirati
oziroma obnoviti. Za gozd, ki je poškodovan na večji površini, je treba
izdelati načrt sanacije. 
(3) Sanacija poškodovanega gozda obsega: 
-       
sanitarno sečnjo; 
-       
gradnjo in rekonstrukcijo gozdnih cest in vlak ter pripravo gozdnih
vlak; 
-       
obnovo poškodovanega gozda, vključno s potrebnimi varstvenimi in
negovalnimi deli do razvojne faze gošče; 
-       
preprečevalne in zatiralne ukrepe; 
-       
nego poškodovanega gozda, če je le ta poškodovan do mere, ko ga ni treba
obnoviti.
38. člen
(načrt sanacije poškodovanega gozda)
(1) Načrt sanacije poškodovanega gozda
vsebuje:
1.     
opis stanja in vzrokov poškodovanosti gozda:
- 
opis območja za sanacijo;
- 
navedbo vzrokov za poškodovanost gozda;
- 
oceno obsega, vrste in stopnje poškodovanosti gozda;
- 
oceno vpliva poškodb na funkcije gozda;
2.     
predvidene ukrepe za izvedbo sanacije:
- 
obseg sanitarne sečnje in morebitne omejitve pri uporabi tehnologije, ki
bo uporabljena za njeno izvedbo;
- 
dolžine gozdnih cest in vlak, na katerih je potrebno zagotoviti
prevoznost, ter gozdnih cest in vlak, ki jih je treba popraviti, pripraviti,
rekonstruirati ali zgraditi na novo. Ločeno se prikažejo dela za površine
poškodovanega gozda, ki ga je treba obnoviti, in za druge površine
poškodovanega gozda;
- 
ureditev sečišč in izvedba preprečevalnih in zatiralnih ukrepov;
- 
obseg in način obnove in zaščita mladja pred divjadjo;
- 
obseg dodatnih negovalnih del v poškodovanih mladovjih, kjer
poškodovanega mladovja ni potrebno obnoviti na celotni površini;
- 
morebitna druga dela potrebna za sanacijo;
3.     
oceno stroškov za izvedbo ukrepov sanacije, in sicer predviden obseg:
- 
financiranja oziroma sofinanciranja iz proračuna;
- 
financiranja s strani lastnikov gozdov;
- 
financiranja iz drugih virov;
4.     
prioritete sanacije in dinamiko izvajanja del;
5.     
kartni del, na katerem se prikažejo:
- 
površine poškodovanega gozda po stopnjah poškodovanosti v merilu,
prilagojenem obsegu poškodovanega območja;
- 
obstoječe gozdne ceste, ki jih je treba popraviti ali rekonstruirati, in
gozdne ceste, ki jih je treba zgraditi na novo. Gozdne vlake, ki jih je
potrebno popraviti, pripraviti, rekonstruirati ali zgraditi na novo, se
prikažejo v kartah tehnoloških delov gozdnogojitvenih načrtov. Pri umeščanju
novih gozdnih cest in vlak je treba upoštevati predpise o presoji
sprejemljivosti vplivov izvedbe planov in posegov v naravo na varovana območja.
(2) Stopnje poškodovanosti gozda iz
prejšnjega odstavka se določijo v skladu s predpisi, ki urejajo ocenjevanje
škod v gozdovih. Ukrepi sanacije iz 3. točke prejšnjega odstavka obsegajo vsa
potrebna dela iz 2. točke prejšnjega odstavka, ločena po virih sredstev. Osnova
za izračun ocene stroškov so vrednosti del oziroma normativi iz predpisov, ki
urejajo vlaganja v gozdove.
(3) Ukrepi za izvedbo sanacije se izvedejo
na podlagi obnovljenih gozdnogojitvenih načrtov, ki so obenem projekti za
obnovo gozda.
(4) Zavod predloži ministrstvu načrt
sanacije poškodovanega gozda najpozneje v dveh mesecih od dneva, ko je bila
ugotovljena poškodovanost gozda. Zavod se pri pripravi načrta sanacije z vidika
doseganja ciljev ohranjanja narave posvetuje z Zavodom Republike Slovenije za
varstvo narave. Načrt sanacije, katerega obseg sanacijskih del presega 30 %
razpoložljivih finančnih sredstev in zahteva njihovo prerazporeditev, potrdi
minister. Zavod posodobi gozdnogojitvene načrte za izvedbo sanacije v treh
mesecih po sprejemu načrta sanacije poškodovanega gozda.
(5) V primeru višje sile lahko Zavod na
podlagi posebne obrazložitve predloži načrt tudi pozneje. V primeru velikega
obsega poškodb ali druge višje sile Zavod posodobi načrte prilagojeno dinamiki
gojitvenih del za obnovo gozdov in nego mladovij, najkasneje pa pred izdajo
odločb za izvedbo gozdnogojitvenih in varstvenih del v skladu s predpisom, ki
ureja gozdove.
39. člen
(spremljanje vplivov škodljivih abiotskih
in biotskih dejavnikov in evidentiranje ukrepov)
(1) Škodljivi abiotski in biotski dejavniki
se spremljajo na obrazcu iz Priloge 7, ki je sestavni del tega pravilnika. Med
biotskimi dejavniki se spremljajo zlasti vrste, ki so navedene v drugem
odstavku 21. člena tega pravilnika. 
(2) Povzetki spremljanja in evidentiranja
iz prejšnjega odstavka se izdelajo po gozdnogospodarskih območjih in so
sestavni del poročila o gozdovih.
VI. PAŠA V GOZDU, KURJENJE V GOZDU, PRIDOBIVANJE SEMEN
GOZDNIH DREVES IN DRUGIH GOZDNIH DOBRIN
40. člen
(paša v gozdu)
(1) Z gozdnogojitvenim načrtom se lastniku
gozda lahko dovoli paša živine v gozdu, če ni v nasprotju s funkcijami gozdov,
ki so določene v gozdnogospodarskih načrtih, in če je izpolnjen eden od
naslednjih kriterijev: 
-       
nizko produktiven gozd oziroma gozd, kjer je načrtovana sečnja manjša od
5 m3 na hektar in predstavlja celoto z obstoječo pašno površino; 
-       
zemljišče v zaraščanju, ki je v gozdnogospodarskem načrtu določeno kot
gozd ali drugo gozdno zemljišče in predstavlja funkcionalno nadaljevanje
pašnikov ali se vključuje v celoto pašnih planin; 
-       
gozd v razvojni fazi debeljaka, ki obdaja pašno površino, če paša ne bo
ogrozila njegovega nadaljnjega razvoja. 
(2) V gozdnogojitvenem načrtu, ki dovoljuje
pašo v gozdu, se določi obremenitev glav velike živine na hektar glede na vrsto
živali in njen vpliv na tla in gozd. Izločanje gozdov za pašo ni dovoljeno,
kjer bi le-ta povzročila erozijske procese oziroma večjo trajno poškodbo tal. 
(3) Območje paše se prikaže v kartnem delu
gozdnogojitvenega načrta. 
(4) Izločanje gozdov za pašo ni dovoljeno
na neerodibilnih podlagah z nakloni večjimi od 30 stopinj ter na erodibilnih
podlagah z nakloni večjimi od 15 stopinj. 
(5) Za pašo določen gozd mora biti z ograjo
ločen od ostalega gozda tako, da ni možno prehajanje živine v gozd, kjer paša
zaradi zaščite mladja ni dovoljena. Pri postavitvi ograj se v čim večji meri
upoštevajo selitvene poti prostoživečih živali, ki morajo biti izven pašne
sezone v celoti prehodne. 
(6) Pri obnavljanju obstoječih ograj in pri
postavitvi novih ograj se ne sme uporabljati bodeča žica. V območjih, kjer
živijo koconoge kure, se pri obnavljanju obstoječih ograj in postavljanju novih
ne smejo uporabljati žice, temveč električni trakovi ali drugi načini
ograjevanja. 
(7) Pri izdelavi gozdnogojitvenega načrta
za dovolitev paše v gozdu Zavod sodeluje s kmetijsko svetovalno službo. V
kolikor gre za območja s posebnim statusom po predpisih, ki urejajo ohranjanje
narave, Zavod sodeluje tudi z Zavodom Republike Slovenije za varstvo narave. 
(8) Gozdnogojitveni načrt, s katerim se
dovoli paša v gozdu, velja največ do izteka veljavnosti gozdnogospodarskega
načrta gozdnogospodarske enote, po tem roku se mora uskladiti z novim
gozdnogospodarskim načrtom.
40.a člen
(kurjenje v gozdu)
(1) Kurjenje je v
gozdu dovoljeno na urejenih kuriščih, če so izpolnjeni naslednji pogoji:
-       
kurišče je obdano z negorljivim materialom;
-       
območje od zunanjega roba kurišča v razdalji vsaj en meter je očiščeno
vseh gorljivih snovi;
-       
najbližji zunanji rob krošenj okoliških dreves je oddaljen od zunanjega
roba kurišča vsaj 20 m;
-       
naklon terena, na katerem je urejeno kurišče, ne presega deset
odstotkov;
-       
premer kurišča po najdaljši povezovalni črti nasprotnih robov kurišča ni
večji od dveh metrov;
-       
ne glede na določilo prejšnje alineje, je premer kurišča po najdaljši
povezovalni črti nasprotnih robov kurišča lahko večji od dveh metrov, a ne več
kot pet metrov, če je zadnji zunanji rob krošenj okoliških dreves oddaljen od
zunanjega roba kurišča vsaj 50 metrov;
-       
kuri se lahko le posušen les, oglje in podobna kuriva.
(2) V času kurjenja na urejenem kurišču
mora izvajalec kurjenja zagotoviti:
-       
da je kurišče ves čas kurjenja nadzorovano s strani polnoletne osebe;
-       
da se po končanem kurjenju ogenj in ostanki kurjenja popolnoma pogasijo.
(3) Postavljanje urejenih kurišč ni
dovoljeno v območjih gozdnih rezervatov, v varovalnih gozdovih ter v gozdovih s
prvo stopnjo podarjenosti funkcij: varovanja gozdnih zemljišč, funkcije
ohranjanja biotske raznovrstnosti, zaščitne funkcije, poučne funkcije,
raziskovalne funkcije, funkcije varovanja naravnih vrednot in funkcije
varovanja kulturne dediščine.
(4) Kurjenje je v gozdu zaradi zatiranja
prenamnoženih škodljivih organizmov, ki ogrožajo gozdove, dovoljeno, se ne
šteje za kurjenje na urejenem kurišču in je dovoljeno, če so izpolnjeni
naslednji pogoji:
-       
območje kurjenja je območje na katerem se odvija gorenje naravnih
materialov, ki jih kurimo z namenom zatiranja prenamnoženih populacij insektov
in bolezni gozdnega drevja, ki ogrožajo gozdove;
-       
območje kurjenja mora biti v razdalji vsaj 1 m od zunanjega roba
očiščeno vseh gorljivih snovi;
-       
najbližji zunanji rob krošenj okoliških dreves je oddaljen od zunanjega
roba območja, na katerem se kuri, vsaj 10 m;
-       
naklon terena območja, na katerem se kuri, ne presega 10 odstotkov;
-       
premer območja, na katerem se kuri, ne sme biti po najdaljši povezovalni
črti nasprotnih robov kurišča večji od 5 m;
-       
ne glede na določilo prejšnje alineje je premer območja lahko večji, a
ne več kot 10 m, če je najbližji zunanji rob krošenj okoliških dreves oddaljen
od zunanjega roba območja, na katerem se kuri, več kot 50 m. 
(5) V času kurjenja zaradi zatiranja
prenamnoženih škodljivih organizmov, ki ogrožajo gozdove, mora izvajalec
kurjenja zagotoviti:
-       
da je kurjenje ves čas nadzorovano s strani polnoletne osebe;
-       
da se po končanem kurjenju ogenj in ostanki kurjenja popolnoma
pogasijo.«.
(6) Pri kurjenju v gozdu se upošteva vsa
dodatna določila, ki jih določajo predpisi, ki se nanašajo na varstvo pred
požarom v naravnem okolju.
(7) Za potrebe tega pravilnika se šteje, da
je skupina gozdnega drevja izven gozda in drugih gozdnih zemljišč ter izven
naselij, ko je površina najmanj 0,10 hektarja porasla z gozdnimi drevesi,
višjimi od pet metrov ter pokrovnostjo gozdnega drevja več kot 75 %.
41. člen
(pridobivanje semen gozdnih dreves in
drugih gozdnih dobrin)
(1) Šteje se, da se gozd opustoši oziroma
se v njem ogrožajo njegove funkcije, če se: 
-       
iz gozda odnaša organski del tal, mineralni del tal oziroma pesek ali
gozd osušuje z jarki; 
-       
steljari oziroma grabi listje v gozdu, v katerem se ta dejavnost
tradicionalno ni izvajala ali se grabi v drugem gozdu pogosteje kot dvakrat v
desetih letih; 
-       
steljari na zlivnih območjih hudournikov ali na erodibilnih območjih; 
-       
ne pridobiva semen gozdnih dreves v skladu s predpisi, ki urejajo gozdni
reprodukcijski material; 
-       
nabirajo drevesni plodovi, storži in semena tako, da je otežena naravna
obnova v sestojih, kjer je ta načrtovana; 
-       
vrta v drevo za pridobivanje sokov ali smolari na drevesu, ki ni bilo
izbrano za posek, ali v nasprotju z usmeritvami in pogoji, določenimi z odločbo
Zavoda; 
-       
nabirajo plodovi z uporabo pripomočkov za učinkovitejše nabiranje, ki
povzročajo poškodbe na rastlinah, tleh ali njihovi okolici; 
-       
nabirajo drevesni plodovi, semena, cvetje ali vejevje tako, da se
površina krošnje drevesa zmanjša za več kot 30% in če je morebitno obvejevanje
drevesa opravljeno na način, da rez ni gladek; 
-       
pri izkoriščanju grmovnic v grmu pusti manj kot 30% živih poganjkov
razen v primerih, ko je z gojitvenim načrtom določeno drugače; 
-       
nabirajo zelnate rastline tako, da se odstrani več kot 30% rastlin
oziroma več kot vsaka tretja rastlina; 
-       
nabirajo mahovi tako, da se odstranijo z več kot 20% površine, ki jo
mahovi poraščajo. 
(2) Če je predhodno nabiranje na določenem
kraju že doseglo meje iz osme, devete, desete in enajste alinee prejšnjega
odstavka, nadaljevanje nabiranja ni dovoljeno.
VII. RABA GOZDOV
42. člen
(gozdni bonton)
Ravnanja v okviru rabe gozdov, ki ogrožajo
funkcije gozdov, so: 
-       
zasekovanje, lupljenje, zarezovanje, vrtanje, zažiganje ali drugo
poškodovanje drevja in grmovja, razen takrat, ko so ta potrebna zaradi
spremljanja stanja in razvoja gozdov, gospodarjenja z gozdovi ali
znanstveno-raziskovalnega dela; 
-       
poškodovanje ali razdiranje mravljišč in nabiranje mravelj ali njihovih
bub; 
-       
namerno uničevanje gnezdišč ptic, krajev poleganja sesalcev in delov
habitata, kjer se živali grupirajo (skupinska prezimovališča vretenčarjev,
prenočišča migratornih vrst in podobno); 
-       
vznemirjanje živali iz 10. člena tega pravilnika v časovnih obdobjih in
znotraj razdalj, ki so navedene v tem členu, razen za potrebe spremljanja
stanja in razvoja gozdov.
43. člen
(rekreativno nabiranje gozdnih dobrin)
(1) Posamezni obiskovalec gozda lahko v
smislu rekreativnega nabiranja za lastne potrebe nabere dnevno največ 2 kg gob,
razen gob, ki jih je prepovedano nabirati na podlagi predpisa, ki ureja varstvo
samoniklih gliv, plodov, mahov in kostanja ter 1 kg zelnatih rastlin, razen
rastlin, ki jih je prepovedano nabirati na podlagi predpisa, ki ureja varstvo
zavarovanih rastlinskih vrst. 
(2) Šteje se, da obiskovalec gozda pri
rekreativnem nabiranju plodov, zelnatih rastlin ali gob ogroža funkcije gozda,
če pri tem ravna tako, kot je navedeno v osmi, deveti, deseti in enajsti alinei
prvega odstavka 41. člena tega pravilnika.
44. člen
(čebelarjenje)
(1) Čebeljarjenje v gozdu je dovoljeno v
skladu z veljavnim pašnim redom iz predpisa, ki ureja čebelarski pašni red. 
(2) Šteje se, da se s čebelarjenjem v gozdu
ogrožajo njegove funkcije, če: 
-       
se čebelji panji postavljajo na naravne prehode prostoživečih živali ali
na vzdrževane pašne površine v gozdu ali 
-       
onemogočajo normalno rabo gozdne infrastrukture za gospodarjenje z
gozdovi.
VIII. PROGRAM VARSTVA GOZDOV IN POROČEVALSKO,
PROGNOSTIČNO-DIAGNOSTIČNA SLUŽBA ZA GOZDOVE
45. člen
(program varstva gozdov)
(1) Program varstva gozdov, ki se izdela
letno za vse gozdove, obsega zlasti: 
-       
ukrepe za ohranjanje biotskega ravnovesja; 
-       
ukrepe za varstvo pred požarom; 
-       
ukrepe za varstvo pred škodljivimi organizmi. 
(2) Podlaga za program varstva gozdov so
potrebna varstvena dela, ki so določena v gozdnogojitvenih načrtih in načrtih
varstva gozdov pred požarom. V programu varstva gozdov se določijo obseg,
vrednost in način financiranja ukrepov iz prvega odstavka. 
(3) Program varstva gozdov se izdela skupaj
s programom vlaganj v gozdove. Program varstva gozdov se med letom spremeni ali
dopolni, kadar je to potrebno zaradi nenadnih pojavov škodljivih biotskih ali
abiotskih dejavnikov. 
(4) O izvajanju programa Zavod poroča
ministrstvu v okviru polletnih in letnih poročil o delu Zavoda.
46. člen
(poročevalsko, prognostično-diagnostična
služba za gozdove)
(1) Naloge poročevalsko,
prognostično-diagnostične službe za gozdove obsegajo zlasti: 
-       
spremljanje stanja in razvoja biotskih in abiotskih dejavnikov, ki so
ali lahko postanejo škodljivi za gozd kot ekosistem; 
-       
ugotavljanje neznanih škodljivih pojavov; 
-       
predlaganje vrst škodljivih organizmov, ki se redno spremljajo; 
-       
napovedovanje pričakovanih škodljivih pojavov večjih razsežnosti; 
-       
priprava strokovnih navodil; 
-       
načrtovanje in zagotavljanje izvajanja ukrepov za preprečevanje
škodljivih pojavov; 
-       
poročanje o škodljivih pojavih. 
(2) Naloge iz prejšnjega odstavka so
sestavni del programa dela Zavoda in javne gozdarske službe Gozdarskega
inštituta Slovenije.

Priloga
1: Metoda za izvedbo popisa objedenosti gozdnega mladja od rastlinojede
parkljaste divjadi
Priloga
2: Metoda za določanje stopnje požarne ogroženosti gozdov
Priloga
3: Poročilo o požaru
Priloga
4: Poročilo o gozdnih požarih
Priloga
5: Zbirno poročilo o pojavu podlubnikov
Priloga
6: Poročilo o posegih (spremembah) v prostoru
Priloga
7: Poročilo o pojavu škodljivih dejavnikov žive in nežive narave v gozdu
Priloga
8: Metoda za postavitev stalnih kontrolnih pasti, za
izvedbo njihovega čiščenja, vnosa podatkov o ulovu in ugotavljanja
prenamnožitve osmerozobega smrekovega lubadarja

Pravilnik o varstvu gozdov (Uradni list RS,
št. 114/09) vsebuje naslednje prehodne in
končne določbe:
»IX. PREHODNE IN KONČNE DOLOČBE
47. člen
(prenehanje
veljavnosti)
Z dnem uveljavitve tega pravilnika
prenehata veljati Pravilnik o varstvu gozdov (Uradni list RS, št. 92/00 in
56/06) in Pravilnik o dodatnih ukrepih za preprečevanje širjenja in za
zatiranje podlubnikov (Uradni list RS, št. 52/05).
48. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o varstvu gozdov (Uradni list RS, št. 31/16) vsebuje naslednjo prehodno in
končno določbo:
»14. člen
(prehodna določba)
Gozdarski inštitut Slovenije pripravi
modelni izračun datuma prvega spomladanskega rojenja in datuma konca prve
generacije podlubnikov v okviru elektronskega informacijskega sistema za
varstvo gozdov v skladu z drugim odstavkom 24. člena pravilnika v roku dveh let
od uveljavitve tega pravilnika.
15. člen
(končna določba)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o varstvu gozdov (Uradni list RS, št. 52/22) vsebuje naslednjo končno določbo:
»KONČNA DOLOČBA
10. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.