1. člen
(vsebina)
S to uredbo se določajo pristojni regulativni organ, organ za
opravljanje nadzora in kazenske določbe v zvezi z izvajanjem Uredbe (EU)
2018/644 Evropskega parlamenta in Sveta z dne 18. aprila 2018 o storitvah
čezmejne dostave paketov (UL L št. 112 z dne 2. 5. 2018, str. 19; v
nadaljnjem besedilu: Uredba 2018/644/EU).
2. člen
(pristojni organi)
(1) Pristojni regulativni organ za izvajanje te uredbe
in Uredbe 2018/644/EU je Agencija za komunikacijska omrežja in storitve
Republike Slovenije (v nadaljnjem besedilu: agencija).
(2) Nadzor nad izvajanjem Uredbe 2018/644/EU opravlja
agencija.
(3) Ne glede na prejšnji odstavek, nadzor nad izvajanjem
7. člena Uredbe 2018/644/EU opravlja Tržni inšpektorat Republike Slovenije v
skladu s predpisi s področja varstva potrošnikov.
3. člen
(prekrški)
(1) Z globo od 2.000 do 30.000 eurov se za prekršek
kaznuje pravna oseba, ki se po zakonu, ki ureja gospodarske družbe, šteje za
srednjo ali veliko gospodarsko družbo, če agenciji:
-       
v petnajstih dneh od začetka izvajanja dejavnosti ne predloži informacij
v skladu s prvim odstavkom 4. člena Uredbe 2018/644/EU ali predloži napačne
informacije;
-       
v tridesetih dneh od nastanka spremembe informacij iz prvega odstavka 4.
člena Uredbe 2018/644/EU ne predloži informacij v skladu z drugim odstavkom 4.
člena Uredbe 2018/644/EU ali predloži napačne informacije;
-       
do 30. junija vsakega koledarskega leta ne predloži informacij v
skladu s tretjim odstavkom 4. člena Uredbe 2018/644/EU ali predloži napačne
informacije;
-       
na njeno zahtevo v postavljenem roku ne predloži dodatnih informacij v
skladu s petim odstavkom 4. člena Uredbe 2018/644/EU ali predloži napačne
informacije;
-       
do 31. januarja vsakega koledarskega leta ne predloži javnega
seznama tarif v skladu s prvim odstavkom 5. člena Uredbe 2018/644/EU ali
predloži napačne informacije;
-       
na njeno zahtevo v enem mesecu ne predloži drugih ustreznih dokazov v
zvezi s tarifami, ki so potrebni za izvedbo ocene tarif v skladu s petim in
šestim odstavkom 6. člena Uredbe 2018/644/EU, ali predloži neustrezne dokaze.
(2) Z globo od 1.000 do 5.000 eurov se kaznuje pravna
oseba, ki se ne šteje za pravno osebo iz prvega odstavka tega člena, samostojni
podjetnik posameznik ali posameznik, ki samostojno opravlja dejavnost, ki stori
prekršek iz prejšnjega odstavka.
(3) Z globo od 200 do 1.000 eurov se kaznuje odgovorna
oseba pravne osebe ali odgovorna oseba samostojnega podjetnika posameznika
oziroma posameznika, ki samostojno opravlja dejavnost, ki stori prekršek iz
prvega odstavka tega člena.
4. člen
(prehodna določba)
Zavezanci za poročanje agenciji pošljejo prve informacije iz
prvega odstavka 4. člena Uredbe 2018/644/EU do 31. januarja 2019.
5. člen
(začetek uporabe)
Drugi odstavek 2. člena in 3. člen te uredbe se začneta
uporabljati 23. novembra 2019.
6. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00726-15/2018
Ljubljana, dne 10. januarja 2019
EVA 2018-2130-0032
Vlada Republike Slovenije
Marjan Šarec l.r.
predsednik