I. SPLOŠNE DOLOČBE
1. člen
(vsebina)
Ta uredba določa delež zaposlenih invalidov
od celotnega števila zaposlenih pri posameznem delodajalcu (v nadaljnjem
besedilu: kvota), dokazila o izpolnjevanju kvote, obračunavanje in plačevanje
obveznosti ter vzpodbude za zaposlovanje invalidov, pomoč delodajalcem zaradi
zaposlenih invalidov po pravilu »de minimis« ter nadzor.
2. člen
(zavezanci za izpolnjevanje kvote)
(1) Zavezanec za izpolnjevanje kvote
(v nadaljnjem besedilu: zavezanec) je vsak delodajalec, ki zaposluje najmanj 20
oseb.
(2) V celotno število zaposlenih oseb
se štejejo tudi samostojni podjetniki posamezniki in druge osebe, ki na območju
Republike Slovenije samostojno opravljajo poklicno oziroma drugo dovoljeno
dejavnost ter so na teh podlagah zavarovani.
(3) Ta uredba ne velja za tuja
diplomatska in konzularna predstavništva, invalidska podjetja in zaposlitvene
centre v delu, ki se nanaša na kvotni sistem zaposlovanja invalidov.
3. člen
(kvota glede na dejavnost zavezanca)
(1) Kvota se določi različno po
dejavnostih, in sicer glede na področja v skladu z Uredbo o standardni
klasifikaciji dejavnosti (Uradni list RS, št. 69/07 in 17/08).
(2) Dejavnost zavezanca iz prejšnjega
odstavka je tista, ki je razvidna iz obvestila o identifikaciji in razvrstitvi
po dejavnosti za poslovni subjekt Agencije Republike Slovenije za javnopravne
evidence in storitve.
(3) V skladu s prvim odstavkom tega
člena se določijo:
2-odstotna kvota za:
-       
G)   trgovino; vzdrževanje in popravilo motornih vozil,
-       
I)     gostinstvo,
-       
J)    informacijske in komunikacijske dejavnosti,
-       
K)    finančne in zavarovalniške dejavnosti,
-       
M)   strokovne, znanstvene in tehnične dejavnosti,
-       
O)   dejavnost javne uprave in obrambe; dejavnost obvezne socialne
varnosti,
-       
R)   kulturne, razvedrilne in rekreacijske dejavnosti,
-       
S)    druge dejavnosti,
3-odstotna kvota za:
-       
F)    gradbeništvo,
-       
H)   promet in skladiščenje,
-       
L)    poslovanje z nepremičninami,
-       
P)    izobraževanje,
6-odstotna kvota za:
-       
A)    kmetijstvo in lov, gozdarstvo, ribištvo,
-       
B)    rudarstvo,
-       
C)   predelovalne dejavnosti,
-       
D)   oskrbo z električno energijo, plinom in paro,
-       
E)    oskrbo z vodo; ravnanje z odplakami in odpadki; saniranje okolja,
-       
N)   druge raznovrstne poslovne dejavnosti in
-       
Q)   zdravstvo in socialno varstvo.
4. člen
(kvota glede na velikost zavezanca)
Kvota iz prejšnjega člena se za zavezance,
ki zaposlujejo manj kot 50 oseb, zniža za eno odstotno točko, vendar ne more
biti nižja od dveh odstotkov.
5. člen
(način izpolnitve kvote)
(1) Zavezanec lahko svojo obveznost
glede kvote izpolni tako, da:
-       
ima zaposleno predpisano število invalidov ali
-       
plača prispevek za vzpodbujanje zaposlovanja invalidov.
(2) Delodajalec, ki ne izpolnjuje
kvote z zaposlenimi invalidi, lahko delno ali v celoti zniža obveznost plačila
prispevka za vzpodbujanje zaposlovanja invalidov na podlagi sklenjene pogodbe o
poslovnem sodelovanju z invalidskim podjetjem ali zaposlitvenim centrom kot
nadomestno izpolnitev kvote. Za nadomestno izpolnitev kvote se šteje v
koledarskem letu sklenjena in izpolnjena pogodba o poslovnem sodelovanju z
invalidskim podjetjem ali zaposlitvenim centrom skladno s 64. členom Zakona o
zaposlitveni rehabilitaciji in zaposlovanju invalidov (Uradni list RS, št.
16/07 – uradno prečiščeno besedilo, 87/11 in 96/12 – ZPIZ-2; v nadaljnjem
besedilu: ZZRZI).
(3) Delodajalec mora svojo obveznost
za plačilo prispevka spremljati na spletnem mestu za elektronsko izmenjavo
podatkov Javnega jamstvenega, preživninskega in invalidskega sklada Republike
Slovenije (v nadaljnjem besedilu: sklad).
(4) Za določitev vrstnega reda
knjiženja plačil, obračunavanja zamudnih obresti, vračila preplačil in
zastaranja se uporabljajo določbe 93., 96., 97., 125. in 126. člena Zakona o
davčnem postopku (Uradni list RS, št. 13/11 – uradno prečiščeno besedilo,
32/12, 94/12, 101/13 – ZdavNepr in 111/13; v nadaljnjem besedilu: Zakon o
davčnem postopku).
II. IZPOLNJEVANJE KVOTE Z ZAPOSLOVANJEM INVALIDOV
6. člen
(vštevanje invalidov v kvoto)
(1) Delodajalec lahko skladno s petim
odstavkom 62. člena ZZRZI izpolni kvoto le z zaposlenimi invalidi, ki jih je
prijavil v zavarovanje v skladu z Navodilom za izpolnjevanje obrazca prijave v
zavarovanje za invalide (Uradni list RS, št. 10/05, 43/05 in 53/12; v
nadaljnjem besedilu: navodilo). Zavod za zdravstveno zavarovanje Slovenije (v
nadaljnjem besedilu: ZZZS) skladno s 66. členom ZZRZI skladu mesečno pošilja
podatke iz uradne evidence o številu zaposlenih in podatke o prijavljenih
invalidih, ki so podlaga za obračun kvote.
(2) V kvoto za posamezen mesec se
štejejo le invalidi, ki so bili zaposleni in prijavljeni v zavarovanje kot
zavarovanci invalidi na zadnji dan v mesecu za najmanj 20 ur na teden.
(3) Delodajalci, ki zaposlujejo
invalide, nimajo pa jih prijavljenih na ZZZS kot invalide v skladu z navodilom,
ne morejo uveljavljati niti njihovega vštevanja v kvoto niti preseganja kvote
za obdobje, ko invalidov niso imeli ustrezno prijavljenih.
(4) Skladno z določbo drugega odstavka
87. člena ZZRZI lahko sklad za namene ugotovitve izpolnjevanja predpisane kvote
iz 62. člena ZZRZI delodajalcu oziroma pooblaščencu delodajalca prek
elektronske izmenjave podatkov dovoli vpogled v osebne podatke pri njem
zaposlenih invalidov, ki jih je sklad pridobil od ZZZS.
(5) Če se pri prijavi iz prvega
odstavka tega člena podatki iz evidenc delodajalca razlikujejo od podatkov v
uradni evidenci ZZZS, jih mora delodajalec z ZZZS uskladiti najpozneje do
petnajstega v mesecu za pretekli mesec. Po izdaji opomina, določenega v tretjem
odstavku 65. člena ZZRZI, dokazovanje napak v uradni evidenci za nazaj ni več
mogoče.
III. OBRAČUNAVANJE IN PLAČEVANJE OBVEZNOSTI
7. člen
(plačilo zaradi neizpolnjevanja kvote)
(1) Delodajalec, zavezanec h kvoti, ki
ne izpolni kvote, mora za vsakega invalida, ki bi ga moral zaposliti za izpolnitev
predpisane kvote, do vključno zadnjega dne v mesecu za pretekli mesec plačati v
sklad prispevek za vzpodbujanje zaposlovanja invalidov v višini 70 odstotkov
minimalne plače, veljavne na dan obračuna, sicer mu sklad obračuna zamudne
obresti skladno z Zakonom o davčnem postopku.
(2) Če ima delodajalec neporavnane
zapadle obveznosti do sklada in je vložil zahtevek za izplačilo nagrade za
preseganje kvote, sklad izvede pobot terjatev in obveznosti skladno z Zakonom o
davčnem postopku, in delodajalca o tem pisno obvesti.
IV. VZPODBUDE ZA ZAPOSLOVANJE INVALIDOV
8. člen
(postopki za izbor upravičencev do
vzpodbud)
(1) Sklad odloča o pravicah
upravičencev na podlagi prejetih vlog po postopku, določenem v ZZRZI in tej
uredbi. Sklad odloča o pravici do nagrade in oprostitve plačila prispevkov za
pokojninsko in invalidsko zavarovanje za največ en mesec pred vložitvijo vloge,
o pravici do drugih vzpodbud po ZZRZI pa od prvega dneva naslednjega meseca po
oddaji vloge.
(2) Sklad posluje s strankami, ki
uveljavljajo pravico do nagrade za preseganje kvote, oprostitve plačila
prispevkov, nadomestno izpolnitev kvote, izplačilo nagrade za preseganje kvote
in izplačilo subvencij plač za invalide, izključno elektronsko prek sistema
elektronskega poslovanja sklada SVZI.net.
9. člen
(upravičenci do nagrade za preseganje
kvote)
(1) Delodajalec, ki zaposluje več
invalidov, kakor je določeno s kvoto, in delodajalec, ki zaposluje manj kakor
20 zaposlenih in ima zaposlene invalide, katerih invalidnost ni nastala
zaradi poškodbe pri delu ali poklicne bolezni pri tem delodajalcu ali njegovem
pravnem predhodniku, je upravičen do nagrade v višini 20 odstotkov minimalne
plače na mesec za vsakega zaposlenega invalida nad predpisano kvoto.
(2) Nagrade za preseganje kvote ne
morejo uveljavljati delodajalci, ki so neposredni ali posredni proračunski
uporabniki.
10. člen
(uveljavljanje pravice do nagrade za
preseganje kvote)
(1) Delodajalec, ki presega predpisano
kvoto, lahko do 20. v mesecu za pretekli mesec elektronsko prek spletnega
mesta za izmenjavo podatkov (SVZI.net) odda vlogo za uveljavljanje nagrade za
preseganje kvote.
(2) Nagrada za preseganje kvote se
prizna za največ dvanajst zaporednih mesecev.
(3) O pravici do nagrade za preseganje
kvote odloči sklad z odločbo.
(4) Sklad po izdani odločbi izplača
nagrado za posamezen mesec na podlagi zahtevka delodajalca. Delodajalec
zahtevek odda elektronsko prek spletnega mesta za izmenjavo podatkov najpozneje
v dveh mesecih od izteka zadnjega dneva meseca, za katerega uveljavlja
izplačilo nagrade.
(5) Delodajalec lahko v okviru izdane
odločbe uveljavlja izplačilo nagrade za mesece, ko presega kvoto.
(6) Sklad izplača nagrado praviloma v
30 dneh od prejema zahtevka za izplačilo, vendar najpozneje v 90 dneh od
prejema zahtevka za izplačilo.
11. člen
(kronološko načelo)
Delodajalci, ki zaposlujejo več invalidov,
kakor je s to uredbo določeno za njihovo dejavnost, morajo pri uveljavljanju
finančnih vzpodbud pri skladu upoštevati kronološko načelo, in sicer tako da se
invalidi vštevajo v kvoto po datumu sklenitve pogodbe o zaposlitvi pri istem
delodajalcu ne glede na čas nastanka invalidnosti. V kvoto se vštevajo invalidi
s starejšim datumom sklenitve pogodbe o zaposlitvi, finančne vzpodbude zaradi
preseganja kvote pa lahko delodajalci uveljavljajo za invalide z novejšim datumom
sklenitve pogodbe o zaposlitvi.
12. člen
(smiselna uporaba)
Določbe drugega odstavka 9. in prvega
odstavka 10. člena te uredbe se uporabljajo tudi za uveljavljanje oprostitve
plačila prispevkov za pokojninsko in invalidsko zavarovanje po 74. členu ZZRZI.
13. člen
(vračilo vzpodbud)
(1) Sklad o neupravičeno izplačani
vzpodbudi odloči z odločbo, s katero ugotovi neupravičenost izplačila in prejemniku
naloži vračilo.
(2) Neupravičeno izplačane vzpodbude
mora prejemnik vrniti v 30. dneh od vročitve odločbe.
(3) Prejemnik mora vrniti tudi zamudne
obresti skladno z Zakonom o davčnem postopku, od dneva prejema vzpodbude do
dneva vračila neupravičeno izplačanih vzpodbud.
V. POMOČ DELODAJALCEM ZARADI ZAPOSLENIH INVALIDOV PO PRAVILU
»DE MINIMIS«
14. člen
(dodelitev pomoči »de minimis«)
(1) V skladu z Uredbo Komisije (EU)
št. 1407/2013 z dne 18. decembra 2013 o uporabi členov 107 in 108 Pogodbe
o delovanju Evropske unije pri pomoči »de minimis« (UL L št. 352 z dne
24. 12. 2013, str. 1; v nadaljnjem besedilu: Uredba 1407/2013/EU) se
bo samozaposlenim invalidom, ki si ne izplačujejo plače, dodeljevala pomoč po
pravilu »de minimis«.
(2) Skupna vrednost pomoči, dodeljena
istemu prejemniku na podlagi pravila »de minimis«, ne sme preseči
200.000,00 eurov v katerem koli obdobju treh zaporednih proračunskih let.
(3) Dajalec pomoči bo prejemnike pisno
obvestil o predvidenem znesku pomoči ob izrecnem sklicevanju na Uredbo
1407/2013/EU.
15. člen
(omejitve pomoči »de minimis«)
Do pomoči »de minimis« niso upravičeni
delodajalci iz sektorjev:
-       
ribištva in ribogojstva,
-       
premogovništva,
-       
primarne proizvodnje kmetijskih proizvodov s seznama v Prilogi I. k
Pogodbi o ustanovitvi Evropske skupnosti,
-       
delodajalci, ki delujejo na področju predelave in trženja kmetijskih
proizvodov s seznama v Prilogi I. k Pogodbi o ustanovitvi Evropske skupnosti, v
naslednjih primerih:
1.     
če je znesek pomoči določen na podlagi cene ali količine zadevnih
proizvodov, ki so kupljeni od primarnih proizvajalcev ali jih zadevna podjetja
dajo na trg, ali
2.     
če je pomoč pogojena s tem, da se delno ali v celoti prenese na primarne
proizvajalce.
16. člen
(obveznosti prejemnika pomoči)
(1) Prejemnik pomoči mora zagotoviti,
da pomoč ne bo namenjena izvozu ali z izvozom povezani dejavnosti v tretje
države ali države članice, kot je pomoč, neposredno povezana z izvoženimi
količinami, z ustanovitvijo in delovanjem distribucijske mreže ali drugimi
tekočimi izdatki, povezanimi z izvozno dejavnostjo.
(2) Prejemnik pomoči mora zagotoviti,
da pomoč ne bo pogojena s prednostjo uporabe domačega blaga pred uporabo
uvoženega blaga.
17. člen
(kumulacija)
Če je prejemnik pomoči za iste upravičene
stroške prejel ali namerava prejeti tudi drugo državno pomoč, skupni znesek
prejete pomoči ne sme preseči dovoljene intenzivnosti državne pomoči.
18. člen
(pridobivanje podatkov)
(1) Dajalec pomoči mora pred
dodelitvijo sredstev pridobiti podatke o:
-       
že prejetih pomočeh »de minimis«, vključno z navedbo, pri katerih
dajalcih in v kakšnem znesku je v določenem obdobju potencialni prejemnik
pomoči še kandidiral za pomoč »de minimis«, in
-       
drugih že prejetih ali zaprošenih pomočeh za iste upravičene stroške.
(2) Dajalec pomoči mora zagotoviti, da
z dodeljenim zneskom pomoči »de minimis« ne bosta preseženi zgornja meja pomoči
»de minimis« in intenzivnost pomoči po drugih predpisih.
(3) Dajalec pomoči mora pisno
obvestiti prejemnika, da je pomoč dodeljena po pravilu »de minimis«.
VI. NADZOR
19. člen
(nadzor)
(1) Izpolnjevanje kvote za
zaposlovanje invalidov nadzira sklad.
(2) ZZZS skladu petega, petnajstega in
petindvajsetega v mesecu v elektronski obliki brezplačno pošilja podatke o
številu zaposlenih delavcev in podatke o zaposlenih invalidih pri posameznem
delodajalcu po stanju na zadnji dan preteklega meseca, in sicer iz matične
evidence po zakonu, ki ureja matično evidenco zavarovancev in uživalcev pravic
iz pokojninskega in invalidskega zavarovanja.
VII. PREHODNA IN KONČNI DOLOČBI
20. člen
Postopki, ki so se začeli pred dnevom
uveljavitve te uredbe, se nadaljujejo in dokončajo po tej uredbi.
21. člen
Z dnem začetka veljavnosti te uredbe
preneha veljati Uredba o določitvi kvote za zaposlovanje invalidov (Uradni list
RS, št. 32/07 in 21/08).
22. člen
Ta uredba začne veljati 1. aprila
2014.
Št. 00711-3/2014
Ljubljana, dne 27. marca 2014
EVA 2013-2611-0036
Vlada Republike Slovenije
mag. Alenka Bratušek l.r.
Predsednica