1. člen
(vsebina)
Ta pravilnik določa pogoje in načine
računalniškega dostopa do podatkov zemljiškega katastra, katastra stavb,
registra nepremičnin in registra prostorskih enot (v nadaljnjem besedilu:
geodetski podatki), ki jih vodi Geodetska uprava Republike Slovenije (v
nadaljnjem besedilu: geodetska uprava), ter pogoje, ki jih morajo izpolnjevati
državni organi, notarji in geodetska podjetja, ki lahko v skladu z zakonom, ki
ureja geodetsko dejavnost, izvajajo geodetske storitve, da lahko izdajajo potrdila
o podatkih zemljiškega katastra, katastra stavb in registra prostorskih enot (v
nadaljnjem besedilu: potrdila).
2. člen
(način računalniškega dostopa)
(1) Računalniški dostop do geodetskih
podatkov in izdajanje potrdil je možno z uporabo elektronskih storitev
geodetske uprave (v nadaljnjem besedilu: elektronske storitve).
(2) Elektronske storitve so vpogled v
geodetske podatke, prevzemanje geodetskih podatkov in izdajanje potrdil.
(3) Vpogled v geodetske podatke
omogoča državnim organom, organom samoupravne lokalne skupnosti, notarjem, geodetskim
podjetjem, ki lahko v skladu z zakonom, ki ureja geodetsko dejavnost, izvajajo
geodetske storitve, ter nosilcem javnih pooblastil in drugim (v nadaljnjem
besedilu: uporabnik) vnos zahteve in prikaz zahtevanih podatkov na zaslonu
uporabnikove elektronske naprave na način, ki je uporabniku prijazen in
razumljiv.
(4) Prevzemanja geodetskih podatkov
omogoča uporabniku ali informacijskemu sistemu uporabnika vnos zahteve in
prenos zahtevanih podatkov v informacijski sistem uporabnika.
(5) Izdajanje potrdil omogoča
uporabniku vnos zahteve in prikaz potrdila v elektronski obliki, oblikovanega
za izpis na tiskalnik.
3. člen
(uporabniki elektronskih storitev)
(1) Elektronske storitve lahko
uporabljajo uporabniki v skladu z zakonom, ki ureja evidentiranje nepremičnin.
(2) Vpogled v geodetske podatke in
prevzemanje geodetskih podatkov, razen dostopa do osebnih podatkov, lahko
uporabljajo tudi druge pravne osebe.
4. člen
(tehnični pogoji)
(1) Tehnični pogoji za uporabo elektronskih
storitev so:
-      
ustrezen oddaljeni dostop do elektronskih
storitev,
-      
računalniška, komunikacijska in programska
oprema, ki omogoča varno uporabo elektronskih storitev,
-      
kvalificirano digitalno potrdilo.
(2) Seznam kvalificiranih digitalnih
potrdil, ki omogočajo uporabo posamezne vrste elektronskih storitev, objavi
geodetska uprava na svojih spletnih straneh.
(3) Kvalificirano digitalno potrdilo
ni potrebno za uporabo elektronskih storitev znotraj varovanega državnega
komunikacijskega omrežja.
5. člen
(uporaba elektronskih storitev)
(1) Uporabo elektronskih storitev se
omogoči uporabnikom z njihovo registracijo in vpisom oseb ali informacijskih
sistemov, ki pri njih uporabljajo elektronske storitve (v nadaljnjem besedilu:
končni uporabniki) v varnostno shemo elektronskih storitev.
(2) Varnostna shema elektronskih
storitev je sestavni del distribucijskega okolja, v katerem se vodijo podatki o
uporabnikih, končnih uporabnikih in pravice uporabnikov do posameznih
elektronskih storitev.
(3) Odgovorna oseba uporabnika ima
pravico vpogledati v podatke, ki se v varnostni shemi elektronskih storitev
vodijo o njem, o njegovih končnih uporabnikih in o njihovih pravicah do
posameznih elektronskih storitev.
(4) Registracijo uporabnika in vpis
uporabnikov in končnih uporabnikov v varnostno shemo elektronskih storitev
izvede geodetska uprava najpozneje v 20 dneh po prejemu popolne vloge za
registracijo, če so izpolnjeni tehnični pogoji za uporabo elektronskih storitev
iz prvega odstavka prejšnjega člena.
6. člen
(vloga za registracijo)
(1) Vlogo za registracijo vloži
uporabnik pri geodetski upravi v pisni obliki ali v digitalni obliki, če
obstajajo ustrezne tehnične možnosti v skladu s predpisom, ki ureja elektronsko
poslovanje in elektronski podpis.
(2) Vloga za registracijo mora
vsebovati:
1.    
naziv uporabnika, naslov sedeža, matično
številko, številko telefaksa ter ime in priimek, elektronski naslov in
telefonsko številko kontaktne osebe pri uporabniku,
2.    
navedbo geodetskih podatkov in vrsto
elektronskih storitev, ki jih želi uporabnik uporabljati,
3.    
podatke o vseh končnih uporabnikih:
- 
ime in priimek, naslov elektronske pošte,
številko kvalificiranega digitalnega potrdila, če je končni uporabnik fizična
oseba, ali
- 
številko kvalificiranega digitalnega potrdila
in IP številko strežnika, iz katerega bo uporabnik uporabljal elektronske
storitve, če je končni uporabnik informacijski sistem,
4.    
izjavo uporabnika o strinjanju s pogoji uporabe
geodetskih podatkov in elektronskih storitev.
(3) Za dostop do osebnih podatkov in
za uporabo elektronske storitve izdajanja potrdil mora uporabnik navesti pravni
temelj pravice do pridobitve osebnih podatkov oziroma do izdajanja potrdil ter
dati izjavo, da ima urejene postopke in ukrepe za zavarovanje teh podatkov v
skladu s predpisi, ki urejajo varstvo osebnih podatkov.
(4) Za uporabo elektronske storitve
prevzemanje podatkov mora uporabnik pred registracijo skleniti z geodetsko
upravo dogovor ali drug akt, v katerem se opredeli namen uporabe podatkov in
morebitne dodatne obveznosti uporabnika.
7. člen
(nadzor nad uporabo elektronskih storitev)
(1) Za spremljanje delovanja
elektronskih storitev se evidentira vrsta uporabljene elektronske storitve,
podatki o uporabniku in čas uporabe elektronske storitve.
(2) Pri elektronskih storitvah, ki
omogočajo dostop do osebnih podatkov, se evidentira dostop do teh podatkov v
skladu s predpisi, ki urejajo varstvo osebnih podatkov.
(3) Nadzor nad uporabo elektronskih
storitev izvaja geodetska uprava.
8. člen
(izključitev uporabnika)
Geodetska uprava izključi uporabnika iz
elektronskih storitev, če uporabnik to pisno zahteva, če ugotovi, da niso več
izpolnjeni vsi pogoji za uporabo elektronskih storitev ali če pristojni organ
ugotovi zlorabe in kršitve uporabe podatkov ali elektronskih storitev.
9. člen
(obveščanje)
(1) Geodetska uprava obvešča
uporabnike elektronskih storitev o:
-      
izvedeni registraciji in vpisu končnih
uporabnikov v varnostno shemo elektronskih storitev,
-      
razpoložljivosti elektronskih storitev,
-      
predvidenih spremembah, ki lahko vplivajo na
delovanje elektronskih storitev.
(2) Uporabnik mora geodetsko upravo
obvestiti o spremembah podatkov iz 6. člena tega pravilnika takoj po nastanku
sprememb.
10. člen
(tarifa)
(1) Za registracijo plača uporabnik
tarifo v višini 75 eurov in davek na dodano vrednost.
(2) Tarifa se poravna geodetski
upravi na podlagi izdanega računa.
(3) Ne glede na prvi odstavek tega
člena je registracija za organe državne uprave in pravosodne organe brezplačna.
11. člen
(vpogled v varnostno shemo elektronskih
storitev)
Dokler niso zagotovljeni tehnični pogoji za
vpogled v varnostno shemo elektronskih storitev, geodetska uprava sporoča
odgovorni osebi uporabnika na njegovo zahtevo podatke o uporabniku, končnih
uporabnikih in o njihovih pravicah do posameznih elektronskih storitev.

Pravilnik o pogojih in načinu računalniškega
dostopa do podatkov iz evidenc in zbirk geodetskih podatkov (Uradni list RS,
št. 25/08)
vsebuje naslednji končni določbi:
»12. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o pogojih in načinu računalniškega dostopa do podatkov
zemljiškega katastra, katastra stavb in registra prostorskih enot (Uradni list
RS, št. 74/02 in 47/06 – ZEN).
13. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o pogojih in
načinu računalniškega dostopa do podatkov iz evidenc in zbirk geodetskih
podatkov (Uradni list RS, št. 10/11) vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.