1. člen
Vrhovni sodnik, ki ne soglaša z izrekom ali obrazložitvijo
odločbe Vrhovnega sodišča Republike Slovenije (v nadaljevanju: Vrhovno
sodišče), lahko da ločeno mnenje.
Vrhovni sodnik lahko da odklonilno ločeno mnenje, če se ne
strinja z izrekom in pritrdilno, če se ne strinja z obrazložitvijo.
2. člen
Ločeno mnenje je mogoče podati k odločbi Vrhovnega sodišča o
izrednem pravnem sredstvu, za katero tako določa zakon (v nadaljevanju:
odločba).
Ločeno mnenje se lahko poda le v primeru, da je Vrhovno
sodišče o izrednem pravnem sredstvu odločilo z obrazloženo odločbo.
3. člen
Ločeno mnenje je namenjeno predstavitvi stališč, ki jih je
vrhovni sodnik izrazil ob obravnavanju izrednega pravnega sredstva oziroma
odločanju o izrednem pravnem sredstvu in ki so narekovala njegovo odločitev.
Ločeno mnenje lahko da le vrhovni sodnik, ki je to napovedal ob
odločanju.
4. člen
Ločeno mnenje lahko da več vrhovnih sodnikov skupaj, lahko pa
se ločenemu mnenju vrhovnega sodnika pridruži drug vrhovni sodnik, ki z ločenim
mnenjem soglaša v celoti ali v posameznem delu.
Pridružitev k ločenemu mnenju je mogoča tudi brez predhodne napovedi.
5. člen
Besedilo sprejete odločbe pripravi sodnik poročevalec skladno
z zakonom, ki ureja postopek odločanja o obravnavani zadevi, po tem ko so jo
pregledali drugi člani senata, pa jo podpiše predsednik senata, ki je odločbo
sprejel, ali drug vrhovni sodnik, ki je skladno s predpisi za to pooblaščen.
Če je glede na način odločanja senata to potrebno, lahko
senat v primeru, če predlog sodnika poročevalca ni bil sprejet, določi tudi
drugega vrhovnega sodnika, da pripravi drugačen osnutek odločbe še pred
dokončnim glasovanjem o zadevi.
6. člen
Vrhovni sodnik izdela ločeno mnenje v sedmih dneh od dneva,
ko dobi besedilo odločbe.
Za pripravo ločenih mnenj je treba vsem vrhovnim sodnikom, ki
so tako ločeno mnenje napovedali, omogočiti vpogled v vse dokumente spisa.
Za ločeno mnenje ne veljajo pravila, ki so določena za obliko
odločbe.
Senat, ki je odločil o izrednem pravnem sredstvu, lahko
določi rok za izdelavo ločenega mnenja, ki je krajši ali daljši od sedmih dni,
če to narekujejo narava ali okoliščine konkretne zadeve. O podaljšanju ali
skrajšanju roka odloči senat takoj po končanem glasovanju z večino glasov
članov senata.
Če ločeno mnenje ni izdelano v določenem roku, se šteje, da
se je vrhovni sodnik ločenemu mnenju odpovedal.
7. člen
Ločeno mnenje se v pisni ali elektronski obliki predloži
drugim vrhovnim sodnikom, ki so o zadevi odločali, ki imajo sedem dni, da se z
njim seznanijo. Ta rok se lahko podaljša ali skrajša skladno s četrtim
odstavkom prejšnjega člena.
8. člen
Do odprave odločbe lahko vsak član senata pisno zahteva
ponovno odločanje o zadevi, če meni, da bi moral glasovati drugače, kot je
glasoval ob sprejetju odločitve (revotacija). Ustrezen predlog za ponovno
odločanje zadrži odpravo odločbe.
Pri ponovnem odločanju se po razpravi o razlogih za drugačno odločitev
ponovno glasuje o že sprejeti odločitvi.
Revotacija ne posega v pravico vrhovnega sodnika, da poda
ločeno mnenje.
9. člen
Odločba se pošlje oziroma vroča po poteku rokov iz 6. in
7. člena tega poslovnika, oziroma, ko so za to izpolnjeni predpisani
pogoji.
Ločeno mnenje se priloži odločbi in se pošilja oziroma vroča
skupaj z njo.
Če gre za odločitev o zadevi, ki je z zakonom določena kot
nujna, se odločba lahko vroči tudi pred potekom roka za izdelavo ločenega
mnenja, ločeno mnenje pa se pošlje oziroma vroča strankam naknadno. V tem
primeru se v odločbi navede, kdo izmed vrhovnih sodnikov je napovedal ločeno
mnenje, ločena mnenja pa se odpravijo po izteku rokov iz tega poslovnika.
10. člen
O odločbah in podanih ločenih mnenjih se obvešča javnost skladno
z določbami zakonov in Sodnega reda.
11. člen
Ta poslovnik stopi v veljavo naslednji dan po objavi v
Uradnem listu Republike Slovenije.
Št. Su 1692/2017
Ljubljana, dne 25. septembra 2017
Predsednik sodišča
mag. Damijan Florjančič l.r.