1. člen
S tem pravilnikom se določajo šolnine in drugi prispevki za
študij po višješolskih študijskih programih z javno veljavnostjo ter najvišje
cene določenih prispevkov.
2. člen
Javna višja strokovna šola (v nadaljnjem besedilu: šola) zaračunava
šolnino za:
-       
izredni študij po višješolskih programih za pridobitev izobrazbe,
-       
študij po višješolskih programih za izpopolnjevanje,
-       
redni študij tujcem, ki niso državljani držav članic Evropske unije in
se ne izobražujejo po meddržavnih sporazumih po načelu vzajemnosti.
3. člen
(1) Šola določi šolnino v skladu z metodologijo za
vrednotenje programov za pridobitev višje strokovne izobrazbe in cenikom, ki ga
za vsako proračunsko leto določi minister za šolstvo in šport po Pravilniku o
normativih za financiranje višjih strokovnih šol (Uradni list RS, št. 95/08).
(2) Elementi za izračun stroškov za letnik so:
-       
stroški dela za plače vključno s prispevki in drugimi dajatvami delodajalca
iz plač, ter druge osebne prejemke v skladu s predpisi iz delovnega razmerja,
-       
materialni stroški, ki obsegajo sredstva za izdatke za blago in
storitve, ki nimajo narave stroškov dela.
(3) Šolnina in prispevki se zaračunavajo za vsako študijsko leto
posebej, za višješolske študijske programe za izpopolnjevanje pa za čas,
kolikor trajajo.
4. člen
(1) Šola za redni in izredni študij lahko zaračuna naslednje prispevke:
-       
vpisni stroški (indeks, študentska izkaznica, administrativni stroški),
-       
dvojnik indeksa s prepisom podatkov in študentske izkaznice z nalepko,
-       
zdravniški pregledi,
-       
terenske vaje in strokovne ekskurzije,
-       
stroški za enotna oblačila, ki jih za laboratorijske vaje na šoli in
praktično izobraževanje v podjetju določi šola, razen zaščitnih sredstev in
oblačil, ki so obvezna v skladu s predpisi o varstvu pri delu,
-       
laboratorijske vaje in organizacija praktičnega izobraževanja za osebe
brez statusa,
-       
stroški četrtega in nadaljnjih opravljanj izpitov pri istem predmetu,
-       
prvo, drugo in tretje opravljanje izpita in diplomski izpit za osebe
brez statusa,
-       
stroški komisijskih izpitov,
-       
stroški za študijsko literaturo,
-       
izdaja potrdil v tujem jeziku in potrdil o opravljenih izpitih oziroma o
doseženi povprečni oceni ter druga potrdila na zahtevo za osebe brez statusa.
(2) Cenik določenih prispevkov iz prejšnjega odstavka je v
prilogi 1, ki je sestavni del tega pravilnika. Šola lahko določi nižje cene
prispevkov kot so določene s cenikom. Stroški nostrifikacijskega postopka in
postopka priznavanja predhodno pridobljenega znanja se ne zaračunavajo.
5. člen
Študentom, ki ponavljajo ali ponovno obiskujejo letnik, se šolnina
zaračuna glede na 2. člen po dejanskih stroških za tiste obveznosti po
študijskem programu, ki jih še niso opravili.
6. člen
Šolnino in prispevke po tem pravilniku v skladu s cenikom določi
svet šole oziroma svet zavoda v katerega sestavi je šola kot notranja
organizacijska enota.
7. člen
(1) Šolnine in prispevki iz 1. in 2. točke priloge se po tem pravilniku
prvič določijo za študijsko leto 2011/2012.
(2) Šole prispevke iz 3. do 11. točke priloge uskladijo s tem
pravilnikom in o tem obvestijo ministrstvo v dveh mesecih od njegove
uveljavitve.
8. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-71/2010
Ljubljana, dne 18. januarja 2011
EVA 2010-3311-0045
dr. Igor Lukšič l.r.
Minister
za šolstvo in šport

Priloga
1: Cenik prispevkov