I. SPLOŠNE DOLOČBE
1. člen
(vsebina in namen)
(1) Ta akt določa vrsto uporabljenih sistemov za
identifikacijo entitet, pravila in obveznosti izvajanja storitve dodeljevanja
identifikatorjev posameznih entitet ter prehodno obdobje uvajanja novih
sistemov identificiranja.
(2) Namen akta je zagotoviti učinkovito, standardizirano
in avtomatizirano izmenjavo podatkov med izvajalci energetskih dejavnosti in drugimi
udeleženci na trgu z električno energijo in zemeljskim plinom z uporabo
standardiziranih sistemov identificiranja. Izvajalci energetskih dejavnosti
morajo na način, kot ga določa ta akt, enoumno označiti entitete, ki so predmet
izmenjave podatkov.
2. člen
(pomen izrazov)
Izrazi, uporabljeni v tem aktu, imajo enak pomen kot izrazi,
uporabljeni v 4., 36. in 159. členu Energetskega zakona (Uradni list RS, št.
17/14), poleg tega pa imajo posamezni izrazi še naslednji pomen:

-       
  avtomatizirana izmenjava podatkov:

je elektronska izmenjava
  podatkov dveh subjektov brez človeške interakcije, običajno implementirana na
  osnovi spletnih storitev, ki zagotavljajo enostavno povezljivost različnih
  informacijskih sistemov;
 


-       
  domena:

je razmejeno področje, ki
  je enoumno identificirano za specifičen namen in področje, kjer je možno
  določiti porabo, proizvodnjo ali trgovanje (na primer področja omrežja, kjer
  se nahajajo merilna mesta in izvajajo meritve, področja tržne izravnave s
  skupnimi tržnimi pravili, ki obsegajo več lokalnih omrežij ali kontrolnih
  področij);
 


-       
  Energy Identification Coding (v nadaljnjem besedilu: EIC):

je sistem identificiranja
  Evropskega združenja operaterjev prenosnih sistemov za električno energijo (v
  nadaljnjem besedilu: ENTSO-E), ki je opredeljen v standardu Energy
  Identification Coding Scheme (EIC) – Reference manual;
 


-       
  entiteta:

je fizični objekt (npr.
  merilna naprava), virtualni (logični) objekt (npr. merilna točka), storitev
  (npr. dobava energije), produkt (npr. energija) ali subjekt na trgu, ki ima
  svoje značilnosti in ga je treba globalno in enoumno identificirati za
  potrebe učinkovitega delovanja trga z električno energijo in zemeljskim
  plinom;
 


-       
  GS1:

je sistem identificiranja
  organizacije GS1, ki je opredeljen v standardu GS1 General Specifications;
 


-       
  harmonizirani model vlog na trgu z energijo:

je odprt standard, ki ga
  vzdržujejo ENTSO-E, Evropski forum za izmenjavo poslovnih informacij (ebIX®)
  in Evropska federacija trgovcev električne energije (EFET). Opisuje
  harmoniziran model na ravni Evropske unije, ki opredeljuje vse logične vloge,
  v katerih nastopajo subjekti na trgu;
 


-       
  identificiranje entitet:

pomeni dodeljevanje
  identifikatorja posamezni entiteti;
 


-       
  identifikator:

je identifikacijski ključ,
  ki se uporablja za razlikovanje entitet, tako da lahko uporabniki učinkovito
  pridobivajo informacije ali poslovna sporočila v zvezi z njimi.
  Identifikatorji nastopajo kot enolični kazalci na podatke, ki se navezujejo
  na označeno entiteto;
 


-       
  pridobivanje identifikatorjev:

pomeni pridobivanje enega
  ali več identifikatorjev od upravljavca določenega sistema identificiranja za
  potrebe identificiranja entitet;
 


-       
  sistem identificiranja:

je skupek standardov
  oziroma pravil, ki omogočajo enoumno določitev globalnih identifikatorjev, s
  katerimi označujemo različne entitete;
 


-       
  subjekt na trgu:

je izvajalec energetskih
  dejavnosti ali drugi udeleženec na trgu z električno energijo in zemeljskim
  plinom, ki sodeluje v poslovni transakciji in v njej prevzema eno samo ali
  več logičnih vlog (na primer operaterji, trgovci, proizvajalci in večji
  odjemalci, borze, distribucijska podjetja, dobavitelji, ponudniki energetskih
  storitev);
 


-       
  uporaba identifikatorjev:

pomeni uporabo
  identifikatorja entitet v avtomatizirani izmenjavi podatkov;
 


-       
  večji odjemalec:

je odjemalec, ki ima
  porabo enako ali večjo od 600 GWh/leto;
 


-       
  vloga na trgu z energijo:

pomeni vsako vlogo, v
  kateri nastopa subjekt na trgu v okviru izvajanja svoje dejavnosti in je
  posebej opredeljena v harmoniziranem modelu vlog na trgu z energijo (npr.
  sistemski operater, trgovec, dobavitelj, odgovorni bilančne skupine itd.).
  Posamezne vloge na trgu z energijo ni možno deliti med več subjektov na trgu.
  Vloga na trgu z energijo določa predvideno obnašanje subjekta na trgu
  navzven. Vloge opisujejo zunanje poslovne interakcije subjekta na trgu z
  drugimi subjekti na trgu v povezavi s ciljem posamezne poslovne transakcije.

3. člen
(minimalne zahteve za sisteme identificiranja)
(1) Sistem identificiranja je ustrezen, če ostajajo
izdani identifikatorji skozi čas nespremenjeni, in če ostane pomen posameznega
identifikatorja vedno enak.
(2) Vsak uporabljen sistem identificiranja mora
izpolnjevati naslednje zahteve:
-       
identifikatorji morajo biti globalno unikatni;
-       
identifikatorji ne smejo imeti nobenega drugega pomena kot unikatno identifikacijo:
vsa semantika oziroma značilnosti (lastnosti) morajo biti shranjene v objekt
oziroma entiteto, ki je predmet identifikacije in ne v sam identifikator;
-       
ob statusnem preoblikovanju družb ni potrebe po preštevilčenju izdanih
identifikatorjev;
-       
identifikatorji morajo vsebovati kontrolno vsoto za učinkovito ugotavljanje
napak.
4. člen
(predmet identifikacije)
(1) Predmet identifikacije po tem aktu so tiste
podatkovne entitete, ki nastopajo v procesih izmenjave podatkov med posameznimi
vlogami na trgu z energijo.
(2) Predmet enoumnega označevanja so najmanj sledeče
entitete:
-       
subjekti na trgu;
-       
domene;
-       
merilna mesta, kjer se meri električna energija oziroma zemeljski plin;
-       
merilne točke, v katerih evidentiramo količine oziroma agregate količin
za poravnavo ali obračun, čezmejne povezave in drugo;
-       
resursni objekti, v katerih se proizvaja, porablja ali hrani energija
(na primer proizvodna enota in drugo);
-       
povezovalni vodi, ki povezujejo dve področji izravnave;
-       
lokacije oziroma fizični naslov, kjer se nahaja subjekt na trgu ali
informacijski sistem subjekta na trgu;
-       
fizična oprema (na primer merilna oprema kot so števci, registri,
zbiralke in drugo);
-       
produkti in storitve (na primer energija, moč, zemeljski plin in drugo),
ki imajo določeno ceno, so naročeni ali obračunani v kateri koli točki dobavne
verige.
5. člen
(vloge in odgovornosti pri identifikaciji entitet)
(1) Subjekti na trgu morajo v avtomatizirani izmenjavi
podatkov na trgu in za potrebe registracije uporabljati v skladu s tem aktom
dodeljene identifikatorje entitet.
(2) Identifikatorje entitet dodeljujejo naslednji
izvajalci energetskih dejavnosti:
-       
sistemski operater prenosa električne energije in operater prenosnega
sistema zemeljskega plina dodeljujeta identifikatorje entitetam iz drugega
odstavka 4. člena za namene učinkovitega delovanja trga ter zanesljivega
delovanja in obratovanja prenosnega sistema;
-       
distribucijski operater električne energije in operater distribucijskega
sistema zemeljskega plina morata identificirati vsa merilna mesta za potrebe
registra merilnih mest, vse obračunske merilne točke oziroma prevzemno-predajna
mesta, števce in po potrebi ostale entitete iz drugega odstavka 4. člena za
namene učinkovitega delovanja trga ter zanesljivega delovanja in obratovanja
distribucijskega sistema;
-       
operater trga z električno energijo in operater prenosnega sistema
zemeljskega plina morata identificirati bilančne skupine, ki jih upravljata.
(3) Subjekti na trgu, ki sodelujejo v izmenjavi
podatkov, imajo glede na svoje vloge naslednje odgovornosti:
-       
operater trga z električno energijo in operater prenosnega sistema
zemeljskega plina morata uporabljati identifikatorje članov bilančne sheme v
skladu z določbami tega akta za potrebe enoumnega identificiranja članov in
vodenja bilančne sheme;
-       
operaterji, dobavitelji, trgovci in večji proizvajalci nad 1 MW, ki
trgujejo na trgu z energijo, morajo pridobiti lastni identifikator subjekta za
potrebe registracije v bilančnih shemah, nacionalnem registru udeležencev na
trgu v skladu z Uredbo (EU) št. 1227/2011 Evropskega parlamenta in Sveta z dne
25. oktobra 2011 o celovitosti in preglednosti veleprodajnega energetskega
trga (UL L št. 326 z dne 8. 12. 2011, str. 1; v nadaljnjem besedilu:
REMIT), borzah in drugo;
-       
odjemalci, ki jih zavezujejo določbe REMIT, morajo pridobiti lastni
identifikator za potrebe poročanja podatkov.
(4) Izvajalci energetskih dejavnosti, ki dodeljujejo
identifikatorje, morajo ravnati v skladu s pravili, ki veljajo za posamezne sisteme
identificiranja, predvsem pa skrbeti za pravilno upravljanje njihovega
življenjskega cikla.
(5) Izvajalci energetskih dejavnosti, ki dodeljujejo
identifikatorje, so dolžni skrbeti, da ne pride do dodeljevanja že uporabljenih
identifikatorjev kateri koli drugi entiteti tudi v primeru, ko entiteta, ki ji
je bil dodeljen določen identifikator, zaključi svoj življenjski cikel.
6. člen 
(identifikacija subjektov na trgu) 
Subjekti na trgu se morajo v izmenjavi podatkov v vseh svojih
vlogah, opredeljenih v harmoniziranem modelu vlog na trgu z energijo,
identificirati z istim lastnim identifikatorjem.
II. SISTEMI IDENTIFICIRANJA
7. člen
(uporaba sistemov identificiranja)
(1) Izvajalci energetskih dejavnosti iz drugega odstavka
5. člena morajo pri izbiri sistemov identificiranja upoštevati odprte standarde
ter priporočila in smernice Evropske unije s ciljem aktivno prispevati k
vzpostavitvi enotnega notranjega trga z energijo.
(2) Pri elektronski izmenjavi podatkov se prednostno
uporabljata sistema EIC in GS1.
(3) Identifikatorji EIC se uporabljajo v skladu s
standardom EIC in priporočili ENTSO-E.
(4) Izvajalci energetskih dejavnosti, ki uporabijo
sistem GS1, morajo pri dodeljevanju uporabiti naslednje vrste identifikatorjev:
-       
GS1 GLN za lastni identifikator subjekta na trgu;
-       
GS1 GSRN za domene, merilna mesta, merilne točke oziroma
prevzemno-predajna mesta;
-       
GS1 GIAI za fizično opremo (gradnike infrastrukture);
-       
GS1 GTIN za produkte.
(5) Dovoljena je uporaba drugih sistemov, če so skladni
z odprtimi standardi in določbami tega akta.
7.a člen 
(ohranjanje celovitosti identifikacije entitet) 
(1) Subjekti na trgu, ki v okviru svoje določene vloge
na trgu izmenjujejo podatke z drugimi subjekti na trgu, morajo pri izmenjavi
podatkov zagotavljati konsistentni prenos podatkov oziroma z njimi povezanih
informacij z uporabo identifikatorjev iz 7. člena. Pri tem morajo ohranjati
celovitost dodeljenih identifikatorjev podatkom na celotni podatkovni poti v
izmenjavi od subjekta, ki je vir teh podatkov, do končnega prejemnika teh
podatkov ali informacij, ki so rezultat obdelave izvornih podatkov.
(2) Vsakemu subjektu, ki je prejemnik podatkov iz
prejšnjega odstavka, mora biti omogočeno neposredno preverjanje prejetih
podatkov oziroma z njimi povezanih informacij pri subjektu, ki je vir teh
podatkov, kakor tudi pri vseh drugih subjektih v podatkovni izmenjavi z uporabo
v posamični izmenjavi prejetega identifikatorja podatkovno-informacijskih
entitet iz 7. člena.
(3) Obveza ohranitve celovitosti identifikatorja od
izvora do cilja velja tudi v procesu izmenjave podatkov z izdajanjem računov
odjemalcem električne energije in zemeljskega plina v elektronski in tiskani
obliki.
8. člen
(privzetje obstoječih identifikatorjev)
Subjekti na trgu morajo v avtomatizirani izmenjavi podatkov za
produkte uporabljati naslednje identifikatorje GS1-GTIN:
-       
delovna energija (npr. kWh): 8716867000030;
-       
jalova energija (npr. kvarh): 8716867000047;
-       
delovna moč (npr. kW): 8716867000016;
-       
jalova moč (npr. kvar): 8716867000023;
-       
zmogljivost priključka (npr. A ali kVA): 8716867000054;
-       
uporaba priključka (npr. kWh): 8716867000061;
-       
prenosna zmogljivost (npr. kVA): 8716867000078;
-       
uporaba prenosne zmogljivosti (npr. kWh): 5410000100085;
-       
zemeljski plin (npr. Sm3 ali kWh ali Nm3):
5410000100016;
-       
kapacitivna jalova energija (npr. kvarh): 8716867000139;
-       
induktivna jalova energija (npr. kvarh): 8716867000146;
-       
voda (npr. m3): 8716867009911.

Akt o identifikaciji entitet v elektronski
izmenjavi podatkov med udeleženci na trgu z električno energijo in zemeljskim
plinom (Uradni list RS, št. 39/15) vsebuje naslednje prehodne in
končno določbo:
»III. PREHODNE IN KONČNA DOLOČBA
9. člen
(prehodno obdobje)
(1) Uporaba ustreznega sistema identificiranja domen na
področju trga z električno energijo se vzpostavi najkasneje do 1. januarja
2017.
(2) Uporaba ustreznega sistema identificiranja domen na
področju trga z zemeljskim plinom se vzpostavi najkasneje do 30. junija
2017.
(3) Uporaba obstoječih identifikatorjev produktov se
vzpostavi najkasneje do 30. junija 2016.
10. člen
(uveljavitev akta)
Ta akt začne veljati osmi dan po objavi v Uradnem listu
Republike Slovenije.«.

Akt o spremembah in dopolnitvah Akta o
identifikaciji entitet v elektronski izmenjavi podatkov med udeleženci na trgu
z električno energijo in zemeljskim plinom (Uradni list RS, št. 36/16) vsebuje naslednjo končno določbo:
»KONČNA DOLOČBA 
3. člen 
Ta akt začne veljati petnajsti dan po objavi v Uradnem listu
Republike Slovenije.«.