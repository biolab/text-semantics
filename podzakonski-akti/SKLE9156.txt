1. člen
(Predmet urejanja)
Ta sklep določa podrobnejša pravila poročanja v skladu z
Uredbo 1210/2010/EU in višino nadomestil za povračila in nadomestitev
eurokovancev, neprimernih za obtok.
Zavezanci za poročanje po tem sklepu so institucije, kot jih
določa prvi pododstavek prvega odstavka 6. člena Uredba Sveta (ES) št.
1338/2001 o določitvi ukrepov, potrebnih za zaščito evra pred ponarejanjem (UL
L št. 181 z dne 4. 7. 2001, str. 6), spremenjena z Uredbo Sveta (ES) št.
44/2009 z dne 18. decembra 2008 o spremembi Uredbe (ES) št. 1338/2001 o
določitvi ukrepov, potrebnih za zaščito evra pred ponarejanjem (UL L št. 17 z
dne 22. 1. 2009, str. 1), z izjemo drugih gospodarskih subjektov, kot so
trgovci in igralnice, kadar priložnostno sodelujejo pri obdelavi bankovcev ter
njihovi distribuciji v javnosti prek bančnih avtomatov (bankomatov) v okviru
njihove stranske dejavnosti (v nadaljevanju: institucija).
2. člen
(Usposobljeni zaposleni)
Usposobljeni zaposleni v smislu 3. člena Uredbe 1210/2010/EU
so tisti zaposleni, ki poznajo javne zaščitne elemente eurokovancev, ki jih
določi in objavi Evropska komisija, in so sposobni te elemente preverjati, ter
poznajo izgled eurokovancev, na podlagi katerih izločijo iz obtoka sumljive in
neprimerne eurokovance.
3. člen
(Nadomestilo)
Institucije oziroma pravne in fizične osebe, ki Banki
Slovenije v postopku povračila in nadomestitve predložijo eurokovance,
neprimerne za obtok, so oproščene plačila nadomestila za stroške postopka.
Ne glede na prejšnji odstavek Banka Slovenije zaračuna
nadomestilo v višini 15 % nominalne vrednosti predloženih eurokovancev v
primeru preverjanja pristnosti v celotni vreči ali kaseti eurokovancev, če so
bile pri pregledu ugotovljene nepravilnosti, in nadomestilo v višini 20 %
nominalne vrednosti predloženih eurokovancev v primeru, če so predloženi
eurokovanci obdelani s kemičnimi ali drugimi nevarnimi snovmi do takšne
stopnje, da bi lahko predstavljali nevarnost za zdravje oseb, ki z njimi
ravnajo.
Nadomestilo se odbije od nominalne vrednosti predloženih
eurokovancev.
4. člen
(Poročanje)
Institucije morajo poročati Banki Slovenije podatke, določene
v drugem odstavku 12. člena Uredbe (EU) št. 1210/2010 Evropskega parlamenta in
Sveta z dne 15. decembra 2010 o preverjanju pristnosti eurokovancev in
ravnanju z eurokovanci, neprimernimi za obtok.
Glavni podatki obsegajo informacije o:
-       
vrsti in številu uporabljenih naprav za razvrščanje eurokovancev,
-       
lokaciji namestitve vsake naprave za razvrščanje eurokovancev.
Operativni podatki so podatki, ki jih institucije zberejo med
razvrščanjem eurokovancev za posamezno napravo na leto in po vrednosti, vsaj za
tri najvišje apoene.
Institucije morajo Banki Slovenije poročati glavne podatke na
obrazcu A1 in operativne podatke na obrazcu A2 (priloga 1). Vrednost transakcij
se poroča v eurih na dve decimalni mesti natančno.
Glavne in operativne podatke morajo institucije letno
posredovati Banki Slovenije, in sicer do konca februarja (za stanje konec
decembra preteklega leta oziroma za celotno preteklo leto).
Elektronski obrazci se nahajajo v datoteki POR-CRF.xls, ki jo
institucijam po elektronski pošti posreduje Banka Slovenije. Izpolnjeno
datoteko POR-CRF.xls institucija posreduje po elektronski pošti skladno s
prilogo 2.
5. člen
(Prehodne določbe)
Institucije lahko v prehodnem obdobju do 31. decembra
2014 uporabljajo naprave za razvrščanje eurokovancev, ki so jih uporabljale
11. januarja 2011 in pri katerih je bila dokazana sposobnost odkrivanja
ponarejenih eurokovancev, eurokovancev neprimernih za obtok in drugih predmetov
podobnih eurokovancem, ki ne izpolnjujejo specifikacij za pristne eurokovance,
čeprav te naprave niso vključene v seznam iz člena 5(2) Uredbe 1210/2010/EU, če
predhodno pridobijo soglasje Banke Slovenije.
Glavne podatke morajo institucije prvič posredovati Banki
Slovenije najkasneje do konca leta 2011, operativne podatke pa najkasneje do
konca februarja 2013.
6. člen
(končne določbe)
Ta sklep prične veljati z dnem objave v Uradnem listu
Republike Slovenije.
S pričetkom veljavnosti tega sklepa preneha veljati Sklep o
zamenjavi obrabljenih in poškodovanih bankovcev in poškodovanih kovancev
(Uradni list RS, št. 81/02).
Ljubljana, dne 6. decembra
2011
Marko Kranjec l.r.
Predsednik
Sveta Banke Slovenije

Priloga 1: Obrazec
A1 in A2
Priloga 2: Tehnično
navodilo za pošiljanje poročil po elektronski pošti