I. SPLOŠNA DOLOČBA
1. člen
(vsebina pravilnika)
(1) S tem pravilnikom se ureja šolski koledar za osnovne
šole ter osnovne šole in zavode za vzgojo in izobraževanje otrok in
mladostnikov s posebnimi potrebami, ki izvajajo program osnovne šole (v
nadaljnjem besedilu: osnovne šole).
(2) S tem pravilnikom se ureja tudi razporeditev pouka,
pouka proste dneve in razporeditev ter trajanje šolskih počitnic za učence ter
razporeditev letnega dopusta, strokovnega izobraževanja ter nadaljnjega
izobraževanja in usposabljanja strokovnih delavcev.
(3) S tem pravilnikom se določajo tudi roki za
nacionalno preverjanje znanja učencev, roki za predmetne izpite, popravne izpite
in ocenjevanje znanja za učence, ki se izobražujejo na domu ter roki za
obveščanje staršev o učnem uspehu in dosežkih učencev pri nacionalnem
preverjanju znanja.
II. ŠOLSKO LETO
2. člen
(šolsko leto)
Šolsko leto se začne 1. septembra in konča 31. avgusta.
3. člen
(ocenjevalna obdobja)
Vzgojno-izobraževalno delo po obveznem predmetniku (v
nadaljnjem besedilu: pouk) osnovna šola izvaja v dveh ocenjevalnih obdobjih:
-       
prvo ocenjevalno obdobje traja od 1. septembra do
31. januarja,
-       
drugo ocenjevalno obdobje traja od 1. februarja do 24. junija,
razen za učence 9. razreda, za katere traja do 15. junija.
4. člen
(trajanje pouka)
(1) Pouk traja pet dni v tednu, razen če minister,
pristojen za izobraževanje (v nadaljnjem besedilu: minister), zaradi
nadomeščanja dneva pouka v podrobnejših navodilih o šolskem koledarju ne določi
drugače.
(2) Ne glede na določbo prvega odstavka tega člena lahko
pouk v posameznem tednu traja šest dni, če je tako določeno v letnem delovnem
načrtu šole.
5. člen
(urnik)
(1) Tedenski razpored ur pouka po predmetniku in tedenski
razpored drugega vzgojno-izobraževalnega dela se določi z urnikom.
(2) Ura pouka traja praviloma 45 minut. Med urami pouka
imajo učenci najmanj pet minut odmora, najmanj enkrat dnevno pa praviloma 20 do
30 minut odmora. Če pouk posameznega predmeta strnjeno traja več šolskih ur,
šola samostojno razporedi odmore v obsegu, ki je določen v tem odstavku. Ura
podaljšanega bivanja traja 50 minut, ura jutranjega varstva pa traja 60 minut.
Vzgojno-izobraževalno delo v podaljšanem bivanju in jutranjem varstvu poteka
strnjeno.
(3) Ura vzgojno-izobraževalnega dela po posebnem programu
vzgoje in izobraževanja traja 60 minut. Vzgojno-izobraževalno delo poteka
strnjeno, v tem času učitelj načrtuje in izvaja vmesne sprostitvene dejavnosti
za učence.
(4) Pouk se ne sme začeti pred 7.30 uro.
6. člen
(proslave)
(1) Zadnji dan pouka pred dnevom samostojnosti in
enotnosti, dnevom državnosti in pred slovenskim kulturnim praznikom, šola
organizira proslavo.
(2) Šola lahko organizira tudi druge proslave v skladu z
letnim delovnim načrtom.
III. POUKA PROSTI DNEVI
7. člen
(pouka prosti dnevi)
(1) Pouka prosti dnevi so:
-       
z zakonom določeni državni prazniki in drugi dela prosti dnevi,
-       
šolske počitnice in nedelje,
-       
sobote, razen če ni z letnim delovnim načrtom šole oziroma navodili
ministra zaradi nadomeščanja dneva pouka drugače določeno.
(2) Izjemoma lahko minister z navodili kot pouka prost dan
določi tudi katerikoli drug dan v šolskem letu.
(3) Za učence je pouka prost dan lahko tudi dan šole, ko
šola za učence organizira različne dejavnosti in aktivnosti, opredeljene v
letnem delovnem načrtu šole.
(4) Šola lahko v letnem delovnem načrtu določi, da se
dva dneva pouka v šolskem letu izvedeta v drugem terminu, kot ju za pouk določa
šolski koledar, ne more pa ju izvesti na dan, ko pouk že poteka. Dneva ne smeta
biti določena v istem tednu, razmik med njima pa mora biti najmanj teden dni.
8. člen
(počitnice)
(1) Učenci imajo jesenske, novoletne, zimske, prvomajske
in poletne počitnice.
(2) Jesenske počitnice trajajo praviloma en teden v času
praznikov (31. oktobra, 1. novembra). Ti prazniki se vključujejo v
počitnice.
(3) Novoletne počitnice trajajo od 25. decembra do
izteka novoletnih praznikov.
(4) Zimske počitnice trajajo en teden in so razporejene
v dve časovni obdobji izmenično po območjih statističnih regij. Prvo obdobje se
začne tretji ponedeljek v februarju, drugo obdobje pa naslednji ponedeljek.
(5) Učenci osnovnih šol z območja Gorenjske, Goriške,
Notranjsko-kraške, Obalno-kraške, Osrednjeslovenske in Zasavske statistične
regije ter občin Jugovzhodne Slovenije: Ribnica, Sodražica, Loški Potok,
Kočevje, Osilnica in Kostel imajo zimske počitnice v prvem obdobju v tistem
šolskem letu, ki se začne z liho letnico, kadar se šolsko leto začne s sodo letnico,
pa v drugem obdobju.
(6) Učenci osnovnih šol z območja Jugovzhodne Slovenije
(razen občin iz petega odstavka tega člena), Koroške, Podravske, Pomurske,
Savinjske in Spodnjeposavske statističnih regije imajo zimske počitnice v prvem
obdobju v tistem šolskem letu, ki se začne s sodo letnico, kadar se šolsko leto
začne z liho letnico, pa v drugem obdobju.
(7) Prvomajske počitnice se začnejo 27. aprila in
trajajo do izteka prvomajskih praznikov.
(8) Poletne počitnice trajajo od konca pouka do
31. avgusta.
IV. DOPUSTI, IZOBRAŽEVANJE IN USPOSABLJANJE STROKOVNIH
DELAVCEV
9. člen
(izraba letnega dopusta strokovnih delavcev)
Strokovni delavci izrabijo letni dopust med jesenskimi,
novoletnimi, zimskimi in prvomajskimi počitnicami, večino dopusta pa med
poletnimi počitnicami. V teh obdobjih se lahko vključujejo tudi v programe
nadaljnjega izobraževanja in usposabljanja strokovnih delavcev v skladu z
letnim delovnim načrtom šole.
10. člen
(nadaljnje izobraževanje in usposabljanje strokovnih
delavcev)
(1) Za vsakega strokovnega delavca šola z letnim delovnim
načrtom načrtuje nadaljnje izobraževanje in usposabljanje med jesenskimi ali
zimskimi počitnicami najmanj dva dni, med poletnimi počitnicami pa najmanj tri
dni.
(2) Nadaljnje izobraževanje in usposabljanje strokovnih
delavcev se lahko načrtuje namesto med jesenskimi ali zimskimi počitnicami tudi
na proste sobote.
V. NACIONALNO PREVERJANJE ZNANJA
11. člen
(roki za izvedbo nacionalnega preverjanja znanja)
(1) Nacionalno preverjanje znanja se izvede praviloma v
mesecu maju.
(2) Učenci, ki se izobražujejo na domu in odrasli
opravljajo nacionalno preverjanje znanja v roku iz prejšnjega odstavka tega
člena.
VI. PREDMETNI, POPRAVNI IZPITI IN OCENJEVANJE ZNANJA ZA
UČENCE, KI SE IZOBRAŽUJEJO NA DOMU
12. člen
(roki za izpite)
(1) Učenci opravljajo predmetne in popravne izpite v
desetih delovnih dneh po zaključku pouka in v desetih delovnih dneh pred
začetkom novega šolskega leta.
(2) Ne glede na določbo prvega odstavka tega člena
učenci 9. razreda lahko opravljajo popravne izpite do konca naslednjega
šolskega leta. Šola mora učencem omogočiti najmanj štiri naknadne izpitne roke.
Te roke šola določi sama.
(3) Učenci lahko opravljajo izpite iz predmetov, ki se
izvajajo strnjeno in ne trajajo do konca pouka v šolskem letu (fleksibilni
predmetnik), v desetih delovnih dneh po zaključku pouka posameznega predmeta.
Roke za izpite določi ravnatelj.
(4) Za učence, ki imajo popravni izpit, šola organizira
dopolnilni pouk.
(5) Za učence, ki se izobražujejo na domu, poteka ocenjevanje
znanja v prvem roku v času od zaključka prvomajskih počitnic do konca drugega
ocenjevalnega obdobja, ter v drugem roku v desetih delovnih dneh pred začetkom
novega šolskega leta.
VII. OBVEŠČANJE O USPEHU UČENCEV TER O DOSEŽKIH PRI
NACIONALNEM PREVERJANJU ZNANJA
13. člen
(obvestila med šolskim letom)
(1) Obvestila o učnem uspehu učencev ob koncu prvega
ocenjevalnega obdobja se učencem razdelijo najkasneje v treh dneh po zaključku
prvega ocenjevalnega obdobja.
(2) Obvestila o dosežkih pri nacionalnem preverjanju znanja
se učencem 6. in 9. razreda razdelijo po preteku roka za vpogled in poizvedbo.
14. člen
(razdelitev spričeval in obvestil)
(1) Ob zaključku pouka v šolskem letu šola učencem od
1. do 8. razreda, ki so uspešno zaključili razred, razdeli spričevala, učencem
9. razreda, ki so uspešno zaključili razred, pa razdeli zaključna spričevala.
(2) Učencem, ki imajo pravico opravljati predmetne in
popravne izpite, šola ob zaključku pouka izda obvestilo o zaključnih ocenah ob
koncu pouka v šolskem letu.
(3) Šola ob zaključku pouka v šolskem letu vsem učencem
razdeli tudi obvestilo o sodelovanju pri interesnih in drugih dejavnostih šole
ter obvestila o sodelovanju pri neobveznem drugem tujem jeziku.
(4) Učencem, ki se izobražujejo na domu in se njihovo
znanje ocenjuje v drugem roku, učencem, ki opravljajo popravne ali predmetne
izpite, in učencem, ki jim je bila po ugovoru ocena izboljšana, se spričevala
razdelijo najkasneje v treh dneh po opravljenem izpitu oziroma po določitvi
nove ocene.
(5) Učencem, ki jim ni bilo možno razdeliti spričeval ob
zaključku pouka, jih šola osebno vroči njim oziroma njihovim staršem v času od
zaključka pouka do 30. junija in od 16. do 20. avgusta tekočega
šolskega leta.
VIII. IZVAJANJE PRAVILNIKA
15. člen
(podrobnejša navodila o šolskem koledarju)
Minister izda za vsako naslednje šolsko leto do konca junija
podrobnejša navodila o šolskem koledarju, do konca avgusta pa podrobnejša
navodila za izvedbo nacionalnega preverjanja znanja. Navodila se objavijo na
spletnih straneh ministrstva, pristojnega za izobraževanje (v nadaljnjem besedilu:
ministrstvo).
16. člen
(odstopanja)
Šola lahko v soglasju z ministrstvom odstopi od posameznih
določb tega pravilnika, kadar je to potrebno zaradi izrednih okoliščin ali
drugih utemeljenih razlogov.
17. člen
(način in rok za izpolnitev izobraževalnega programa)
Če osnovna šola zaradi ukrepov iz prejšnjega člena v času, ki
je določen za pouk, ne more izpolniti izobraževalnega programa, ga mora
izpolniti na način in v roku, ki ga določi ministrstvo.
18. člen
(odrasli)
Določbe tega pravilnika se smiselno uporabljajo tudi za šole
in organizacije za izobraževanje odraslih, ki izvajajo program osnovne šole za
izobraževanje odraslih.
VIII.a POSEBNA DOLOČBA
18.a člen
(ocenjevalna obdobja in zimske počitnice v šolskem letu
2022/2023)
(1) Prvo ocenjevalno obdobje v šolskem letu 2022/2023 traja
od 1. septembra 2022 do 27. januarja 2023, drugo ocenjevalno obdobje pa od 28.
januarja 2023 do 24. junija 2023, razen za učence 9. razreda, za katere traja
do 15. junija 2023.
(2) V šolskem letu 2022/2023 se prvo obdobje zimskih počitnic
začne 30. januarja 2023, drugo obdobje pa 6. februarja 2023.

Pravilnik o šolskem koledarju za osnovne šole
(Uradni list RS, št. 50/12) vsebuje naslednje prehodne in
končni določbi:
»IX. PREHODNE IN KONČNI DOLOČBI
19. člen
(obvestila o sodelovanju
pri neobveznem drugem tujem jeziku)
Obvestila o sodelovanju pri neobveznem drugem tujem jeziku
šola učencem razdeli od šolskega leta 2013/14 dalje.
20. člen
(obvestilo o dosežkih pri
nacionalnem preverjanju znanja)
(1) Učencem 6. razreda se obvestila o dosežkih pri nacionalnem
preverjanju znanja v šolskem letu 2012/13 razdelijo po preteku roka za vpogled
in poizvedbo.
(2) Učencem 9. razreda se dosežki pri nacionalnem preverjanju
znanja v šolskem letu 2012/13 vpišejo v zaključno spričevalo.
21. člen
(naknadni rok za nacionalno
preverjanje znanja)
Za učence 9. razreda, ki se zaradi bolezni ali drugih
utemeljenih razlogov v mesecu maju ne morejo udeležiti nacionalnega preverjanja
znanja, se v šolskem letu 2012/13 nacionalno preverjanje znanja izvede v
naknadnem roku, določenem v navodilih ministra za izvedbo nacionalnega
preverjanja znanja.
22. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o šolskem koledarju za osnovne šole (Uradni list RS, št. 63/08 in 45/10),
uporablja pa se do 31. avgusta 2012.
23. člen
(veljavnost pravilnika)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2012.«.

Pravilnik o spremembi Pravilnika o šolskem
koledarju za osnovne šole (Uradni list RS, št. 20/19) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2019.«.

Pravilnik o spremembah Pravilnika o šolskem
koledarju za osnovne šole (Uradni list RS, št. 36/19) vsebuje naslednjo končno določbo:
»KONČNA DOLOČBA
2. člen
(začetek veljavnosti in uporabe)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2019.«.

Pravilnik o dopolnitvi Pravilnika o šolskem
koledarju za osnovne šole (Uradni list RS, št. 56/22) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.