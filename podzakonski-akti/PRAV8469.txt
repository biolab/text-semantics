1. člen
Ta pravilnik določa natančnejša merila za določitev odmere
primerne nagrade za izume, ustvarjene v delovnem razmerju in minimalno višino
nagrade, določene v pavšalnem znesku.
2. člen
(1) Primerna nagrada se določi za prevzem vsakega posameznega
izuma, ustvarjenega v delovnem razmerju, in za vsakega delavca posebej. 
(2) Nagrada se določi za celotno pričakovano trajanje
patenta, ki je bil podeljen za prevzeti izum, oziroma če patent ni bil
prijavljen, za celotno obdobje uporabe izuma pri delodajalcu. 
(3) Pri določitvi primerne nagrade po tem pravilniku se
upoštevajo gospodarska uporabnost službenega izuma, naloge delavca pri
delodajalcu in delež delodajalca pri ustvaritvi izuma.
3. člen
(1) Primerna nagrada za neposredni službeni izum se praviloma
določi v pavšalnem znesku ob upoštevanju meril iz tretjega odstavka prejšnjega
člena. 
(2) Delavec in delodajalec se lahko ne glede na prejšnji
odstavek dogovorita za določitev nagrade po prvem odstavku 4. člena tega
pravilnika.
4. člen
(1) Osnova za določitev primerne nagrade za posredni službeni
izum znaša 20% višine gospodarske uporabnosti izuma. Osnova se zmanjša za
vrednosti nalog delavca pri delodajalcu in delež delodajalca. 
(2) Delavec in delodajalec se lahko ne glede na prejšnji odstavek
dogovorita, da se primerna nagrada določi v pavšalnem znesku.
5. člen
(1) Gospodarska uporabnost izuma se določi z oceno vrednosti
izuma za delodajalca ob upoštevanju pričakovanega čistega dobička delodajalca
pri gospodarskem izkoriščanju izuma, pri čemer se lahko upošteva tudi dotedanji
povprečni dobiček delodajalca pri gospodarskem izkoriščanju izumov te vrste. 
(2) Če določitev gospodarske uporabnosti izuma po prejšnjem
odstavku ni mogoča, se določi z uporabo licenčne analogije, pri čemer se gospodarska
uporabnost določi v višini licenčnine, ki je običajna za izume te ali podobne
vrste. 
(3) Če delodajalec in delavec soglašata, lahko gospodarsko
uporabnost izuma določita tudi drugače.
6. člen
(1) Vrednost nalog delavca pri delodajalcu se določi glede na
to, ali je izum, ustvarjen v delovnem razmerju, neposredni službeni izum ali
posredni službeni izum. 
(2) Pri določitvi vrednosti nalog delavca pri delodajalcu se
upoštevajo predvsem opis del in nalog delavca, ki izhajajo iz pogodbe o
zaposlitvi ali drugega akta, neposredne zadolžitve delavca pri delodajalcu in
druga navodila, ali je delavec ustvaril izum v okviru dejavnosti delodajalca in
v okviru del in nalog dejavnosti delovne enote ter ali je delavec ustvaril izum
pretežno v delovnih prostorih delodajalca in v delovnem času. 
(3) Če se primerna nagrada za neposredni službeni izum določi
na podlagi prvega odstavka 4. člena tega pravilnika, znaša vrednost nalog
delavca 9,9% gospodarske uporabnosti izuma. 
(4) Pri posrednem službenem izumu se vrednost nalog delavca
določi s seštevkom naslednjih deležev: 
-       
največ 4% gospodarske uporabnosti izuma, če je bil izum ustvarjen v
okviru dejavnosti delodajalca, 
-       
največ 3% gospodarske uporabnosti izuma, če je bil izum ustvarjen v
okviru del in nalog dejavnosti delovne enote, 
-       
največ 1% gospodarske uporabnosti izuma, če je bil izum ustvarjen
pretežno v delovnih prostorih delodajalca, 
-       
največ 1% gospodarske uporabnosti izuma, če je bil izum ustvarjen
pretežno v delovnem času delodajalca.
7. člen
(1) Vrednost deleža delodajalca pri ustvaritvi izuma se
določi glede na to, ali je izum, ustvarjen v delovnem razmerju, neposredni
službeni izum ali posredni službeni izum. 
(2) Pri določitvi vrednosti deleža delodajalca se štejejo
predvsem vsa znanja, finančna in druga sredstva ter kadrovski viri, ki jih je
dal delodajalec na razpolago delavcu za ustvaritev izuma, navodila in usmeritve
za delo, ki jih je dal delodajalec delavcu, ter vse vrste izobraževanj, ki so
pripomogle k ustvaritvi izuma. 
(3) Če se primerna nagrada za neposredni službeni izum določi
na podlagi prvega odstavka 4. člena tega pravilnika, znaša vrednost deleža
delodajalca 10% gospodarske uporabnosti izuma. 
(4) Pri posrednem službenem izumu se vrednost deleža delodajalca
določi s seštevkom naslednjih deležev: 
-       
največ 5% gospodarske uporabnosti izuma, če je bil izum ustvarjen v
pretežni meri s finančnimi in kadrovskimi sredstvi delodajalca, ki so bili na
razpolago delavcu za ustvaritev izuma, 
-       
največ 3% gospodarske uporabnosti izuma, če so k ustvaritvi izuma
odločilno vplivala znanja in izkušnje delavca, ki jih je pridobil pri delu za
delodajalca ter vsemi vrstami izobraževanj, ki mu jih je omogočil delodajalec, 
-       
največ 2% gospodarske uporabnosti izuma, če so k ustvaritvi izuma
prispevala znanja delodajalca.
8. člen
(1) Če se primerna nagrada za neposredni službeni izum določi
v pavšalnem znesku, znaša višina nagrade najmanj znesek zadnjih dveh čistih
plač delavca, šteto od dne, ko je delavec pridobil pravico do primerne nagrade.
(2) Če je bila gospodarska uporabnost izuma določena po
tretjem odstavku 5. člena tega pravilnika v pavšalnem znesku, znaša višina
nagrade za posredni službeni izum najmanj znesek zadnjih petih čistih plač
delavca, šteto od dne, ko je delavec pridobil pravico do primerne nagrade. 
(3) Če je zadnja čista plača delavca nižja od povprečne
mesečne čiste plače v gospodarstvu Republike Slovenije, se namesto zadnje čiste
plače delavca za določitev višine nagrade po prvem in drugem odstavku tega
člena smiselno uporabi povprečna mesečna čista plača v gospodarstvu Republike
Slovenije.
9. člen
Z dnem uveljavitve tega pravilnika preneha veljati Pravilnik
o nagradah za inovacije, ustvarjene v delovnem razmerju (Uradni list RS, št.
31/98 in 14/99).
10. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-30/2006
Ljubljana, dne 14. junija 2007
EVA 2007-2111-0105
mag. Andrej Vizjak l.r. 
Minister 
za gospodarstvo
Soglašam!
Marjeta Cotman l.r. 
Ministrica 
za delo, družino in socialne zadeve