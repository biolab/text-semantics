V statutu Študentske organizacije Univerze v Mariboru, določamo
demokratične temelje delovanja skupnosti študentov Univerze v Mariboru,
ustanovljene na temeljih skupnosti študentov mariborskih visokošolskih zavodov,
kasneje Zveze študentov Slovenije, ki se je ob združitvi z Zvezo socialistične
mladine Slovenije preimenovala v Univerzitetno konferenco Zveze socialistične
mladine Slovenije Maribor in je pod tem imenom delovala do ustanovitve
demokratične organizacije študentov dne 29. maja 1991.
I. SPLOŠNO
1. člen
Statut Študentske organizacije Univerze v Mariboru ureja
položaj, delovanje in organiziranost Študentske organizacije Univerze v
Mariboru.
2. člen
Študentska organizacija Univerze v Mariboru je demokratično
organizirana skupnost študentov Univerze v Mariboru, ki zastopa interese študentov
in se zavzema za njihovo uresničevanje.
3. člen
Organizacija skupnosti študentov Univerze v Mariboru se
imenuje Študentska organizacija Univerze v Mariboru, je pravna oseba in v
svojem delovanju avtonomna in nepridobitna organizacija. Uporablja se kratica ŠOUM.
V mednarodnih odnosih Študentska organizacija Univerze v Mariboru nastopa z
imenom Student Organisation of University of Maribor. Sedež Študentske
organizacije Univerze v Mariboru je Gosposvetska cesta 83 v Mariboru.
4. člen
Simbol Študentske organizacije Univerze v Mariboru je dvobarven;
moder in rumen. Skladno s celostno grafično podobo je sestavljen iz šestih zaporednih
območij, ki nastanejo kot rezultat prekrivanja ekscentrično postavljenih
pravilnih krogov.
5. člen
Študentska organizacija Univerze v Mariboru deluje v skladu z
načeli demokratičnosti, transparentnosti, solidarnosti, ekonomičnosti in javnih
koristi.
6. člen
Študentska organizacija Univerze v Mariboru deluje v interesu
razvoja in napredka univerze, univerzitetnega mesta, širše regije in Republike
Slovenije, predvsem pa v korist študentov in mladih. Študentska organizacija
Univerze v Mariboru sledi integraciji v mednarodni prostor, upoštevajoč načelo
mednarodne primerljivosti in uspešnosti.
7. člen
Študentska organizacija Univerze v Mariboru je v svojem delovanju
avtonomna.
8. člen
Delovanje Študentske organizacije Univerze v Mariboru je javno.
Izjeme se uredijo s poslovniškimi akti organov Študentske organizacije Univerze
v Mariboru.
9. člen
Študentje Univerze v Mariboru so v Študentski organizaciji Univerze
v Mariboru enakopravni, ne glede na družbeni položaj, starost, narodnost,
jezik, raso, državljanstvo, spol, spolno usmerjenost, način študija,
veroizpoved in politično prepričanje ali katerokoli drugo osebno okoliščino.
10. člen
Študentje Univerze v Mariboru, ki imajo status študenta v
skladu z zakonom v Republiki Sloveniji, imajo pravico voliti in biti voljeni v
organe Študentske organizacije Univerze v Mariboru.
11. člen 
Študentska organizacija Univerze v Mariboru zastopa interese
študentov in mladih ter se zavzema za njihovo uresničevanje. Študentska
organizacija Univerze v Mariboru zlasti: (1) sprejema, organizira in izvaja
programe interesnih dejavnosti študentov na področju kulture, izobraževanja, športa,
tehnične kulture in drugih področjih interesnega delovanja študentov; (2)
sprejema, organizira in izvaja programe, ki vplivajo na socialni in ekonomski
položaj študentov; (3) zagotavlja pogoje za delovanje in razvoj interesnih
oblik združevanja študentov; (4) zagotavlja sodelovanje študentov pri
upravljanju lokalnih zadev, ki jih lokalna skupnost ali širša samoupravna
lokalna skupnost ureja samostojno, na področjih, ki vplivajo na življenje in
delo študentov; (5) zagotavlja vpliv in sodelovanje študentov pri upravljanju
javnih zadev in pri delu državnih organov; (6) ustvarja pogoje za čim učinkovitejše
delovanje študentov v organih upravljanja univerze, njihovih delovnih telesih
in v organih drugih skupnosti in organizacij, kjer imajo študentje svoje
predstavnike; (7) izvoli predstavnike študentov, ki sodelujejo pri delu visokošolskega
zavoda; (8) opozarja javnost na probleme na področju izobraževanja, ekonomskega
in socialnega položaja študentov in sodeluje pri njihovem reševanju; (9)
pridobiva ugodnosti in opravlja storitve za študente ter v okviru svojih možnosti
ustvarja pogoje za delovanje študentov na vseh področjih, razen delovanja v
političnih strankah in verskih organizacijah; (10) aktivno sodeluje pri
integracijah in tokovih v mednarodnem prostoru in (11) opravlja gospodarske in
druge dejavnosti v skladu s predpisi, ki urejajo opravljanje teh dejavnosti.
12. člen
Študentska organizacija Univerze v Mariboru v skladu z zakonodajo
opravlja dejavnosti ter lahko ustanovi oziroma soustanovi organizacijsko obliko
pravne osebe, ki izvaja te dejavnosti. Študentska organizacija Univerze v
Mariboru lahko za opravljanje določenih dejavnosti pooblasti organizacijsko obliko
pravne osebe.
13. člen 
V Študentsko organizacijo Univerze v Mariboru se lahko pripoji
druga pravna oseba, ustanovljena na podlagi zakona o skupnostih študentov, v
skladu z odlokom.
14. člen 
Študentska organizacija visokošolskega zavoda, ki je član
Univerze v Mariboru in katerega sedež je v lokalni skupnosti, ki ni enaka sedežu
Univerze v Mariboru, je pravna oseba v skladu z odlokom.
II. UREDITEV
1. Študentski parlament
15. člen
Študentski parlament Študentske organizacije Univerze v
Mariboru (v nadaljevanju: Študentski parlament) je najvišji organ Študentske
organizacije Univerze v Mariboru.
16. člen
Študentski parlament tvorijo študentski poslanci, ki se volijo
na neposrednih in tajnih volitvah. Študentski parlament se voli za mandatno
obdobje dveh let. Študentski poslanci so predstavniki vseh študentov in odločajo
po svoji vesti ter niso vezani na nikakršna navodila. S poslovnikom Študentskega
parlamenta se določi nezdružljivost funkcije študentskega poslanca z drugimi
funkcijami in dejavnostmi.
17. člen
Študentski poslanci morajo imeti ob izvolitvi status študenta.
V primeru prenehanja statusa študenta opravlja študentski poslanec funkcijo do
potrditve mandata nadomestnega študentskega poslanca. V primeru prenehanja mandata
študentskega poslanca se najmanj v roku 14 in največ 28 dni od ugotovitve o
prenehanju mandata razpišejo nadomestne volitve študentskega poslanca v volilni
enoti. Prenehanje mandata ugotavlja Volilna komisija po uradni dolžnosti.
18. člen
Študentski parlament dela na rednih in izrednih sejah. Redne
in izredne seje sklicuje predsednik Študentskega parlamenta; izredno sejo mora
sklicati, če to zahteva najmanj četrtina študentskih poslancev ali predsednik Študentske
organizacije Univerze v Mariboru. Postopek sklicevanja rednih in izrednih sej Študentskega
parlamenta se uredi s poslovnikom Študentskega parlamenta.
19. člen
Študentski parlament sklepa, če je na seji navzoča večina
študentskih poslancev. Študentski parlament sprejema odločitve z večino
opredeljenih glasov navzočih študentskih poslancev, če s tem statutom ali
drugim aktom Študentskega parlamenta ni določeno drugače.
20. člen
Študentski parlament ima predsednika in podpredsednika, ki ju
izvoli izmed študentskih poslancev Študentski parlament na svoji konstitutivni
seji z večino glasov vseh poslancev na tajnem glasovanju. Postopek izvolitve in
razrešitve predsednika in podpredsednika Študentskega parlamenta se opredeli s
poslovnikom Študentskega parlamenta.
21. člen
Študentski parlament: (1) sklepa o izvolitvi in razrešitvi predsednika
in podpredsednika Študentskega parlamenta; (2) sklepa o izvolitvi in razrešitvi
predsednika Študentske organizacije Univerze v Mariboru; (3) sklepa o
imenovanju in razrešitvi članov Študentskega predsedstva Študentske
organizacije Univerze v Mariboru (v nadaljevanju: študentsko predsedstvo); (4)
sklepa o izvolitvi predstavnikov študentov v Nadzorni svet Študentske
organizacije Univerze v Mariboru (v nadaljevanju: nadzorni svet); (5) podaja
mnenje k predlogu letnega finančnega načrta Študentske organizacije Univerze v
Mariboru; (6) sprejema študentske odloke; (7) z dvotretjinsko večino sprejema
poslovnik Študentskega parlamenta; (8) z dvotretjinsko večino sprejema statut Študentske
organizacije Univerze v Mariboru skladno z določbami tega statuta; (9) poda
predhodno mnenje nadzornemu svetu k imenovanju in razrešitvi direktorja Študentske
organizacije Univerze v Mariboru (v nadaljevanju: direktor); (10) imenuje delovna
telesa Študentskega parlamenta ter določi njihove naloge in pristojnosti; (11)
obravnava delo študentskega predsedstva; (12) sprejema resolucije, s katerimi
izraža svoja stališča do problematik na različnih področjih, ki zadevajo delo
in življenje študentov in (13) opravlja druga dela in naloge, določene s tem
statutom.
22. člen
Študentski poslanec ima pravico, da: (1) skupaj z vsaj dvema
drugima študentskima poslancema ustanovi poslansko skupino; (2) zahteva od
predsednika Študentskega parlamenta, predsednika Študentske organizacije
Univerze v Mariboru in direktorja informacije, potrebne za njegovo delo v Študentskem
parlamentu; (3) skupaj z vsaj dvema drugima študentskima poslancema vloži
predlog študentskega odloka ali resolucijo; (4) postavi poslansko vprašanje.
23. člen
Volitve v Študentski parlament razpisuje predsednik Študentskega
parlamenta. Volitve v Študentski parlament morajo biti razpisane najmanj 14 in
največ 28 dni pred zadnjo sredo v mesecu oktobru leta, v katerem se volitve izvajajo.
Volitve v Študentski parlament potekajo v mesecu oktobru leta, v katerem se
volitve izvajajo.
24. člen
Volitve v Študentski parlament organizira Volilna komisija Študentskega
parlamenta, ki ima predsednika in dva člana. Volilno komisijo Študentskega
parlamenta izvoli Študentski parlament z večino vseh študentskih poslancev do konca
meseca junija leta, v katerem se volitve izvajajo. Volilna komisija Študentskega
parlamenta ima mandat dve leti. Volitve v Študentski parlament izvajajo volilni
odbori posameznih volilnih enot, ki so za svoje delovanje odgovorni Volilni
komisiji Študentskega parlamenta.
25. člen
Mandat študentskih poslancev se konča s konstitutivno sejo
novega študentskega parlamenta, ki jo skliče predsednik študentskega parlamenta
v prejšnjem mandatu najkasneje 7 dni po izvolitvi večine vseh študentskih
poslancev. Kolikor se v treh mesecih po volitvah Študentski parlament ne
konstituira, predsednik Študentskega parlamenta v prejšnjem mandatu razpiše
nove volitve.
26. člen
Volilna enota predstavlja vse študente posameznega visokošolskega
zavoda, ki je član Univerze v Mariboru. Volilna enota ima ime visokošolskega
zavoda, na katerem deluje, in zaporedno številko. Zaporedno številko z žrebom
določi Volilna komisija Študentskega parlamenta. Število študentskih poslancev
se določa glede na število študentov, vpisanih na posameznem visokošolskem
zavodu v preteklem študijskem letu tako, da se voli en študentski poslanec na
1500 volilnih upravičencev; dva študentska poslanca na od 1501 do 3000 volilnih
upravičencev in trije študentski poslanci nad 3001 volilnih upravičencev.
27. člen
Študentski parlament ima svoja delovna telesa. Delovna telesa
Študentskega parlamenta so odbori in komisije, ki jih sestavljajo študentski
poslanci. Na seje delovnih teles se vabijo člani Študentskega predsedstva in
strokovne službe.
28. člen 
Odbor je delovno telo Študentskega parlamenta, v okviru katerega
študentski poslanci uresničujejo interese in spremljajo aktualno problematiko
na študentskem področju ter nadzorujejo delo posameznih študentskih sekretarjev
in Študentskega predsedstva.
29. člen
Študentski parlament je razdeljen v naslednje odbore: (1)
Odbor za univerzitetno politiko in izobraževanje; (2) Odbor za socialna vprašanja;
(3) Odbor za mednarodno sodelovanje; (4) Odbor za interesne dejavnosti
študentov. Študentski parlament lahko za obravnavo določenih vprašanj z odlokom
ustanovi dodatne odbore.
30. člen
Seje odborov Študentskega parlamenta sklicuje in vodi predsednik
odbora, ki ga imenuje Študentski parlament izmed študentskih poslancev z večino
glasov prisotnih študentskih poslancev na predlog predsednika Študentskega parlamenta
ali 3 študentskih poslancev. Sestavo odbora določa Študentski parlament na
predlog predsednika Študentskega parlamenta po predhodnem posvetovanju s študentskimi
poslanci. Delovanje odborov se uredi s poslovnikom Študentskega parlamenta.
31. člen
Študentski parlament ima naslednje komisije: (1) Komisijo za
volitve, imenovanja in mandatna vprašanja; (2) Komisijo za zakonodajo; (3)
Komisijo za poslovnik in (4) Volilno komisijo. Študentski parlament lahko
ustanovi dodatne komisije za potrebe delovanja Študentskega parlamenta.
32. člen
Za imenovanje predsednika komisije, določanje sestave in
ostala vprašanja se smiselno uporabljajo določbe tega statuta, ki urejajo
odbore Študentskega parlamenta. Delovanje komisij se uredi s poslovnikom Študentskega
parlamenta.
33. člen
Študentska organizacija Univerze v Mariboru zagotavlja interesne
dejavnosti študentov z izvajanjem lastne dejavnosti in s financiranjem
programov posameznikom, društvom, zvezam društev, zavodom, samoupravnim
skupnostim študentov in drugim pravnim osebam nepridobitnega značaja. Interesne
dejavnosti študentov so tiste dejavnosti, za katere imajo študentje interes, in
so dejavnosti, ki niso vezane na študijski proces in jih študentje opravljajo
ob študiju na področjih študentske kulture, izobraževanja, študentskega športa,
tehnične kulture, študentske mednarodne dejavnosti, izpopolnjevanja študentov v
tujini, raziskovalne dejavnosti, študentskega socialnega in ekonomskega položaja,
informacijskega in računalniškega opismenjevanja ter uporabe informacijskih
tehnologij, študentskega založništva in medijev ter drugih dejavnosti in
pooblastil.
34. člen
Interesne dejavnosti študentov izvajajo Študentska
organizacija Univerze v Mariboru in posamezniki, društva, zveze društev,
zavodi, druge samoupravne skupnosti študentov in druge pravne osebe
nepridobitnega značaja. Pridruženi člani Študentske organizacije Univerze v Mariboru,
ki jim skladno s pravili tak status pridruženega člana pripozna Študentska organizacija
Univerze v Mariboru, so nosilci interesnih dejavnosti.
35. člen
Organizacijska enota Študentske organizacije Univerze v
Mariboru je notranja organizirana dejavnost Študentske organizacije Univerze v
Mariboru z lastno organizacijsko strukturo in predmetom dejavnosti trajnega
značaja in ji status organizacijske enote s sprejemom odloka o ustanovitvi organizacijske
enote pripozna Študentski parlament.
2. Študentsko predsedstvo in predsednik
36. člen
Predsednik Študentske organizacije Univerze v Mariboru predstavlja
Študentsko organizacijo Univerze v Mariboru, skrbi za enotnost usmeritev in
vodi ter usklajuje delo članov Študentskega predsedstva.
37. člen
Predsednika Študentske organizacije Univerze v Mariboru izvoli
Študentski parlament z večino glasov vseh študentskih poslancev. Predsednika Študentske
organizacije Univerze v Mariboru se razreši z večino glasov vseh študentskih poslancev
z izvolitvijo novega predsednika na predlog ene tretjine študentskih poslancev.
38. člen
Predsednik Študentske organizacije Univerze v Mariboru mora
imeti ob izvolitvi status študenta. V primeru prenehanja statusa študenta
opravlja predsednik Študentske organizacije Univerze v Mariboru funkcijo do
izvolitve novega. V primeru prenehanja mandata predsednik Študentskega parlamenta
najmanj v roku 7 in največ 14 dni od ugotovitve o prenehanju mandata sproži
postopke za izvolitev novega predsednika Študentske organizacije Univerze v
Mariboru. Prenehanje mandata ugotavlja Volilna komisija po uradni dolžnosti.
39. člen
Predsednik Študentskega parlamenta po posvetovanjih s študentskimi
poslanci, vendar najkasneje 7 dni po konstitutivni seji Študentskega
parlamenta, predloži Študentskemu parlamentu kandidata za predsednika Študentske
organizacije Univerze v Mariboru. Volitve predsednika Študentske organizacije
Univerze v Mariboru se opravijo na prvi redni seji Študentskega parlamenta, ki
mora biti najkasneje v roku 10 dni po izvedbi konstitutivne seje Študentskega parlamenta.
40. člen
Če kandidat ne dobi potrebne večine glasov, lahko predsednik
Študentskega parlamenta Študentske organizacije Univerze v Mariboru po ponovnih
posvetovanjih v petih dneh predloži drugega ali ponovno istega kandidata, lahko
pa ga predlaga tudi 5 študentskih poslancev. Kandidati za predsednika Študentske
organizacije Univerze v Mariboru se morajo pred začetkom glasovanj predstaviti.
Če je v drugem krogu vloženih več predlogov, se glasuje o vsakem posebej, in
sicer najprej o kandidatu predsednika Študentskega parlamenta Študentske
organizacije Univerze v Mariboru, če ta ni izvoljen, pa še o drugih kandidatih
po izžrebanem vrstnem redu.
41. člen
Če noben izmed kandidatov za predsednika Študentske organizacije
Univerze v Mariboru tudi v drugem krogu ne dobi potrebne večine, se lahko
predlagajo novi ali isti kandidati v skladu s prejšnjim členom. Postopek
volitev je enak kot v drugem krogu, le da morajo kandidati zbrati večino prisotnih
študentskih poslancev.
42. člen
Če v tretjem krogu ni izvoljen noben kandidat, predsednik Študentskega
parlamenta Študentske organizacije Univerze v Mariboru razpusti Študentski
parlament Študentske organizacije Univerze v Mariboru in razpiše nove volitve.
43. člen
Predsednik Študentske organizacije Univerze v Mariboru predlaga
v roku 14 dni po svoji izvolitvi Študentskemu parlamentu v imenovanje študentske
sekretarje. Kandidati za študentske sekretarje se morajo pred imenovanjem
predstaviti Študentskemu parlamentu. Študentski sekretarji morajo imeti ob
izvolitvi status študenta. V primeru prenehanja statusa študenta opravlja študentski
sekretar funkcijo do izvolitve naslednika.
44. člen
Študentsko predsedstvo ob predsedniku Študentske organizacije
Univerze v Mariboru praviloma sestavljajo: (1) sekretar za univerzitetno
politiko in izobraževanje; (2) sekretar za socialna vprašanja; (3) sekretar za
mednarodno sodelovanje in (4) sekretar za interesne dejavnosti študentov; ob tem
pa še največ dva študentska sekretarja, zadolžena za področje, ki ga z
imenovanjem določi Študentski parlament.
45. člen
O izvolitvi študentskih sekretarjev odloča o listi kot celoti
Študentski parlament z večino prisotnih študentskih poslancev. Študentski
sekretarji vodijo delo oddelkov. Predsednik in najmanj štirje ter največ šest študentskih
sekretarjev tvorijo Študentsko predsedstvo. Študentski parlament na predlog
predsednika izmed študentskih sekretarjev imenuje podpredsednika Študentske
organizacije Univerze v Mariboru, ki nadomešča predsednika Študentske
organizacije Univerze v Mariboru v času njegove odsotnosti.
46. člen
V kolikor predlog sestave Študentskega predsedstva Študentske
organizacije Univerze v Mariboru ne dobi zadostne večine, lahko predsednik Študentske
organizacije Univerze v Mariboru v roku petih dni predlaga nov predlog, ki je lahko
enak kot zavrnjeni predlog. V kolikor predlog sestave Študentskega predsedstva
Študentske organizacije Univerze v Mariboru ne dobi zadostne podpore tudi v
drugem poizkusu, glasuje Študentski parlament Študentske organizacije Univerze
v Mariboru o vsakem kandidatu za člana Študentskega predsedstva Študentske
organizacije Univerze v Mariboru posamično. Študentsko predsedstvo Študentske organizacije
Univerze v Mariboru je imenovano, če sta potrjeni dve tretjini predlaganih
članov Študentskega predsedstva Študentske organizacije Univerze v Mariboru. V
tem primeru mora predsednik Študentske organizacije Univerze v Mariboru v roku 14
dni predlagati kandidate za člane Študentskega predsedstva Študentske
organizacije Univerze v Mariboru, ki še niso bili imenovani.
47. člen
Kolikor Študentsko predsedstvo Študentske organizacije Univerze
v Mariboru ne dobi zadostne večine tudi v tretjem krogu ali po glasovanju za
člane Študentskega predsedstva Študentske organizacije Univerze v Mariboru, ki
še niso bili imenovani, mora Študentski parlament Študentske organizacije Univerze
v Mariboru na predlog 5 študentskih poslancev izvoliti novega predsednika Študentske
organizacije Univerze v Mariboru.
48. člen
Predsednik Študentske organizacije Univerze v Mariboru lahko
zahteva, da Študentski parlament Študentske organizacije Univerze v Mariboru
glasuje o zaupnici Študentskemu predsedstvu Študentske organizacije Univerze v
Mariboru. Zahtevo mora predložiti predsedniku Študentskega parlamenta Študentske
organizacije Univerze v Mariboru. O zaupnici se glasuje najkasneje v petnajstih
dneh od vložitve zahteve. Pred glasovanjem o zaupnici ima predsednik Študentske
organizacije Univerze v Mariboru pravico obrazložiti svojo zahtevo.
49. člen
Če večina vseh študentskih poslancev ne podpre zaupnice, lahko
najmanj pet študentskih poslancev predlaga, naj se izvoli nov predsednik Študentske
organizacije Univerze v Mariboru.
50. člen
Najmanj ena tretjina študentskih poslancev lahko vloži interpelacijo
o delu Študentskega predsedstva ali posameznega študentskega sekretarja.
Interpelacija se vloži pisno predsedniku Študentskega parlamenta Študentske
organizacije Univerze v Mariboru. V njej mora biti jasno postavljeno in
obrazloženo vprašanje, ki je njen predmet. O interpelaciji se mora glasovati v
roku štirinajstih dni od vložitve interpelacije. Predsednik Študentske
organizacije Univerze v Mariboru ali posamezni študentski sekretar, zoper delo
katerega je vložena interpelacija, ima pravico odgovoriti na interpelacijo pisno
in ustno na seji Študentskega parlamenta.
51. člen
Študentsko predsedstvo je izvršilni organ Študentske organizacije
Univerze v Mariboru in je v svojih pristojnostih odgovorno Študentskemu
parlamentu Študentske organizacije Univerze v Mariboru. Študentsko predsedstvo:
(1) določa študentsko politiko v odnosu do države, univerze in drugih subjektov,
s katerimi Študentska organizacija Univerze v Mariboru sodeluje; (2) pripravlja
in izvaja letni program dela Študentske organizacije Univerze v Mariboru iz
področja svojih pristojnosti in pristojnosti Študentskega parlamenta; (3)
obravnava vprašanja na posameznih področjih študentskega življenja in
pripravlja in izvaja resolucije; (4) uvaja, izvaja in ukinja programe v skladu
z odlokom in delovnim in finančnim načrtom; (5) predlaga Študentskemu
parlamentu v sprejem odloke; (6) imenuje ali predlaga predstavnike Študentske
organizacije Univerze v Mariboru v univerzitetne organe in druge organe v
študentskih združenjih, kjer ima Študentska organizacija Univerze v Mariboru
svoje predstavnike in (7) v sodelovanju z direktorjem pripravlja letni finančni
načrt Študentske organizacije Univerze v Mariboru.
52. člen
Funkcija predsednika Študentske organizacije Univerze v
Mariboru in študentskih sekretarjev preneha z izvolitvijo novega Študentskega
predsedstva.
53. člen
Generalni sekretar Študentske organizacije Univerze v Mariboru
(v nadaljevanju: generalni sekretar) skrbi za delovanje Študentskega parlamenta
in Študentskega predsedstva, vodi njuno administracijo in skrbi za pomoč pri
tehnični pripravi in izvedbi projektov in vsebin, ki se izvajajo v okviru Študentskega
predsedstva. Generalnega sekretarja imenuje po predhodnem mnenju Študentskega
predsedstva direktor z mandatno dobo dveh let.
3. Nadzorni svet
54. člen
Nadzorni svet Študentske organizacije Univerze v Mariboru (v
nadaljevanju: nadzorni svet) je nadzorni organ Študentske organizacije Univerze
v Mariboru, ki je odgovoren za strokovno delovanje in zakonitost poslovanja Študentske
organizacije Univerze v Mariboru in nadzira namensko porabo sredstev Študentske
organizacije Univerze v Mariboru. Nadzorni svet skupaj z drugimi organi Študentske
organizacije Univerze v Mariboru zasleduje cilje in usmerja delovanje ter,
izhajajoč iz načel, skrbi za nemoten in uspešen razvoj Študentske organizacije
Univerze v Mariboru.
55. člen
Nadzorni svet: (1) nadzira zakonitost poslovanja in namensko porabo
sredstev Študentske organizacije Univerze v Mariboru; (2) po predhodnem mnenju
Študentskega parlamenta in zbora delavcev imenuje in razrešuje direktorja; (3) na
predlog direktorja in predsednika Študentske organizacije Univerze v Mariboru
sprejema letni finančni načrt Študentske organizacije Univerze v Mariboru; (4)
sprejema pravilnike, s katerimi se ureja organiziranost in delovanje direktorja
in strokovnih služb Študentske organizacije Univerze v Mariboru (v
nadaljevanju: strokovne službe); (5) sprejema pravilnike, s katerimi ureja
poslovanje Študentske organizacije Univerze v Mariboru; (6) kot drugostopenjski
organ odloča o pravicah, obveznostih in odgovornostih delavcev, ki izhajajo iz
delovnega razmerja; (7) podaja mnenja k zaključnem računu Študentske
organizacije Univerze v Mariboru za preteklo poslovno leto; (8) podaja predloge
in mnenja drugim organom Študentske organizacije Univerze v Mariboru; (9) imenuje
predstavnike Študentske organizacije Univerze v Mariboru v organe s strani Študentske
organizacije Univerze v Mariboru ustanovljenih pravnih oseb (10) in opravlja
druga dela in naloge, določene s tem statutom.
56. člen
Nadzorni svet Študentske organizacije Univerze v Mariboru sestavljajo:
(1) štirje študentski poslanci kot predstavniki študentov; (2) dva predstavnika
delavcev in sodelavcev Študentske organizacije Univerze v Mariboru in (3)
predstavnik študentske javnosti. Mandatna doba članov nadzornega sveta je dve
leti.
57. člen
Člani nadzornega sveta odločajo po svoji vesti in niso vezani
na nikakršna navodila. Za svoje odločitve odgovarjajo z vsem svojim premoženjem
v skladu s smiselno uporabo Zakona o finančnem poslovanju podjetij o
odgovornosti članov nadzornih svetov gospodarskih družb. Za delovanje v nadzornem
svetu pripada članom denarno nadomestilo, ki se določi s pravilnikom.
58. člen
Predstavnike študentov v nadzornem svetu izvoli Študentski parlament
na predlog predsednika Študentskega parlamenta ali 5 študentskih poslancev z
večino vseh študentskih poslancev na tajnem glasovanju. Vsaj eden od štirih predstavnikov
študentov v nadzornem svetu mora izhajati iz vrst poslancev, ki ne podpirajo
predsednika Študentske organizacije Univerze v Mariboru. Za predstavnike študentov
v Nadzornem svetu Študentske organizacije Univerze v Mariboru so lahko
izvoljene osebe, ki imajo ob izvolitvi status študenta. V primeru prenehanja
statusa študenta opravlja predstavnik študentov v nadzornem svetu funkcijo do
izvolitve novega člana.
59. člen
Predstavnika delavcev in sodelavcev v nadzornem svetu izvolijo
zaposleni na zboru delavcev z večino vseh zaposlenih na tajnem glasovanju in v
skladu s pravili, kot jih določa zakon o sodelovanju delavcev pri upravljanju.
60. člen
Predstavnika študentske javnosti v nadzornem svetu izvolijo
predstavniki organizacij, ki imajo v skladu z odlokom status pridruženega člana
Študentske organizacije Univerze v Mariboru, z večino vseh predstavnikov na
tajnem glasovanju. Predstavnike organizacij, ki imajo v skladu z odlokom status
pridruženega člana Študentske organizacije Univerze v Mariboru, sklicuje
predsednik Študentskega parlamenta. Vsaka organizacija s statusom pridruženega člana
Študentske organizacije Univerze v Mariboru ima pri glasovanju en glas.
Register organizacij s statusom pridruženih članov Študentske organizacije
Univerze v Mariboru vodi nadzorni svet Študentske organizacije Univerze v
Mariboru. Predstavnik študentske javnosti v nadzornem svetu mora imeti ob
izvolitvi status študenta. V primeru prenehanja statusa študenta opravlja
predstavnik študentske javnosti v nadzornem svetu funkcijo do izvolitve novega člana.
61. člen
Delovanje nadzornega sveta ureja poslovnik, ki ga sprejme nadzorni
svet z dvotretjinsko večino vseh članov.
62. člen
Predsednik nadzornega sveta predstavlja in zastopa nadzorni
svet in skrbi za uresničevanje ciljev. Predsednika nadzornega sveta izvoli
nadzorni svet izmed predstavnikov študentov ali pridruženih članov v nadzornem
svetu. Predsednik nadzornega sveta ima namestnika, ki se izvoli iz vrst
predstavnikov delavcev in sodelavcev v nadzornem svetu. Predsednika in
namestnika predsednika nadzornega sveta izvoli nadzorni svet izmed svojih
članov z večino vseh glasov.
4. Direktor
63. člen
Direktor je poslovodni organ Študentske organizacije Univerze
v Mariboru; vodi delo strokovnih služb, zastopa Študentsko organizacijo
Univerze v Mariboru v pravnem prometu in je odgovoren za zakonitost dela Študentske
organizacije Univerze v Mariboru.
64. člen
Direktor pri uresničevanju obveznosti pri vodenju poslovanja Študentske
organizacije Univerze v Mariboru: (1) predlaga delovni program strokovnih služb
in v skladu z določili tega statuta pripravlja letni finančni načrt Študentske organizacije
Univerze v Mariboru; (2) sprejema ukrepe za izvajanje delovnega programa
strokovnih služb; (3) odloča o razporejanju delavcev in sodelavcev strokovnih
služb k posameznim delovnim nalogam; (4) izvršuje sklepe nadzornega sveta; (5)
izvršuje sklepe Študentskega parlamenta in Študentskega predsedstva, ki se
nanašajo na finančno poslovanje; (6) na podlagi periodičnih obračunov podaja
poročilo o poslovanju nadzornemu svetu; (7) nadzornemu svetu in Študentskemu
parlamentu predstavlja zaključni račun; (8) imenuje generalnega sekretarja po
predhodno pridobljenem mnenju Študentskega predsedstva in (9) sprejema
predpise.
65. člen
Direktorja imenuje in razrešuje nadzorni svet z dvotretjinsko
večino vseh članov nadzornega sveta na tajnem glasovanju. Študentski parlament
in zbor delavcev podata k imenovanju predhodno mnenje.
66. člen
Postopek imenovanja in razrešitve poslovodnega organa se
opredeli s pravilnikom, ki ga sprejme nadzorni svet Študentske organizacije
Univerze v Mariboru. Mandatna doba poslovodnega organa Študentske organizacije
Univerze v Mariboru je štiri leta.
67. člen
Za zagotavljanje delovanja Študentske organizacije Univerze v
Mariboru, določenega s tem statutom, so pod odgovornostjo poslovodnega organa
organizirane strokovne službe. Strokovne službe opravljajo finančno, pravno in
drugo poslovanje Študentske organizacije Univerze v Mariboru.
68. člen
Pri delovanju strokovnih služb lahko sodelujejo tudi študentje.
69. člen
Strokovne službe vodi direktor. Za svoje delo so strokovne službe
odgovorne direktorju. Organizacija strokovnih služb se opredeli s pravilnikom.
70. člen 
Delavci v rednem delovnem razmerju s Študentsko organizacijo
Univerze v Mariboru imajo pravico do sindikalnega organiziranja. Delavci in
sodelavci strokovnih služb tvorijo zbor delavcev, katerega delovanje se uredi s
pravilnikom.
III. AKTI
71. člen
Akti Študentske organizacije Univerze v Mariboru so: študentski
odlok, pravilnik, predpis, resolucija, letni finančni načrt in poslovniki.
72. člen
Študentski odloki urejajo: (1) pravice in dolžnosti študentskih
poslancev, predsednika Študentske organizacije Univerze v Mariboru in članov Študentskega
predsedstva; (2) organizacijo financiranja interesnih dejavnosti študentov in
pridruženo članstvo nosilcev interesnih dejavnosti študentov; (3) organizacijo
in ustanavljanje organizacijskih enot Študentske organizacije Univerze v
Mariboru (v nadaljevanju: organizacijske enote); (4) organizacijo,
ustanavljanje in zaključevanje projektov, ki jih izvaja Študentska organizacija
Univerze v Mariboru v okviru Študentskega predsedstva in organizacijskih enot;
(5) način izvajanja volitev študentskih poslancev, sestavo, način izvolitve in pristojnosti
volilne komisije in volilnih odborov ter nadzor volitev s strani neodvisnih opazovalcev
in (6) druga vprašanja, ki smiselno izhajajo iz pristojnosti Študentskega
parlamenta.
73. člen
Študentske odloke sprejema Študentski parlament z navadno večino
glasov, razen študentski odlok, s katerim se urejajo volitve Študentskega
parlamenta, za katerega je potrebna dvotretjinska večina glasov vseh študentskih
poslancev.
74. člen
Pravilnik ureja poslovanje in pristojnosti ter obveznosti posameznikov
in organov v okviru strokovnih služb v skladu z zakonodajo in s Statutom Študentske
organizacije Univerze v Mariboru. Pravilnike sprejema nadzorni svet z navadno večino
glasov.
75. člen
Predpis določa način izvrševanja določil študentskega odloka
ali pravilnika. V skladu s svojimi pristojnostmi sprejemajo predpise Študentsko
predsedstvo, direktor in sveti organizacijskih enot.
76. člen
Resolucija ocenjuje stanje in obravnava vprašanja na posameznih
družbenih področjih študentske in mlade populacije ter zavzema stališča v zvezi
z njihovim položajem na teh področjih.
77. člen
Z letnim finančnim načrtom se ureja predvideno finančno
poslovanje in razdelitev ter namembnost sredstev za posamezne dejavnosti v
koledarskem letu, za katerega je sprejet.
78. člen
S poslovniki posamezni organi Študentske organizacije Univerze
v Mariboru urejajo organizacijo, način dela organov Študentske organizacije
Univerze v Mariboru ter uresničevanje pravic in dolžnosti članov.
IV. NEZDRUŽLJIVOST FUNKCIJ
79. člen
Medsebojno niso združljive: (1) funkcija študentskega poslanca
z zaposlitvijo ali delom v strokovnih službah; (2) funkcija študentskega
sekretarja z zaposlitvijo ali delom v strokovnih službah; (3) funkcija
direktorja s članstvom v nadzornem svetu; (4) funkcija vodje strokovne službe,
zadolžene za finance in računovodstvo, s članstvom v nadzornem svetu; (5)
funkcija predsednika Študentske organizacije Univerze v Mariboru z vsemi
drugimi funkcijami in poklici na Študentski organizaciji Univerze v Mariboru,
razen z mestom študentskega poslanca.
80. člen
Nobena funkcija ali zaposlitev na Študentski organizaciji Univerze
v Mariboru ni nezdružljiva s članstvom v svetih organizacijskih enot.
V. PREHODNE IN KONČNE DOLOČBE
1. Prehodne določbe
81. člen
S sprejemom sprememb Statuta Študentske organizacije Univerze
v Mariboru prenehajo veljati druge določbe prej veljavnega statuta Študentske
organizacije Univerze v Mariboru.
82. člen
Določbe drugih aktov, ki so v nasprotju s tem statutom Študentske
organizacije Univerze v Mariboru, se morajo uskladiti v roku šestih mesecev. V
tem roku ni mogoče sprožiti preverjanja skladnosti teh aktov s statutom Študentske
organizacije Univerze v Mariboru.
83. člen
Te spremembe statuta Študentske organizacije Univerze v
Mariboru začnejo veljati na dan sprejema na Upravnem odboru Študentske
organizacije Univerze v Mariboru v skladu z dosedanjim 58. členom statuta Študentske
organizacije Univerze v Mariboru.
84. člen
Člani upravnega odbora opravljajo svojo funkcijo do konstituiranja
nadzornega sveta s smiselno uporabo določb o pristojnosti nadzornega sveta, v
mandate ostalih organov in funkcij ta statut ne posega.
85. člen
Volitve v Študentski parlament v mesecu oktobru leta 2001
razpiše predsednik Študentske organizacije Univerze v Mariboru v skladu z določili
tega statuta.
2. Končne določbe
86. člen
Spremembo tega statuta sprejme Študentski parlament Študentske
organizacije Univerze v Mariboru z dvotretjinsko večino glasov vseh študentskih
poslancev.
87. člen
Nadzorni svet presoja zakonitost in skladnost sprememb statuta
Študentske organizacije Univerze v Mariboru s pravnim redom Republike Slovenije
po uradni dolžnosti najkasneje v roku 14 dni po tem, ko spremembo sprejme Študentski
parlament. Če nadzorni svet ne ugotovi neskladnosti, stopi sprememba statuta v
veljavo petnajsti dan po izglasovanju v Študentskem parlamentu. V primeru
ugotovitve neskladnosti nadzorni svet sprejema veto na spremembo Statuta Študentske
organizacije Univerze v Mariboru.
88. člen
Študentski parlament v primeru izglasovanega veta nadzornega
sveta na spremembo statuta Študentske organizacije Univerze v Mariboru ponovno
glasuje o spremembi tega statuta. Sprejem spremembe tega statuta je po ponovnem
izglasovanju v Študentskem parlamentu dokončen.
89. člen
Sprememba statuta Študentske organizacije Univerze v Mariboru
začne veljati petnajsti dan po prvem sprejetju v Študentskem parlamentu v
primeru neizglasovanega veta nadzornega sveta ali na dan, ko spremembo drugič
sprejme Študentski parlament Študentske organizacije Univerze v Mariboru.
Maribor, dne 1. oktobra 2001.
Študentska organizacija Univerze
v Mariboru
Upravni odbor
Matevž Frangež l. r.
predsednik