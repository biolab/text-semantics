1. člen
(vsebina)
S tem pravilnikom se urejajo določene vsebine glede
ocenjevanja določenih javnih uslužbencev v javnih zavodih s področja
raziskovalne in razvojne dejavnosti za leto 2020 zaradi posledic epidemije
COVID-19.
2. člen
(ocenjevanje javnih uslužbencev)
Ne glede na določbo tretjega odstavka 4. člena Pravilnika o
napredovanju zaposlenih v javnih zavodih s področja raziskovalne in razvojne
dejavnosti (Uradni list RS, št. 86/08, 109/08, 73/11 in 46/19; v nadaljnjem
besedilu: Pravilnik o napredovanju zaposlenih v javnih zavodih s področja
raziskovalne in razvojne dejavnosti) se postopek ocenjevanja za leto 2020
izvede tudi za javne uslužbence, ki so bili v letu 2020 začasno zadržani od
dela več kot šest mesecev zaradi odrejene karantene, višje sile, ki je
posledica obveznosti varstva otrok zaradi zaprtja vrtcev in šol in drugih
objektivnih razlogov, ali nemožnosti prihoda na delo zaradi ustavitve javnega
prevoza ali zaprtja mej s sosednjimi državami, odrejenega čakanja na delo ali
okužbe z virusom SARS-CoV-2.
3. člen
(rok za ocenitev)
Ne glede na določbo drugega odstavka 4. člena Pravilnika o
napredovanju zaposlenih v javnih zavodih s področja raziskovalne in razvojne
dejavnosti se javni uslužbenci iz prejšnjega člena ocenijo v 30 dneh od
uveljavitve tega pravilnika.
4. člen
(preverjanje izpolnjevanja pogojev za napredovanje)
Ocena javnega uslužbenca, pridobljena v skladu s tem
pravilnikom, se upošteva pri preverjanju izpolnjevanja pogojev za napredovanje
v višji plačni razred tudi v letu 2021.
5. člen
(pisno obvestilo in aneks k pogodbi o zaposlitvi)
Ne glede na določbo tretjega odstavka 8. člena Pravilnika o
napredovanju zaposlenih v javnih zavodih s področja raziskovalne in razvojne
dejavnosti se javnemu uslužbencu ob izpolnitvi pogojev za napredovanje v višji
plačni razred pisno obvestilo in predlog aneksa k pogodbi o zaposlitvi izročita
najpozneje v 15 dneh po izteku roka iz 3. člena tega pravilnika.
KONČNA DOLOČBA
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-53/2021/12
Ljubljana, dne 1. aprila 2021
EVA 2021-3330-0044
Prof. dr. Simona Kustec
ministrica
za izobraževanje, znanost in šport
Soglašam!
Mag. Andrej Šircelj
minister
za finance