1. člen
Ta pravilnik določa obrazce in dokumentacijo, ki jih Zavod za
pokojninsko in invalidsko zavarovanje Slovenije (v nadaljnjem besedilu: zavod)
in Sklad obrtnikov in podjetnikov (v nadaljnjem besedilu: sklad obrtnikov)
predložita vsakemu obračunu finančnih obveznosti Republike Slovenije (v
nadaljnjem besedilu: obveznost države).
2. člen
Obveznost države do sklada obrtnikov se ugotavlja in obračuna
po podatkih o zavarovancih, ki jih vodi sklad obrtnikov.
3. člen
(1) Zavod predloži zahtevo za izplačilo obveznosti
države ministrstvu, pristojnemu za delo, družino, socialne zadeve in enake
možnosti in ministrstvu, pristojnemu za finance na obrazcih Z-OR1 in Z-OR2 iz
Priloge 1, ki je sestavni del tega pravilnika.
(2) Obrazec Z-OR1 vsebuje podatke o številu
upravičencev, ločeno glede na vrste obveznosti. Če so upravičenci posamezne
vrste obveznosti uživalci pokojnin, je njihovo število prikazano ločeno glede na
vrsto pokojnine (starostna, invalidska, družinska ali vdovska).
(3) Obrazec Z-OR2 vsebuje podatke o zneskih obveznosti,
ločeno glede na vrste obveznosti. Če so upravičenci posamezne vrste obveznosti
uživalci pokojnin, so zneski obveznosti prikazani ločeno glede na vrsto
pokojnine (starostna, invalidska, družinska ali vdovska).
(4) Ob pripravi zahteve za izplačilo obveznosti države,
pripravi zavod na elektronskem mediju tudi seznam vseh uživalcev pokojnin in
drugih prejemkov, za katere je obračunana obveznost države, z zneski
obveznosti. Podatki, na podlagi katerih je bila izračunana obveznost države, se
hranijo v arhivu zavoda ter se predložijo na vpogled ob nadzoru ali v primerih
iz 16. člena Zakona o poračunavanju finančnih obveznosti Republike Slovenije iz
pokojninskega in invalidskega zavarovanja (Uradni list RS, št. 8/16; v
nadaljnjem besedilu: zakon).
4. člen
(1) Sklad obrtnikov predloži ministrstvu, pristojnemu za
delo, družino, socialne zadeve in enake možnosti in ministrstvu, pristojnemu za
finance, zahtevo za izplačilo obveznosti države na obrazcu SO-OR1 iz Priloge 2,
ki je sestavni del tega pravilnika.
(2) Skupaj z zahtevo iz prejšnjega odstavka sklad
obrtnikov ministrstvu, pristojnemu za finance na elektronskem mediju predloži
seznam vseh uživalcev pokojnin, za katere je obračunana obveznost države na
obrazcu SO-OR2 iz Priloge 3, ki je sestavni del tega pravilnika in
podatke, na podlagi katerih je v skladu z drugim odstavkom 12. člena zakona
ugotovil, da član sklada obrtnikov še ni uveljavil pravice do starostne,
predčasne ali invalidske pokojnine po zakonu, ki ureja pokojninsko in
invalidsko zavarovanje. Po opravljenem nadzoru iz prvega in sedmega odstavka
15. člena zakona ministrstvo, pristojno za finance, uniči predložene podatke.
Kopije podatkov se hranijo v arhivu sklada obrtnikov.
5. člen
Ta pravilnik začne veljati 1. januarja 2017.
Št. 0072-15/2016
Ljubljana, dne 1. decembra 2016
EVA 2016-2611-0065
dr. Anja Kopač Mrak l.r.
Ministrica
za delo, družino, socialne zadeve
in enake možnosti

Priloga 1: Obrazec
Z-OR1 – število upravičencev, Obrazec Z-OR2 – znesek obveznosti
Priloga 2: Obrazec
SO-OR 1 – število upokojenih članov Sklada obrtnikov in podjetnikov, za katere
obstaja obveznost Republike Slovenije
Priloga 3: Obrazec
SO-OR 2 – seznam upokojencev, za katere obstaja obveznost Republike Slovenije v
obdobju od ……… do ………