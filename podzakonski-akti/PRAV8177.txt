1. člen
Ta pravilnik ureja sporočanje in vodenje evidenc o biocidnih
proizvodih. Podatki se sporočajo za vzpostavitev in vodenje evidenc biocidnih
proizvodov v prometu in uporabi v Republiki Sloveniji.
2. člen
Izrazi, uporabljeni v tem pravilniku, imajo enak pomen kot
izrazi, uporabljeni v Zakonu o biocidnih proizvodih (Uradni list RS, št. 61/06;
v nadaljnjem besedilu: zakon).
3. člen
Urad Republike Slovenije za kemikalije (v nadaljnjem
besedilu: urad) določi sporočilno številko biocidnega proizvoda po vpisu v
register biocidnih proizvodov ter sporočilno številko sporoči imetniku
dovoljenja oziroma priglasitelju za biocidne proizvode.
4. člen
(1) Imetniki dovoljenja oziroma priglasitelji za biocidne
proizvode morajo za vse biocidne proizvode, ki so vpisani v register biocidnih
proizvodov, najpozneje do 31. marca tekočega leta na obrazcu iz priloge I tega
pravilnika sporočiti uradu podatke o količini biocidnih proizvodov, danih v
promet, količini biocidnih proizvodov, ki so bili umaknjeni iz prometa, in o
zalogah biocidnih proizvodov v Republiki Sloveniji v preteklem letu. 
(2) Pravne in fizične osebe, ki poklicno uporabljajo biocidne
proizvode kot primarno sredstvo za opravljanje njihove poslovne dejavnosti,
morajo najpozneje do 31. marca tekočega leta na obrazcu iz priloge II tega
pravilnika sporočiti uradu podatke o količini nabavljenih biocidnih proizvodov,
količini zalog biocidnih proizvodov, količini uporabljenih biocidnih proizvodov
in o namenih, za katere so bili uporabljeni v Republiki Sloveniji v preteklem letu.
5. člen
Urad določi sporočilno številko za vsak biocidni proizvod,
priglašen in vpisan v register biocidnih proizvodov pred uveljavitvijo tega
pravilnika, za katerega na podlagi predpisa o kemikalijah ni bila določena in
sporočena, ter sporočilno številko sporoči imetniku dovoljenja oziroma
priglasitelju za biocidne proizvode.
6. člen
Z dnem uveljavitve tega pravilnika preneha veljati drugi
odstavek 7. člena Pravilnika o sporočanju podatkov za kemikalije (Uradni list
RS, št. 104/03).
7. člen
Ta pravilnik začne veljati trideseti dan po objavi v Uradnem
listu Republike Slovenije.
Št. 0220-14/2007-UK
Ljubljana, dne 24. julija 2007
EVA 2006-2711-0215
Andrej Bručan l.r.
Minister
za zdravje
 
Soglašam!
 
Janez Podobnik l.r.
Minister
za okolje in prostor

Priloga
I: Vloga za letno poročanje zavezancev iz prvega odstavka 4. člena pravilnika o
sporočanju in vodenju evidenc o biocidnih proizvodih
Priloga
II: Vloga za letno poročanje zavezancev iz prvega odstavka 4. člena pravilnika
o sporočanju in vodenju evidenc o biocidnih proizvodih