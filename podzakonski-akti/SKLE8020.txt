I. UVODNE DOLOČBE
1. člen
(1) S tem sklepom Republika Slovenija,
ki jo zastopa Vlada Republike Slovenije (v nadaljnjem besedilu:
ustanovitelj), ustanavlja javni zavod Krajinski park Ljubljansko barje (v
nadaljnjem besedilu: zavod). 
(2) S tem sklepom se uredijo statusnopravna razmerja med
ustanoviteljem in zavodom ter vprašanja glede organizacije in delovanja zavoda
ter podrobnejša vprašanja glede uporabe znaka, imena zavoda ter prevodov in
izpeljank.
2. člen
(1) Ime zavoda je: Javni zavod Krajinski park Ljubljansko
barje. 
(2) Skrajšano ime zavoda je: Krajinski park Ljubljansko
barje. 
(3) Sedež zavoda je v Krajinskem parku Ljubljansko barje (v
nadaljnjem besedilu: krajinski park) in je določen v statutu zavoda. 
(4) Zavod pri svojem poslovanju uporablja štampiljko, katere
oblika in uporaba je podrobneje določena s statutom zavoda. 
(5) Zavod je pravna oseba javnega prava.
3. člen
(1) Zavod lahko uporablja pri svojem poslovanju znak in ime
krajinskega parka ter njegove prevode in izpeljanke. Ime in znak krajinskega
parka sta določena z Uredbo o Krajinskem parku Ljubljansko barje (Uradni list
RS, št. 112/08; v nadaljnjem besedilu: uredba). 
(2) Ime krajinskega parka vključno z njegovo grafično obliko
in znak krajinskega parka se uporabljajo le v obliki in na način, določen v tem
sklepu in v statutu zavoda. 
(3) Zavod lahko uporablja znak krajinskega parka v barvni,
črno-beli in reliefni upodobitvi: 
-       
na žigih, štampiljkah in oznakah dokumentov zavoda; 
-       
na zastavi zavoda; 
-       
na tablah ob vhodu v zgradbe oziroma prostore zavoda; 
-       
na vabilih, čestitkah, vizitkah in drugih uradnih izkazih, ki jih
uporablja zavod; 
-       
na uniformah in delovnih oblekah uradnih oseb zavoda; 
-       
na spletnih straneh zavoda; 
-       
na obvestilnih tablah zavoda in neprometnih oznakah, ki označujejo
območje parka; 
-       
na publikacijah, plakatih ter informacijskih in pozdravnih tablah
zavoda; 
-       
ob prireditvah, ki jih organizira zavod ali pa je njihov pokrovitelj
oziroma udeleženec; 
-       
ob predstavljanju zavoda. 
(4) Zavod izda priročnik celostne grafične podobe zavoda, ki
vsebuje tudi vzorce uporabe imena in znaka krajinskega parka.
II. DEJAVNOST ZAVODA
4. člen
(1) Zavod opravlja v okviru javne službe upravljanja
krajinskega parka naslednje naloge: 
1.     
pripravlja predlog načrta upravljanja krajinskega parka; 
2.     
pripravlja programe dela krajinskega parka na podlagi načrta upravljanja
in opravlja oziroma skrbi za izvajanje posameznih nalog in ukrepov varstva
narave; 
3.     
sodeluje s parkovnimi lokalnimi skupnostmi pri uresničevanju ciljev
krajinskega parka; 
4.     
spremlja in analizira stanje naravnih vrednot, biotske raznovrstnosti in
krajinske pestrosti ter okolja v krajinskem parku; 
5.     
skrbi za izvajanje razvojnih in varstvenih usmeritev ter varstvenih
režimov; 
6.     
sodeluje s strokovno organizacijo pri pripravi naravovarstvenih smernic,
naravovarstvenega mnenja in drugih mnenj, pogojev, soglasij ter strokovnega
gradiva za dela, ki se nanašajo na krajinski park; 
7.     
izvaja ukrepe varstva narave v krajinskem parku skupaj z ukrepi
pogodbenega varstva in skrbništva v skladu s predpisi, ki urejajo ohranjanje
narave; 
8.     
skrbi za opravljanje naravovarstvenih nalog oziroma jih opravlja; 
9.     
sodeluje z upravnimi organi in organizacijami, ki izvajajo naloge
varstva, upravljanja ali rabe naravnih dobrin na pravno določenih območjih
oziroma na teh področjih opravljajo javno službo; 
10.  
sodeluje z inšpekcijskimi službami; 
11.  
sodeluje z nevladnimi organizacijami; 
12.  
sodeluje z lastniki, najemniki in drugimi uporabniki zemljišč v
krajinskem parku, jim strokovno pomaga in svetuje; 
13.  
sodeluje pri pripravi programov, načrtov in drugih razvojnih in
varstvenih dokumentov za del, ki se nanaša na krajinski park; 
14.  
usklajuje in spremlja raziskovalne in razvojne naloge v zvezi s
krajinskim parkom; 
15.  
sodeluje pri izvajanju mednarodnih projektov, ki se nanašajo na
krajinski park, oziroma jih izvaja; 
16.  
skrbi za predstavitev krajinskega parka ter ozaveščanje in izobraževanje
javnosti o krajinskem parku; 
17.  
zagotavlja dostop do informacij o krajinskem parku in vodi informacijsko
mrežo krajinskega parka; 
18.  
načrtuje, gradi in vzdržuje parkovno infrastrukturo; 
19.  
vodi obiskovalce po krajinskem parku; 
20.  
upravlja nepremičnine v krajinskem parku, ki so v lasti države in so mu
bile prenesene v upravljanje; 
21.  
izvaja druge naloge v sklopu varstva in razvoja krajinskega parka v
skladu z uredbo. 
(2) V soglasju z ustanoviteljem lahko opravlja zavod tudi
druge naloge.
5. člen
Poleg nalog iz prejšnjega člena opravlja zavod v okviru
javnih pooblastil še naslednji nalogi: 
-       
upravlja z bazami podatkov, ki se nanašajo na krajinski park; 
-       
izvaja neposredni nadzor v krajinskem parku.
6. člen
(1) Naloge zavoda iz 4. in 5.
člena tega sklepa so v skladu z Uredbo o standardni klasifikaciji dejavnosti
(Uradni list RS, št. 69/07 in 17/08) razvrščene:

58.140

Izdajanje revij in periodike


58.190

Drugo založništvo


63.1

Obdelovanje podatkov in s tem povezane
  dejavnosti; obratovanje spletnih portalov


63.99

Drugo informiranje


68.32

Upravljanje nepremičnin za plačilo ali po
  pogodbi


72.190

Raziskovalna in razvojna dejavnost na
  drugih področjih naravoslovja in tehnologije


72.200

Raziskovalna in razvojna dejavnost na
  drugih področjih družboslovja in humanistike


73.1

Oglaševanje


79.11

Dejavnost potovalnih agencij


81.300

Urejanje in vzdrževanje zelenih površin in
  okolice


82.300

Organiziranje razstav, sejmov, srečanj


84.11

Splošna dejavnost javne uprave


85.5

Drugo izobraževanje, izpopolnjevanje in
  usposabljanje


91.020

Dejavnost muzejev


91.030

Varstvo kulturne dediščine


91.040

Dejavnost botaničnih in živalskih vrtov,
  varstvo naravnih vrednot.

(2) Zavod lahko spremeni ali
razširi svojo dejavnost le s soglasjem ustanovitelja.
III. ORGANI ZAVODA
7. člen
Organi zavoda so: 
-       
svet zavoda, 
-       
strokovni svet in 
-       
direktor.
8. člen
(1) Zavod upravlja svet zavoda. 
(2) Svet zavoda sestavlja 15 članov, in sicer: 
-       
štirje predstavniki ustanovitelja, ki jih imenuje ustanovitelj, in sicer
po enega na predlog ministrstva, pristojnega za ohranjanje narave (v nadaljnjem
besedilu: pristojno ministrstvo), ministrstva, pristojnega za kulturo, ministrstva,
pristojnega za kmetijstvo, gozdarstvo in prehrano, in službe vlade, pristojne
za strukturno politiko in regionalni razvoj; 
-       
sedem predstavnikov parkovnih lokalnih skupnosti, ki jih imenujejo
občine Borovnica, Brezovica, Ig, Log Dragomer, Škofljica, Vrhnika ter Mestna
občina Ljubljana tako, da imenuje vsaka po enega; 
-       
en predstavnik delavcev zavoda, ki ga med seboj izvolijo delavci,
zaposleni v zavodu; 
-       
trije predstavniki zainteresirane javnosti, in sicer en predstavnik
lastnikov kmetijskih in gozdnih zemljišč in dva predstavnika zainteresiranih
nevladnih organizacij. 
(3) Predstavnika lastnikov kmetijskih in gozdnih zemljišč v
svetu zavoda določi Kmetijsko gozdarska zbornica izmed lastnikov kmetijskega
zemljišča ali gozda v krajinskem parku. 
(4) Predstavnika zainteresiranih nevladnih organizacij se
določita tako, da pristojno ministrstvo pozove k sodelovanju pri upravljanju
krajinskega parka zainteresirane nevladne organizacije. Organizacija, ki želi
sodelovati pri upravljanju krajinskega parka, se prijavi k sodelovanju s pisno
prijavo, v kateri utemelji svoj interes za sodelovanje pri upravljanju in
predlaga imena kandidatov za člane sveta zavoda. Pristojno ministrstvo objavi
imena organizacij, ki so se prijavile, in imena kandidatov za članstvo v svetu
zavoda. Dva člana sveta zavoda izberejo prijavljene organizacije izmed
evidentiranih kandidatov. 
(5) Mandat članov sveta zavoda je štiri leta. Po preteku
mandata je lahko član sveta ponovno imenovan ali izvoljen.
9. člen
(1) Svet zavoda vodi predsednik sveta zavoda, v primeru
njegove odsotnosti pa njegov namestnik. 
(2) Predsednika sveta zavoda imenuje ustanovitelj izmed
svojih predstavnikov, pri čemer je to praviloma predstavnik pristojnega
ministrstva. Namestnika predsednika izvolijo člani sveta zavoda izmed
predstavnikov parkovnih lokalnih skupnosti.
10. člen
(1) Svet zavoda v soglasju z ustanoviteljem sprejme statut,
sprejema splošne akte zavoda iz svoje pristojnosti, letni program dela,
poročilo o delu, določa finančni načrt in sprejema letno poročilo, imenuje
strokovni svet zavoda ter opravlja nadzor nad upravljanjem in poslovanjem
zavoda ter druge s tem sklepom, statutom zavoda in drugimi predpisi določene
naloge. 
(2) Sklepi sveta zavoda, ki se nanašajo na načrt upravljanja,
statut, akt o sistemizaciji, akt o notranji organizaciji in plačah, program
dela, finančni načrt in letno poročilo so veljavno sprejeti, če z njimi soglaša
predstavnik pristojnega ministrstva.
11. člen
(1) Strokovni svet zavoda sestavljajo direktor zavoda, dva
strokovnjaka iz vrst delavcev zavoda ter dva zunanja strokovnjaka. 
(2) Strokovnjaka iz vrst delavcev zavoda in zunanja
strokovnjaka imenuje v strokovni svet svet zavoda, pri čemer imenuje enega
zunanjega strokovnjaka na predlog Zavoda Republike Slovenije za varstvo narave.
(3) Mandat članov strokovnega sveta je štiri leta. Po preteku
mandata je lahko član strokovnega sveta ponovno imenovan.
12. člen
Strokovni svet obravnava vprašanja s področja strokovnega
dela zavoda ter daje direktorju in svetu zavoda mnenja, pobude in predloge za
reševanje teh vprašanj.
13. člen
(1) Direktor vodi in organizira delo in poslovanje zavoda,
predstavlja in zastopa zavod ter odgovarja za zakonitost in strokovnost dela
zavoda. 
(2) Direktor mora pri vodenju poslov ravnati z javnimi in drugimi
sredstvi s skrbnostjo vestnega gospodarstvenika. 
(3) Mandat direktorja je štiri leta. Po izteku mandata je
lahko direktor ponovno imenovan. 
(4) Direktorja imenuje in razrešuje ustanovitelj.
14. člen
(1) Za direktorja je lahko imenovan kandidat, ki: 
-       
ima univerzitetno izobrazbo ustrezne usmeritve; 
-       
ima najmanj pet let delovnih izkušenj na vodstvenih delih; 
-       
pozna področje dela zavoda; 
-       
je sposoben organizirati in voditi delo v kolektivu; 
-       
obvlada najmanj en svetovni jezik. 
(2) Sestavni del prijave je tudi vizija delovanja zavoda in
razvoja parka. 
(3) Dodatni pogoji se lahko določijo s statutom zavoda.
IV. SREDSTVA ZA DELO IN ODGOVORNOST ZA OBVEZNOSTI ZAVODA
15. člen
(1) Zavod pridobiva finančna sredstva za upravljanje
krajinskega parka: 
-       
iz državnega proračuna; 
-       
z vstopninami, dotacijami in donacijami; 
-       
s sredstvi, pridobljenimi z upravljanjem nepremičnin; 
-       
s prihodki od prodaje blaga in storitev, ki jih opravlja; 
-       
iz različnih mednarodnih programov pomoči; 
-       
s pridobivanjem sredstev na podlagi sofinanciranja programov in
projektov, ki so v skladu s cilji krajinskega parka, iz sredstev lokalnih,
državnih in mednarodnih skladov, ustanov oziroma drugih organizacij; 
-       
iz drugih virov. 
(2) Zavod lahko pridobiva sredstva tudi iz proračunov
lokalnih skupnosti v skladu z njihovimi programi oziroma sprejetim načrtom
upravljanja. 
(3) Del sredstev, pridobljenih na način iz druge do sedme
alinee prvega odstavka tega člena, se lahko nameni za izvajanje razvojnih
usmeritev krajinskega parka v skladu z načrtom upravljanja.
16. člen
(1) Presežek prihodkov, ki ga doseže pri opravljanju svoje
dejavnosti, zavod uporabi za izvajanje in razvoj te dejavnosti. 
(2) O načinu razpolaganja s presežkom odloča ustanovitelj na
predlog sveta zavoda.
V. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
17. člen
(1) Zavod nastopa v pravnem prometu v okviru svoje dejavnosti
samostojno ter v svojem imenu in za svoj račun. 
(2) Za svoje obveznosti odgovarja zavod z vsemi sredstvi, s
katerimi upravlja. 
(3) O načinu pokrivanja morebitnega primanjkljaja odloča
ustanovitelj na predlog sveta zavoda.
18. člen
(1) Premoženje zavoda je last ustanovitelja. 
(2) Z vsem premoženjem upravlja zavod. S premičnim
premoženjem upravlja zavod samostojno, z nepremičninami, ki so last ustanovitelja,
pa samo po predhodnem soglasju ustanovitelja.
VI. ODGOVORNOST USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
19. člen
(1) Ustanovitelj zagotavlja zavodu sredstva za opravljanje
javne službe in izvajanje javnih pooblastil na podlagi letne pogodbe, ki jo
pristojno ministrstvo sklene z zavodom. 
(2) Zavod pripravi desetletni načrt upravljanja krajinskega
parka, letno pripravlja program dela, finančni načrt, program investicij in
letno poročilo zavoda ter jih posreduje ustanovitelju. 
(3) Zavod mora pripraviti letni program dela in finančni
načrt za naslednje leto do 31. oktobra tekočega leta in ga po sprejetju na
svetu zavoda posredovati pristojnemu ministrstvu, ki ga predloži ustanovitelju
v potrditev. 
(4) Zavod mora pripraviti do konca februarja tekočega leta
poročilo o realizaciji letnega programa dela in finančnega načrta za preteklo
leto na predpisan način in s pojasnili morebitnih odmikov realizacije od
načrtovanega ter ga predložiti pristojnemu ministrstvu, ki ga posreduje
ustanovitelju v potrditev. 
(5) Ustanovitelj prevzame odgovornosti za obveznosti zavoda,
ki nastanejo iz naslova opravljanja javne službe, do višine sredstev, ki jih v
tekočem letu zagotavlja iz proračuna Republike Slovenije za delovanje zavoda. 
(6) Ustanovitelj ne odgovarja za obveznosti zavoda iz naslova
opravljanja drugih dejavnosti, ki jih zavod opravlja na trgu.
VII. PREHODNE IN KONČNE DOLOČBE
20. člen
Ministrstvo, pristojno za ohranjanje narave, zagotovi
potrebna sredstva za začetek dela in ustanovitev zavoda.
21. člen
Svet zavoda se konstituira najkasneje v štirih mesecih po
začetku veljavnosti tega sklepa.
22. člen
Svet zavoda sprejme statut zavoda najkasneje v šestih mesecih
po začetku veljavnosti tega sklepa.
23. člen
Do sprejema načrta upravljanja mora biti letni program dela
pripravljen v skladu z začasnimi upravljavskimi smernicami.
24. člen
Ta sklep začne veljati naslednji dan po objavi v Uradnem
listu Republike Slovenije.
Št. 01403-70/2009/4
Ljubljana, dne 9. julija 2009
EVA 2009-2511-0076
Vlada Republike Slovenije
mag. Mitja Gaspari l.r.
Minister