1. člen
(predmet sklepa)
Ta sklep določa podrobnejšo vsebino, način
in roke poročanja upravljavca pokojninskega sklada (v nadaljnjem besedilu:
upravljavec), ki upravlja pokojninski sklad, oblikovan kot kritni sklad (v
nadaljnjem besedilu: kritni sklad), o višini kapitala upravljavca, o višini
rezervacij za nedoseganje zajamčene vrednosti sredstev kritnega sklada (v
nadaljnjem besedilu: rezervacije) in o strukturi naložb iz naslova teh
rezervacij.
2. člen
(vsebina poročila)
(1) Poročilo obsega podatke o:
-       
višini kapitala upravljavca, ki se upošteva na obračunski dan,
-       
obračunskem dnevu za vsak pokojninski sklad, ki ga upravlja upravljavec
in je oblikovan kot kritni sklad (v nadaljnjem besedilu: obračunski dan),
-       
imenu oziroma imenih pokojninskih načrtov, ki jih izvaja posamezen
kritni sklad,
-       
vrednosti enote premoženja na obračunski dan po izvedeni konverziji
vplačanih premij in izplačanih odkupnih vrednostih, ločeno po posameznih
kritnih skladih,
-       
vsoti vrednosti sredstev zavarovancev po stanju na obračunski dan za
tiste zavarovance, pri katerih je zajamčena vrednost sredstev zavarovanca večja
od vrednosti sredstev zavarovanca, ločeno po posameznih kritnih skladih,
-       
vsoti zajamčenih vrednosti sredstev zavarovancev po stanju na obračunski
dan za tiste zavarovance, pri katerih je zajamčena vrednost sredstev
zavarovanca večja od vrednosti sredstev zavarovanca, ločeno po posameznih
kritnih skladih,
-       
skupnem številu enot premoženja, ki jih imajo zavarovanci, katerih
zajamčena vrednost sredstev po posameznem zavarovancu je po stanju na
obračunski dan večja od vrednosti sredstev teh zavarovancev (v nadaljnjem
besedilu: število enot premoženja zavarovancev, za katere je potrebno
oblikovati rezervacije), ločeno po posameznih kritnih skladih,
-       
višini rezervacij po stanju na obračunski dan in
-       
strukturi naložb, ki so namenjene kritju obveznosti za nedoseganje
zajamčene vrednosti sredstev kritnih skladov, po stanju na zadnji dan
koledarskega meseca.
(2) Če rezervacije za posamezen kritni
sklad na obračunski dan presegajo 20 % kapitala upravljavca in zato
upravljavec, v skladu s sedmim odstavkom v povezavi s šestim odstavkom 313.
člena Zakona o pokojninskem in invalidskem zavarovanju (Uradni list RS, št.
96/12 in 39/13 – v nadaljnjem besedilu: ZPIZ-2), vplača denarna sredstva na
denarni račun kritnega sklada (v nadaljnjem besedilu: denarni račun), poroča
tudi o:
-       
znesku denarnih sredstev, ki jih mora vplačati oziroma, ki jih je
vplačal na denarni račun, na podlagi zadnjega obračuna vrednosti enote
premoženja (v nadaljnjem besedilu: vplačilo na denarni račun),
-       
vrednosti enote premoženja po izračunu, ki upošteva vplačilo na denarni
račun,
-       
vrednosti sredstev zavarovancev, ki upošteva vplačilo na denarni račun
za tiste zavarovance, za katere bo, po vplačilu na denarni račun, zajamčena
vrednost sredstev zavarovanca še vedno večja od vrednosti sredstev zavarovanca,
-       
zajamčeni vrednosti sredstev zavarovancev, ki upošteva vplačilo na
denarni račun za tiste zavarovance, za katere bo, po vplačilu na denarni račun,
zajamčena vrednost sredstev zavarovanca še vedno večja od vrednosti sredstev
zavarovanca (v nadaljnjem besedilu: zajamčena vrednost sredstev po vplačilu),
-       
številu enot premoženja zavarovancev, za katere je potrebno oblikovati
rezervacije, po izračunu, ki upošteva vplačilo na denarni račun,
-       
višini rezervacij, ki jih bo oblikoval upravljavec po tem, ko bo denarna
sredstva vplačal na denarni račun oziroma, ki je denarna sredstva vplačal na
denarni račun (v nadaljnjem besedilu: višina rezervacij po vplačilu) in
-       
datumu vplačila na denarni račun oziroma predvidenem datumu vplačila, če
vplačilo na denarni račun ni bilo izvršeno v koledarskem mesecu, na katerega se
poročilo nanaša (v nadaljnjem besedilu: datum vplačila), na podlagi zadnjega
obračuna vrednosti enote premoženja.
(3) Ne glede na določbe prejšnjih dveh
odstavkov mora upravljavec, ki je bil na podlagi zadnjega obračuna, v skladu s
sedmim odstavkom 313. člena ZPIZ-2, dolžan vplačati denarna sredstva na denarni
račun kritnega sklada, poslati tudi poročilo, iz katerega so razvidni:
-       
znesek denarnih sredstev, ki so bila vplačana na denarni račun kritnega
sklada,
-       
številka kritnega sklada, na katerega je bilo izvršeno vplačilo denarnih
sredstev in
-       
datum vplačila.
3. člen
(kapital upravljavca)
(1) Za potrebe poročanja na podlagi
tega sklepa se višina kapitala upravljavca izračuna na način, kot ga za ugotavljanje
izpolnjevanja določb o obvladovanju tveganj določa Zakon o zavarovalništvu
(Uradni list RS, št. 99/10 – uradno prečiščeno besedilo, 90/12 in 102/12; v
nadaljnjem besedilu: ZZavar) v poglavju 5.2. Kapital zavarovalnice (105. do
109. člen ZZavar).
(2) Višina kapitala upravljavca se
izračuna za vsako trimesečje po stanju na zadnji dan koledarskega trimesečja,
to je na dan 31. marec, 30. junij, 30. september in
31. december.
(3) V posameznih obdobjih se upošteva
višina kapitala upravljavca, izračunana na zadnji dan trimesečja pred tem
obdobjem, ki se konča na dan, kot je naveden v nadaljevanju tega odstavka, in
sicer:
-       
v obdobju od vključno 1. aprila do vključno 31. maja se
upošteva stanje na dan 31. december,
-       
v obdobju od vključno 1. junija do vključno 31. avgusta se
upošteva stanje na dan 31. marec,
-       
v obdobju od vključno 1. septembra do vključno 30. novembra se
upošteva stanje na dan 30. junij,
-       
v obdobju od vključno 1. decembra do vključno 31. marca se
upošteva stanje na dan 30. september.
4. člen
(rezervacije za nedoseganje zajamčene
vrednosti sredstev pokojninskega sklada)
(1) Če upravljavec izračunava čisto
vrednost sredstev in vrednost enote premoženja kritnega sklada ter se v skladu
z določbami pokojninskega načrta vrednost sredstev zavarovanca izračuna glede
na vrednost enote premoženja kritnega sklada tako, kot za vzajemne pokojninske
sklade določa ZPIZ-2, upravljavec izračunava rezervacije na način, kot določa
peti odstavek 313. člena ZPIZ-2 v povezavi s četrtim odstavkom 313. člena
ZPIZ-2, le za tiste kritne sklade, v katerih zagotavlja zajamčeno donosnost na
čisto vplačilo dodatnega pokojninskega zavarovanja.
(2) Upravljavec ne oblikuje rezervacij,
ki jih določa četrti odstavek 313. člena ZPIZ-2, za:
-       
kritne sklade iz skupine kritnih skladov, namenjenih izvajanju naložbene
politike življenjskega cikla člana (324. člen ZPIZ-2), ki niso namenjeni
najstarejši starostni skupini zavarovancev oziroma za kritne sklade iz skupine
kritnih skladov, ki ne zagotavljajo zajamčene donosnosti (drugi odstavek 325.
člena ZPIZ-2 v zvezi s četrtim odstavkom 313. člena ZPIZ-2),
-       
pokojninske načrte, za katere kot izvajalec pokojninskega načrta
izračunava odkupno vrednost na podlagi sorazmernega deleža zavarovanca v donosu
kritnega sklada oziroma na podlagi pripisa dobička.
5. člen
(način poročanja)
(1) Upravljavec poroča o podatkih iz
2. člena tega sklepa v elektronski obliki na obrazcu »Kapital upravljavca in
rezervacije za nedoseganje zajamčene vrednosti sredstev pokojninskega sklada,
ki je oblikovan kot kritni sklad (KAP-REZ)«, ki je priloga tega sklepa in
njegov sestavni del.
(2) Ne glede na določilo prejšnjega
odstavka se za poročanje o strukturi naložb, namenjenih kritju obveznosti za
nedoseganje zajamčene vrednosti sredstev kritnega sklada iz tega sklepa,
uporablja navodilo Agencije za zavarovalni nadzor, ki ureja način elektronskega
poročanja zavarovalnice o naložbah kritnega premoženja in premoženja kritnega sklada
ter o naložbah, ki niso financirane iz zavarovalno-tehničnih rezervacij, pri
čemer se v rubriko »Vrsta poročila« vnese šifro »RNZVS«.
6. člen
(rok poročanja)
(1) Upravljavec poroča Agenciji za
zavarovalni nadzor o podatkih iz prvega in drugega odstavka 2. člena tega
sklepa, ki se nanašajo na pokojninske načrte iz prvega odstavka 4. člena tega
sklepa, v roku petih delovnih dni po koncu koledarskega meseca, na katerega se
podatki nanašajo.
(2) Ne glede na določbo prvega
odstavka tega člena mora upravljavec, ki je v skladu s sedmim odstavkom 313.
člena ZPIZ-2 dolžan vplačati denarna sredstva na denarni račun kritnega sklada,
poslati poročilo iz tretjega odstavka 2. člena tega sklepa v roku petih
delovnih dni od dneva, ko je vplačal denarna sredstva na denarni račun kritnega
sklada.
7. člen
(izjema)
(1) Upravljavec, ki izvaja le
pokojninske načrte iz druge alinee drugega odstavka 4. člena tega sklepa, ni
dolžan poročati v skladu z določbami tega sklepa.
(2) Upravljavec, ki na podlagi skupine
kritnih skladov izvaja naložbeno politiko življenjskega cikla člana, za kritne
sklade, ki niso namenjeni najstarejši starostni skupini zavarovancev oziroma za
tiste kritne sklade skupine kritnih skladov, ki ne zagotavljajo zajamčene
donosnosti, ni dolžan poročati v skladu z določbami tega sklepa.
8. člen
(končne določbe)
Ta sklep začne veljati petnajsti dan po
objavi v Uradnem listu Republike Slovenije.
Št. 40151-1240/2013
Ljubljana, dne 11. junija 2013
EVA 2013-1611-0062
Predsednik Strokovnega sveta
Agencije za zavarovalni nadzor
Sergej Simoniti l.r.

Obrazec KAP-REZ: Kapital
upravljavca in rezervacije za nedoseganje zajamčene vrednosti sredstev
pokojninskega sklada, ki je oblikovan kot kritni sklad