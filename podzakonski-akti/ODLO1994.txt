1. člen
(vsebina odloka)
Ta odlok ureja naloge, sestavo, poslovanje in način dela ter
odločanje medresorske komisije za odpravljanje posledic dela z azbestom (v
nadaljnjem besedilu: komisija).
2. člen
(naloge komisije)
Komisija opravlja svoje naloge v zvezi s postopki
sporazumevanja za izplačilo odškodnine in priznavanje pravice do invalidske
pokojnine pod ugodnejšimi pogoji, na podlagi zakona, ki ureja odpravljanje
posledic dela z azbestom.
3. člen
(sestava komisije)
(1) Komisija ima pet članic ali članov (v nadaljnjem
besedilu: član) ter njihovih namestnikov ali namestnic (v nadaljnjem besedilu:
namestnik).
(2) Člane komisije in njihove namestnike predlagajo:
-       
enega člana in namestnika minister, pristojen za delo;
-       
enega člana in namestnika minister, pristojen za zdravje;
-       
enega člana in namestnika minister, pristojen za gospodarstvo;
-       
enega člana in namestnika gospodarske družbe iz 2. člena Zakona o
odpravljanju posledic dela z azbestom (Uradni list RS, št. 15/07 – uradno
prečiščeno besedilo in 51/09; v nadaljnjem besedilu: zakon) ali gospodarske
družbe, ki so njihovi pravni nasledniki;
-       
enega člana in namestnika organizacije, ki zastopajo obolele zaradi
izpostavljenosti azbestu.
(3) Predsednik komisije in njegov namestnik sta člana, ki ju
predlaga minister, pristojen za delo.
(4) Člani in namestniki lahko opravljajo člansko funkcijo v
komisiji tako, da član in njegov namestnik funkcijo v komisiji opravljata
menjaje eno leto.
4. člen
(imenovanje članov)
Člane in njihove namestnike imenuje Vlada Republike Slovenije
(v nadaljnjem besedilu: vlada).
5. člen
(sedež komisije)
Sedež komisije je na ministrstvu, pristojnem za delo.
Strokovne, administrativne in tehnične naloge za komisijo opravlja ministrstvo,
pristojno za delo.
6. člen
(poslovanje komisije)
(1) Komisija ima svoj pečat. Pečat je okrogle oblike, z grbom
Republike Slovenije v sredini, okrog njega pa napis »Vlada Republike Slovenije,
Komisija za odpravljanje posledic dela z azbestom, Ljubljana«.
(2) Vsa pisanja komisije so opremljena z imenom in naslovom
komisije, številko, datumom, podpisom ter pečatom. Komisija lahko pošilja
pisanja tudi v elektronski obliki. Pri tem upošteva predpise, ki urejajo
elektronsko poslovanje in elektronski podpis.
7. člen
(naloge predsednika komisije)
(1) Komisijo predstavlja, zastopa in vodi predsednik
komisije, v njegovi odsotnosti pa njegov namestnik.
(2) Naloge predsednika so:
1.     
predstavlja in zastopa komisijo,
2.     
sklicuje in vodi seje komisije,
3.     
vodi poslovanje in organizira delo komisije,
4.     
komisiji predlaga v sprejem poročila o delu komisije,
5.     
izdaja upravne akte s področja dela komisije,
6.     
spremlja in načrtuje finančna sredstva, potrebna za izvajanje zakona in
odloča o porabi sredstev,
7.     
sodeluje z ministrstvom, pristojnim za delo in drugimi ministrstvi ter
gospodarskimi družbami in organizacijami, ki zastopajo obolele zaradi
izpostavljenosti azbestu.
8. člen
(delo komisije)
(1) Komisija odloča na sejah, ki so za javnost zaprte.
Komisija je sklepčna, če sta prisotna vsaj dva člana in predsednik ali njegov
namestnik.
(2) Predsednik skliče sejo komisije po potrebi, vendar vsaj
enkrat na tri mesece. Predsednik skliče sejo komisije, tudi če to zahtevata
najmanj dva člana komisije.
(3) Predsednik pošlje vabilo na sejo s predlaganim dnevnim
redom in gradivom članom komisije in njihovim namestnikom najpozneje sedem dni
pred datumom seje.
(4) Predlog dnevnega reda seje določi predsednik, predloge za
uvrstitev zadeve na dnevni red pa lahko podajo vsi člani komisije. Dnevni red
seje predstavi predsednik na začetku seje.
(5) Predsednik komisije opozori prisotne na sejah, da so
dolžni varovati podatke, do katerih so prišli med sejo, in da so te podatke
dolžni varovati kot tajnost, in jih opozori, da pomeni izdaja tajnosti kaznivo
dejanje.
9. člen
(sklic dopisne seje)
(1) Predsednik komisije, ko to opravičuje nujnost in
ekonomičnost postopka, skliče dopisno sejo.
(2) Dopisna seja se izvede tako, da se vsakemu članu komisije
posreduje gradivo in predlog sklepa po elektronski poti, član pa se izjasni
oziroma glasuje za ali proti predlogu na enak način. Če se član ne odzove, se
šteje da ni glasoval. O opravljeni dopisni seji se napiše zapisnik, ki se
obravnava na prvi redni seji.
10. člen
(postopek in odločanje)
(1) Postopek do izdaje odločbe vodi predsednik komisije. Član
ali namestnik člana komisije takoj obvesti predsednika, če obstajajo
okoliščine, zaradi katerih bi moral biti izločen. Če se mora izločiti
predsednik, vodi postopek njegov namestnik.
(2) Predsednik komisije pred uvrstitvijo primera na dnevni
red seje zbere dejstva in dokaze, za katere meni, da so pomembni za rešitev
primera. Komisija pridobiva dejstva in dokaze tudi od sodišč, državnih organov
in nosilcev javnih pooblastil s pravno pomočjo v skladu z zakonom.
(3) Predsednik komisije predloži komisiji pisno poročilo in
predlog odločbe. Odločitve komisije so veljavne, če so sprejete z večino glasov
vseh članov.
(4) O glasovanju in posvetovanju se sestavi zapisnik o
posvetovanju in glasovanju. Če obstaja ločeno mnenje, se to zapiše v zapisnik.
Zapisnik se zapečati in ga vlagatelj ali pa katerakoli druga oseba ne sme
pregledovati.
11. člen
(zapisnik seje)
(1) O seji komisije se vodi zapisnik, ki obsega:
1.     
zaporedno številko seje komisije,
2.     
datum in kraj poteka seje,
3.     
imena navzočih članov ali namestnikov,
4.     
imena ostalih prisotnih,
5.     
sprejeti dnevni red,
6.     
kratko vsebino razprave po točkah dnevnega reda, sprejete sklepe.
(2) Po seji komisije se zapisnik pošlje članom, ki lahko nanj
podajo pripombe.
12. člen
(poročanje o delu)
(1) Komisija enkrat letno predloži poročilo o svojem delu
vladi.
(2) Komisija o svojem delu obvešča javnost na način, ki ne
razkriva osebnih podatkov vlagateljev in drugih oseb v postopku.
13. člen
(hramba)
Gradiva, ki jih komisija obravnava in zapisnike sej, komisija
hrani v arhivu ministrstva, pristojnega za delo.
PREHODNA IN KONČNA DOLOČBA
14. člen
(rok za oblikovanje komisije)
Vlada imenuje člane in njihove namestnike v enem mesecu od
uveljavitve tega odloka.
15. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00711-20/2019
Ljubljana, dne 9. januarja 2020
EVA 2019-2611-0066
Vlada Republike Slovenije
Marjan Šarec
predsednik