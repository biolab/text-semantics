I. SPLOŠNE DOLOČBE
1. člen
(namen pravilnika)
Ta pravilnik določa pogoje, ki jih morajo izpolnjevati
imetniki dovoljenja za opravljanje dejavnosti preskrbe s človeškimi tkivi in
celicami (v nadaljnjem besedilu: tkiva in celice), namenjenimi za zdravljenje
ljudi, postopek za ugotavljanje teh pogojev in postopek za pridobitev
dovoljenja v skladu z Direktivo 2004/23/ES Evropskega parlamenta in Sveta z dne
31. marca 2004 o določitvi standardov kakovosti in varnosti, darovanja,
pridobivanja, testiranja, predelave, konzerviranja, shranjevanja in
razdeljevanja človeških tkiv in celic (UL L št. 102 z dne 7. 4. 2004, str. 48;
v nadaljnjem besedilu: Direktiva 2004/23/ES) in Direktive Komisije 2006/86/ES z
dne 24. oktobra 2006 o izvajanju Direktive 2004/23/ES Evropskega parlamenta in
Sveta o zahtevah po sledljivosti, obveščanju o hudih in neželenih reakcijah in
pojavih ter nekaterih tehničnih zahtevah za kodiranje, predelavo, konzerviranje,
shranjevanje in razdeljevanje človeških tkiv in celic (UL L št. 294 z dne 25.
10. 2006, str. 32; v nadaljnjem besedilu: Direktiva 2006/86/ES).
2. člen
(pristojnosti)
(1) Pristojni organ za izvajanje nalog, določenih v tem
pravilniku je Javna agencija Republike Slovenije za zdravila in medicinske
pripomočke (v nadaljnjem besedilu: Agencija). 
(2) Dejavnost preskrbe s tkivi in celicami lahko opravljajo
javni zdravstveni zavodi ter domače ali tuje pravne in fizične osebe, ki jih
Agencija imenuje in jim izda dovoljenje za opravljanje posameznih aktivnosti v
okviru te dejavnosti.
3. člen
(opredelitev izrazov)
Poleg izrazov, ki so opredeljeni v Zakonu o kakovosti in
varnosti človeških tkiv, namenjenih za zdravljenje (Uradni list RS, št. 61/07;
v nadaljnjem besedilu: zakon), se v tem pravilniku uporabljajo še naslednji
izrazi, ki pomenijo: 
1.     
"imetniki dovoljenja" so ustanove za tkiva in celice, donorski
centri in uporabniki tkiv in celic, ki so pridobili dovoljenje za opravljanje
dejavnosti preskrbe s tkivi in celicami, 
2.     
"preskrba s tkivi in celicami" so vse aktivnosti v zvezi z
darovanjem in pridobivanjem, testiranjem, obdelavo, konzerviranjem,
shranjevanjem, dodeljevanjem in razdeljevanjem tkiv in celic, 
3.     
"verifikacijski pregled" je pregled z namenom ugotovitve izpolnjevanja
predpisanih pogojev, ki ga pri predlagatelju za pridobitev dovoljenja opravijo
pooblaščene osebe Agencije, 
4.     
"nadzorstveni pregled" je reden ali izreden pregled
izpolnjevanja predpisanih pogojev in ga pooblaščene osebe Agencije opravijo pri
imetniku dovoljenja za opravljanje dejavnosti preskrbe s tkivi in celicami.
II. POGOJI, KI JIH MORA IZPOLNJEVATI USTANOVA ZA TKIVA IN
CELICE ZA OPRAVLJANJE DEJAVNOSTI PRESKRBE S TKIVI IN CELICAMI
A. ORGANIZIRANOST IN UPRAVLJANJE
4. člen
(sistem kakovosti)
(1) Ustanove za tkiva in celice morajo glede zagotavljanja
kakovosti izpolnjevati zahteve zakona. 
(2) Ustanove za tkiva in celice morajo zagotoviti, da so
dejavnosti, ki so predmet dovoljenja za opravljanje dejavnosti preskrbe s tkivi
in celicami, podvržene notranjim presojam. Notranje presoje morajo
nepristransko izvajati usposobljene in za to pristojne osebe, in sicer vsaj na
dve leti, da se preveri skladnost z odobrenimi protokoli, splošnimi
operativnimi postopki in zakonskimi zahtevami. Ugotovitve in korektivne ukrepe
notranje presoje je treba dokumentirati. 
(3) Vsa odstopanja je treba raziskati in dokumentirati, to pa
vključuje odločitev o možnih korektivnih in preventivnih ukrepih. Korektivne
ukrepe je treba dokumentirati, uvesti in zaključiti pravočasno in učinkovito.
Učinkovitost in izvajanje korektivnih in preventivnih ukrepov je treba sproti
preverjati. 
(4) Vzpostavljeni morajo biti postopki za pregled delovanja
sistema upravljanja kakovosti in zagotovljeno nepretrgano in sistematično
izboljšanje.
5. člen
(obvladovanje tveganja)
(1) Tveganja pri uporabi biološkega materiala in ravnanja z
njim je treba identificirati in zmanjšati na najmanjšo mero tako, da se ohrani
ustrezna kakovost in varnost tkiv in celic za uporabo. Tveganja vključujejo
tista tveganja, ki so povezana s postopki, okoljem in zdravstvenim stanjem
osebja. 
(2) Preprečiti je treba navzkrižne kontaminacije med
darovalci.
6. člen
(dostop do zdravnika)
Imetnik dovoljenja za opravljanje dejavnosti preskrbe s
človeškimi tkivi in celicami, namenjenimi za zdravljenje ljudi, mora imenovati
zdravnika, ki bo dosegljiv za svetovanje pri zdravstvenih dejavnostih in jih bo
tudi nadziral.
7. člen
(dodeljevanje)
(1) Dodeljevanje tkiv in celic opravlja ustanova za tkiva in
celice, ki ima dovoljenje Agencije za opravljanje te dejavnosti. 
(2) Za opravljanje dejavnosti iz prejšnjega odstavka mora
ustanove za tkiva in celice izpolnjevati pogoje iz 21. člena zakona, ki se
nanašajo na sistem kakovosti, pogoje iz poglavij A, B in D tega pravilnika ter
pogoje iz pravilnika, ki ureja sledljivost človeških tkiv in celic ter izdelkov
in materialov, ki prihajajo v stik s tkivi in celicami. 
(3) Pooblaščena oseba Agencije za nadzor nad preskrbo s
človeškimi tkivi in celicami lahko kadarkoli preveri izpolnjevanje zahtev glede
izpolnjevanja pogojev iz prejšnjega odstavka. 
(4) Koordinacijo dodeljevanja tkiv in celic za alogensko
uporabo, za katere obstajajo čakalni seznami za presaditve, opravlja
Slovenija-transplant. Pravila za dodeljevanje oblikujejo i Razširjeni strokovni
kolegiji za posamezno področje.
B. OSEBJE
8. člen
(splošni pogoji)
(1) Imetnik dovoljenja za opravljanje dejavnosti preskrbe s
tkivi in celicami mora za opravljanje te dejavnosti zagotoviti zadostno število
osebja, usposobljenega za izvajanje nalog, ki jih opravlja na podlagi
dovoljenja Agencije. 
(2) Dolžnosti osebja so določene v opisih del in nalog z
opredeljenimi pristojnostmi in odgovornostmi. Zasedba delovnih mest in razmerja
med osebjem so razvidna iz organigrama, ki opredeljuje razmerje med
odgovornostjo in obveščanjem. 
(3) Osebje, ki neposredno sodeluje pri pridobivanju,
testiranju, shranjevanju, dodeljevanju in razdeljevanju tkiv in celic, je za
opravljanje navedenih nalog ustrezno usposobljeno. Osebju mora biti omogočeno
redno dodatno usposabljanje. V skladu s programom usposabljanja vsak posameznik
pridobi pisno dokazilo, da: 
-       
je usposobljen za izvajanje dodeljenih nalog; 
-       
ustrezno pozna in pojmuje znanstveno tehnične postopke in načela, ki
ustrezajo dodeljenim nalogam; 
-       
razume okvir organizacije, sistem kakovosti in predpise o zdravju in
varnosti pri delu; 
-       
je ustrezno obveščen o širšem etičnem, pravnem in zakonskem ozadju
svojega dela. 
(4) Usposobljenost osebja je treba ovrednotiti v rednih
časovnih intervalih, določenih v sistemu kakovosti.
9. člen
(odgovorna oseba)
(1) Ustanova za tkiva in celice mora v skladu s 23. členom
zakona imenovati odgovorno osebo. 
(2) Odgovorna oseba iz prejšnjega odstavka mora biti nenehno
dosegljiva. Zagotovljeno mora biti nadomeščanje odgovorne osebe. 
(3) Ustanova za tkiva in celice mora podatke o odgovorni osebi
(ime in priimek, izobrazbo in podatke za navezavo stikov), kot tudi vsako
začasno ali stalno spremembo odgovorne osebe, z ustreznimi podatki (ime in
priimek ter datum nastopa dela), nemudoma sporočiti Agenciji.
C. OPREMA IN MATERIALI
10. člen
(kvalifikacije in vzdrževanje opreme)
(1) Oprema je zasnovana in vzdrževana tako, da je tveganje za
dajalce in prejemnike tkiv in celic ter osebje, ki dela z njimi, čim manjše. 
(2) Vsa kritična oprema in tehnične naprave so identificirane
in validirane, redno pregledane in preventivno vzdrževane v skladu z navodili
proizvajalca. 
(3) Oprema in material, ki vplivata na kritične parametre
predelave in shranjevanja (kot so npr. temperatura, tlak, število delcev, ravni
kontaminacije z mikroorganizmi), sta identificirana in ju je treba po potrebi
ustrezno spremljati ter izvajati opozorilne in popravne ukrepe, da se odkrijejo
nepravilnosti in napake ter da se zagotovi, da kritični parametri ostanejo
znotraj sprejemljivih meja. 
(4) Opremo s kritično merilno funkcijo je treba umeriti
(kalibrirati) glede na dogovorjen standard. 
(5) Novo in popravljeno opremo je treba testirati
(kvalificirati) in jo pred uporabo validirati ter rezultate testiranja
dokumentirati. 
(6) Vzdrževanje, servisiranje, čiščenje, dezinfekcijo in
sanitacijo vse kritične opreme je treba izvajati redno, v skladu s postopki in
navodili, ter vse dogodke ustrezno beležiti v mapi opreme. 
(7) Na voljo morajo biti postopki za delovanje vseh kosov
kritične opreme s podrobnimi navodili za ravnanje v primeru nepravilnosti ali
napake.
11. člen
(materiali in reagenti)
(1) Podrobno morajo biti opisane specifikacije za ves
kritični material in reagente, uporabljene pri dejavnostih, ki so predmet
dovoljenja za opravljanje dejavnosti preskrbe s tkivi in celicami. Opredeljene
morajo biti specifikacije za aditive in embalažni material. 
(2) Kritični reagenti in material morajo izpolnjevati
postavljene in dokumentirane zahteve in specifikacije, določene v Zakonu o
medicinskih pripomočkih (Uradni list RS, št. 101/99, 70/00, 7/02, 13/02 –
ZKrmi, 67/02, 47/04 – ZdZPZ in 31/06 – ZZdr-1) in na njegovi podlagi izdanima
Pravilnik o medicinskih pripomočkih (Uradni list RS, št. 71/03, 51/04 in 98/06)
in Pravilniku o in vitro diagnostičnih medicinskih pripomočkih (Uradni list RS,
št. 47/02, 75/03 in 51/04).
12. člen
(zaščitna obleka)
V ustanovi za tkiva in celice morajo biti zagotovljeni
ustrezna oprema za osebno zaščito in higieno ter pisna navodila glede higiene
in opreme, vključno z oblačili.
D. PROSTORI
13. člen
(splošni pogoji)
(1) Prostori so načrtovani, zgrajeni, prilagojeni in
vzdrževani tako, da ustrezajo dejavnostim, ki se v njih izvajajo in so predmet
dovoljenja za opravljanje dejavnosti preskrbe s tkivi in celicami. 
(2) Zagotoviti je treba skladiščne prostore, v katerih so pred
sprostitvijo tkiva in celice jasno ločeni od tistih, ki so bili sprejeti in od
tistih, ki so bili zavrnjeni, da se prepreči zamenjava in navzkrižna
kontaminacija med njimi. Za ločevanje določenih tkiv in celic v skladu s
posebnimi merili je treba v skladiščnih prostorih za tkiva in celice, ki so v
karanteni ali pripravljena za sprostitev, določiti fizično ločena območja ali
naprave za shranjevanje ali zaščiteno ločevanje znotraj naprave.
14. člen
(pogoji okolja)
(1) Obdelava tkiv in celic, ki so izpostavljene okolju, brez
poznejšega postopka inaktivacije mikroorganizmov, se odvija v okolju kakovosti
zraka in čistosti s številom delcev in številom mikroorganizmov, ki ustrezata
številu iz razreda A in zunanjem okolju s številom delcev in mikroorganizmov, ki
ustrezata vsaj razredu D, ki sta opredeljena v Prilogi 1 Evropskih smernic
dobre proizvodne prakse (v nadaljnjem besedilu: DPP) in Direktive Komisije
2003/94/ES z dne 8. oktobra 2003 o določitvi načel in smernic dobre proizvodne
prakse v zvezi z zdravili za uporabo v humani medicini in zdravili za uporabo v
humani medicini v preskušanju (UL L št. 262 z dne 14. 10. 2003, str. 22; v
nadaljnjem besedilu: Direktiva 2003/94/ES), s ciljem zmanjšanja tveganje
kontaminacije. 
(2) V izjemnih primerih se lahko dovoli obdelava tkiv in
celic tudi v okolju, ki je določeno manj strogo kot je določeno v prejšnjem
odstavku, kadar: 
-       
se uporablja inaktivacija mikroorganizmov ali validiran postopek
sterilizacije; 
-       
se izkaže, da izpostavljenost okolju iz razreda A škodljivo vpliva na
zahtevane lastnosti tkiva ali celic; 
-       
se izkaže, da način uporabe tkiva ali celice pri prejemniku vključuje
precej nižje tveganje prenosa bakterijske ali glivične okužbe kot pri presaditvi
tkiva ali celice; 
-       
je tehnično nemogoče izvajati zahtevani postopek v okolju razreda A
(npr. zaradi zahtev po posebni opremi v obdelovalnem območju, ki ni popolnoma v
skladu z razredom A). 
(3) Kadar dejavnosti, ki so predmet dovoljenja za opravljanje
dejavnosti preskrbe s človeškimi tkivi in celicami, namenjenimi za zdravljenje
ljudi, vključujejo shranjevanje tkiv in celic, je treba opredeliti pogoje
shranjevanja, potrebne za ohranjanje zahtevanih lastnosti tkiva in celic,
vključno z ustreznimi parametri, kot so temperatura, vlažnost ali kakovost
zraka. 
(4) Kritične parametre (npr. temperaturo, vlažnost, kakovost
zraka) je treba nadzorovati, spremljati in beležiti, da se potrdi skladnost z
zahtevanimi pogoji shranjevanja. 
(5) Pogoje okolja je treba v vsakem primeru določiti in redno
spremljati. Ustanova za tkiva in celice zagotavlja pisna dokazila, da okolje
dosega zahtevano kakovost in varnost, upoštevaje vsaj namen uporabe, način
uporabe in imunsko stanje prejemnika.
E. DOKUMENTACIJA IN EVIDENCE
15. člen
(splošni pogoji)
(1) Imetnik dovoljenja za opravljanje dejavnosti preskrbe s
tkivi in celicami, mora vzpostaviti sistem, ki ima jasno opredeljeno in
učinkovito dokumentacijo, pravilne evidence in registre ter standardne
operativne postopke (v nadaljnjem besedilu: SOP). Sistem mora zagotavljati, da
je opravljeno delo standardizirano in da je mogoče slediti vsem stopnjam, tj.
kodiranju, primernosti darovalcev, pridobivanju, predelavi, konzerviranju,
shranjevanju, prevozu, razdeljevanju ali odstranitvi, vključno z vidiki
nadzorovanja in zagotavljanja kakovosti. 
(2) Vzpostavljen mora biti dokumentiran sistem, ki zagotavlja
identifikacijo vsake enote tkiva ali celic na vseh stopnjah dejavnosti, za
katero ima imetnik dovoljenje. Za vsako kritično dejavnost morajo biti
material, oprema in osebje identificirani in dokumentirani. 
(3) Sistem za zagotavljanje sledljivosti tkiv in celic od
darovalca do prejemnika mora ustrezati zahtevam pravilnika, ki ureja
sledljivost človeških tkiv in celic ter izdelkov in materialov, ki prihajajo v
stik s tkivi in celicami. 
(4) Vse spremembe v dokumentih mora pregledati, datirati,
odobriti, dokumentirati in takoj izvršiti pristojno osebje. 
(5) Imetnik dovoljenja za opravljanje dejavnosti preskrbe s
tkivi in celicami ima s strani Agencije odobrene vse postopke priprave tkiv in
celic, ki se nanašajo na izbor darovalcev, postopke naročil, protokole za vsako
stopnjo postopka, merila za opravljanje kakovosti ter končna merila za količino
in kakovost tkiv in celic. 
(6) Obstajati morajo pisni postopki v primerih odstopov od
predpisanih pogojev shranjevanja ter pravila in postopki za nadzorovan dostop
do skladiščnih prostorov, za čiščenje in vzdrževanje, odstranjevanje odpadkov
in za reorganizacijo storitev v nujnih primerih. 
(7) Pripravljeni morajo biti sporazumi in postopki, ki v
primeru prenehanja dejavnosti preskrbe s tkivi in celicami iz kakršnegakoli
razloga, zagotavljajo podatke o sledljivosti in informacije v zvezi s
kakovostjo in varnostjo tkiv in celic ter zagotavljajo, da bodo tkiva in celice
premeščene v ustrezno ustanovo za tkiva in celice, ki izpolnjuje pogoje iz tega
pravilnika. 
(8) Za nadzor dokumentov mora biti vzpostavljen postopek, s
pomočjo katerega se vodi evidenca pregledov in sprememb dokumentov in ki
zagotavlja uporabo samo veljavnih različic dokumentov. 
(9) Razvidno mora biti, da so zapisi in evidence zanesljive
in da zajemajo resnične rezultate. 
(10) Zapisi in evidence morajo biti berljive in neizbrisne
ter so ročno zapisane ali prenesene v drug validiran sistem, npr. v računalnik
ali mikrofilm. 
(11) Dostop do registrov in podatkov je dovoljen osebam, ki
jih je za to pooblastila pristojna oseba in pooblaščenim osebam Agencije za
opravljanje nadzorstvenih pregledov. 
(12) Evidence, vključno z neobdelanimi podatki, ki so
kritične za kakovost in varnost tkiv in celic, je treba hraniti tako, da se
zagotovi dostop do teh podatkov še vsaj 10 let po datumu poteka veljavnosti,
klinične uporabe ali odstranitve. Se datum poteka nanaša na vse tri kategorije
(veljavnost/klinična uporaba/odtsranitev) ali gre za tri ločene zadeve –
''datum poteke veljavnosti'' (česa?), ''klinična uporaba'' in ''odstranitev''? 
(13) Podatki, ki so potrebni za popolno sledljivost, se
morajo hraniti najmanj 30 let.
III. POSTOPEK ZA IZDAJO DOVOLJENJA
16. člen
(predlagatelj postopka)
(1) Predlagatelj postopka za izdajo dovoljenja za opravljanje
dejavnosti preskrbe s tkivi in celicami je lahko javni zdravstveni zavod. 
(2) Predlagatelj postopka za izdajo dovoljenja za opravljanje
dejavnosti iz drugega odstavka 6. člena zakona je lahko tudi domača ali tuja
pravna ali fizična oseba.
17. člen
(začetek postopka)
Postopek za izdajo dovoljenja za opravljanje dejavnosti
preskrbe s tkivi in celicami se začne z vlogo, ki jo predlagatelj predloži
Agenciji v dveh izvodih, od katerih en izvod predstavlja verzija v papirju in
drugi izvod tej verziji identična elektronska oblika vloge (shranjena na
elektronskem mediju ali poslana po elektronski pošti).
18. člen
(vloga za izdajo dovoljenja)
(1) Vloga za izdajo dovoljenja za opravljanje dejavnosti
preskrbe s tkivi in celicami mora vsebovati naslednje: 
1.     
Spremni dopis, v katerem se navede: 
- 
polno in skrajšano ime ter sedež predlagatelja, z navedbo vseh lokacij
opravljanja dejavnosti preskrbe s tkivi in celicami; 
- 
navedba aktivnosti predlagatelja, ki so predmet postopka za izdajo
dovoljenja za opravljanje dejavnosti preskrbe s tkivi in celicami; 
- 
ime in priimek odgovorne osebe in podpis odgovorne osebe; 
2.     
Dokumentacijo: 
- 
izjavo predlagatelja glede nenehne dosegljivosti odgovorne osebe z
navedbo kontaktnih podatkov za odgovorno osebo; 
- 
izjavo predlagatelja o imenovanju odgovorne osebe; 
- 
dokazila o strokovni izobrazbi odgovorne osebe; 
- 
dokazila o praktičnih izkušnjah odgovorne osebe; 
- 
organigram zaposlenih, vključno z opisom nalog ključnih oseb, številom
zaposlenih in njihovo izobrazbo ter konkretno zasedbo delovnih mest; 
- 
dokumentacijo o prostorih: opis prostorov z namembnostjo ter skico
tlorisa v merilu, ki mora biti navedeno; 
- 
dokumentacijo o opremi: seznam opreme, potrebne za opravljanje
dejavnosti preskrbe s tkivi in celicami, z navedbo, ali gre za opremo, ki je
podvržena rednim kvalifikacijam; 
- 
opis sistema kakovosti, ki vključuje poslovnik kakovosti; 
- 
seznam standardnih operativnih postopkov in ustreznih evidenc; 
- 
seznam tretjih oseb, s katerimi so sklenjeni pisni sporazumi in navedba
aktivnosti, ki jih tretje osebe izvajajo, ter opredeljena odgovornost teh
izvajalcev; 
- 
potrdilo o plačani upravni taksi za izdajo dovoljenja. 
(2) Kot dokazilo o praktičnih izkušnjah iz četrte alinee 2.
točke prejšnjega odstavka se upošteva pisno potrdilo delodajalca o trajanju in
vsebini delovnih izkušenj.
19. člen
(ugotavljanje izpolnjevanja pogojev)
(1) Agencija preveri popolnost vloge. Če je vloga nepopolna,
Agencija predlagatelja pisno pozove na ustrezno dopolnitev. 
(2) Po ugotovitvi, da je vloga popolna, Agencija s sklepom
imenuje komisijo, ki pri predlagatelju opravi verifikacijski pregled in hkrati
določi rok, do katerega bo pregled opravljen. 
(3) V komisijo iz prejšnjega odstavka se imenujejo
pooblaščene osebe Agencije, ki so pristojne za ugotavljanje izpolnjevanja
pogojev za opravljanje dejavnosti preskrbe s tkivi in celicami. Člani komisije
so lahko tudi zunanji strokovnjaki (eksperti). O poteku verifikacijskega
pregleda komisija vodi zapisnik. 
(4) Komisija ob upoštevanju ugotovitev opravljenega
verifikacijskega pregleda v petnajstih dneh od dneva pregleda oblikuje pisno
mnenje o izpolnjevanju pogojev. 
(5) Na podlagi pisnega mnenja Komisije, katerega sestavni del
je zapisnik o verifikacijskem pregledu, Agencija v roku dveh mesecev od popolne
vloge izda odločbo, s katero odobri ali zavrne izdajo dovoljenja in jo vroči
predlagatelju.
IV. POSTOPEK ZA SPREMEMBO ALI ODVZEM DOVOLJENJA
20. člen
(priglasitev sprememb)
(1) Vsako spremembo, ki se nanaša na izpolnjevanje
predpisanih pogojev, mora imetnik dovoljenja za opravljanje dejavnosti preskrbe
s tkivi in celicami takoj, najpozneje pa v 15 dneh od nastanka spremembe, s
pisno vlogo priglasiti Agenciji in predložiti dokumente iz 18. člena tega
pravilnika, ki se nanašajo na priglašeno spremembo. 
(2) Vloga iz prejšnjega odstavka mora vsebovati najmanj
naslednje podatke: 
-       
polno in skrajšano ime ter sedež predlagatelja spremembe, z navedbo vseh
lokacij opravljanja dejavnosti preskrbe s tkivi in celicami; 
-       
opis spremembe, vključno s predložitvijo ustrezne dokumentacije o vseh
zadevah, na katere se sprememba nanaša. 
(3) Agencija preveri popolnost vloge. Če je vloga nepopolna,
predlagatelja pisno pozove na dopolnitev vloge in mu določi rok, v katerem jo
mora dopolniti. 
(4) Po ugotovitvi, da je vloga popolna, pooblaščene osebe
Agencije ocenijo vpliv spremembe na izpolnjevanje pogojev za opravljanje
dejavnosti preskrbe s tkivi in celicami in presodijo, ali je potrebno ponovno
preverjanje izpolnjevanja pogojev za opravljanje dejavnosti preskrbe s tkivi in
celicami z ogledom. Če je ogled potreben, se izvede po postopku iz prejšnjega
člena. 
(5) Agencija v roku enega meseca, če gre za poseben
ugotovitveni postopek z ogledom pa v dveh mesecih od popolne vloge izda
odločbo, s katero odobri ali zavrne spremembo in jo vroči stranki.
21. člen
(odvzem dovoljenja)
Agencija lahko začasno ali trajno odvzame dovoljenje za
opravljanje dejavnosti preskrbe s tkivi in celicami, če pri nadzorstvenem
pregledu oziroma po izvedenih kontrolnih ukrepih ugotovi, da imetnik dovoljenja
ne izpolnjuje več pogojev za opravljanje dejavnosti preskrbe s tkivi in
celicami.
V. PREHODNA IN KONČNA DOLOČBA
22. člen
(uskladitev dejavnosti preskrbe s tkivi in celicami s tem
pravilnikom)
Ustanove za tkiva in celice, ki so pred uveljavitvijo tega
pravilnika opravljale dejavnost preskrbe s tkivi in celicami, morajo najpozneje
v treh mesecih po uveljavitvi tega pravilnika oddati vlogo za pridobitev
dovoljenja za opravljanje dejavnosti preskrbe s tkivi in celicami v skladu s
tem pravilnikom ali prenehati z izvajanjem te dejavnosti.
23. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-59/2008
Ljubljana, dne 1. julija 2008
EVA 2007-2711-0104
Zofija Mazej Kukovič l.r. 
Ministrica 
za zdravje