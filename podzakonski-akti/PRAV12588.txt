1. člen
(vsebina)
Ta pravilnik določa podrobnejše pogoje za priznanje skupin
proizvajalcev kmetijskih pridelkov in živil za izvajanje shem kakovosti, razen
za vino in ekološko pridelavo (v nadaljnjem besedilu: skupine proizvajalcev za
izvajanje shem kakovosti), ter njihov vpis v evidenco.
2. člen
(pogoji za priznanje)
(1) Skupina proizvajalcev za izvajanje shem kakovosti se
prizna, če:
a)    
vključuje najmanj tri člane, ki so pridelovalci oziroma predelovalci
istega kmetijskega pridelka ali živila iz shem kakovosti;
b)    
ima skupina oziroma člani veljaven certifikat za isti kmetijski pridelek
ali živilo, razen za neobvezne navedbe kakovosti;
c)    
iz pravil o delovanju skupine proizvajalcev izhaja, da se člani skupine
proizvajalcev združujejo za načrtovanje in usklajevanje proizvodnje s
povpraševanjem, povečevanje konkurenčnosti, pospeševanje koncentracije ponudbe
oziroma organiziranosti verige preskrbe s hrano, skupnega trženja ter skupne
promocije kmetijskega pridelka oziroma živila, za katero se skupina
proizvajalcev za izvajanje shem kakovosti združuje;
č)    se
zaveže, da bo ministrstvu letno poročala v skladu s tem pravilnikom.
(2) Kot skupina proizvajalcev se lahko prizna tudi del
pravne osebe, če izpolnjuje pogoje iz prejšnjega odstavka.
(3) Ne glede na določbo točke a) prvega odstavka tega
člena se lahko za skupino proizvajalcev za izvajanje shem kakovosti prizna tudi
skupina, ki združuje samo enega ali dva člana, če sta edina proizvajalca
določenega kmetijskega pridelka oziroma živila iz sheme kakovosti.
(4) Skupina proizvajalcev za izvajanje shem kakovosti se
lahko prizna za več različnih kmetijskih pridelkov oziroma živil iz shem
kakovosti, če so izpolnjeni pogoji iz prvega odstavka tega člena za vsak posamezni
kmetijski pridelek oziroma živilo.
(5) Pravna ali fizična oseba je za isti kmetijski
pridelek oziroma živilo iz shem kakovosti lahko vključena samo v eno skupino
proizvajalcev za izvajanje shem kakovosti.
3. člen
(vloga za priznanje skupine proizvajalcev)
(1) Vloga za priznanje skupin proizvajalcev se vloži pri
ministrstvu, pristojnemu za kmetijstvo (v nadaljnjem besedilu: ministrstvo).
Vzorec vloge je objavljen na spletni strani ministrstva.
(2) Vloga mora vsebovati:
a)    
podatke o vlagatelju (ime, naslov in pravna oblika skupine
proizvajalcev, kontaktna oseba);
b)    
ime kmetijskega pridelka oziroma živila ter navedbo sheme kakovosti, za
katero skupina proizvajalcev združuje svoje člane;
c)    
vrste dejavnosti (pridelava oziroma predelava oziroma trženje);
č)    podatke o članih (za pravne
osebe ime, naslov, pravna oblika, davčna številka oziroma KMG-MID, za fizične
osebe osebno ime, naslov, davčna številka oziroma KMG-MID); obseg proizvodnje
kmetijskih pridelkov oziroma živil iz shem kakovosti članov skupine
proizvajalcev, ki vključuje skupne količine prodanih proizvodov ter skupno
povprečno prodajno ceno kmetijskega pridelka oziroma živila (euro/enoto) za
predhodno leto;
d)    
pravila o delovanju skupine proizvajalcev (statut ali akt o ustanovitvi
ali drugi dokumenti, ki urejajo delovanje skupine proizvajalcev), ki morajo
vsebovati tudi:
- 
pravila in postopke za pridobitev članstva, vključno z obdobjem trajanja
članstva, ki ne more biti krajše od enega koledarskega leta,
- 
pravila glede financiranja skupine proizvajalcev,
- 
pravila glasovanja,
- 
sankcije za kršitve, zlasti za neizpolnitev finančnih obveznosti,
- 
pravila in postopke za prenehanje članstva in posledice prenehanja;
- 
način izvajanja aktivnosti iz točke c) prvega odstavka 2. člena
tega pravilnika;
e)    
izjavo, s katero se skupina proizvajalcev zaveže, da bo ministrstvu
letno poročala v skladu s tem pravilnikom.
4. člen
(evidenca)
Priznane skupine proizvajalcev za izvajanje shem kakovosti in
njene člane ministrstvo vpiše v evidenco organizacij proizvajalcev, združenj
organizacij proizvajalcev, skupin proizvajalcev za skupno trženje in skupin
proizvajalcev za izvajanje shem kakovosti, ki se vodi v skladu z zakonom, ki
ureja kmetijstvo.
5. člen
(spremljanje delovanja)
(1) Priznana skupina proizvajalcev za izvajanje shem
kakovosti ministrstvu vsako leto najpozneje do 20. marca posreduje
poročilo o delovanju za preteklo koledarsko leto (v nadaljnjem besedilu: letno
poročilo).
(2) Letno poročilo mora vsebovati:
a)    
podatke iz točke č) drugega odstavka 3. člena tega pravilnika o
članih, ki so vstopili ali izstopili iz priznane skupine proizvajalcev za
izvajanje shem kakovosti;
b)    
obseg proizvodnje kmetijskega pridelka oziroma živila iz shem kakovosti,
za katero je skupina priznana, ki vključuje skupne prodajne količine ter skupno
povprečno prodajno ceno (euro/enoto);
c)    
navedbo in opis aktivnosti, ki jih je skupina proizvajalcev za izvajanje
shem kakovosti izvedla na podlagi pravil o delovanju skupine proizvajalcev ali
za dosego cilja združevanja.
6. člen
(prenehanje priznanja)
Priznanje skupini proizvajalcev za izvajanje shem kakovosti
preneha:
a)    
če za to zaprosi sama ali
b)    
z odvzemom priznanja, če skupina proizvajalcev za izvajanje shem
kakovosti ne izpolnjuje več pogojev za priznanje, pri čemer se v zvezi z
obveznostjo letnega poročanja šteje, da priznana skupina proizvajalcev za
izvajanje shem kakovosti ne izpolnjuje več tega pogoja, če dve zaporedni leti
ne pošlje letnega poročila iz prejšnjega člena.
KONČNA DOLOČBA
7. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-417/2015
Ljubljana, dne 10. marca 2022
EVA 2015-2330-0143
Dr. Jože Podgoršek
minister 
za kmetijstvo, gozdarstvo in prehrano