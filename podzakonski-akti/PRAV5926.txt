SPLOŠNE DOLOČBE
1. člen
S tem pravilnikom se določa namen, oblika,
vsebina in uporabniki evropske kartice zdravstvenega zavarovanja (v
nadaljevanju: EU-KZZ) in certifikata ter način njune izdaje.
2. člen
EU-KZZ funkcionalno nadomešča obrazec E-111
(Potrdilo o pravici do storitev med začasnim bivanjem v državi članici).
3. člen
Certifikat je obrazec v papirni obliki, ki
v primerih, navedenih v 10. členu tega pravilnika, nadomešča EU-KZZ.
4. člen
EU-KZZ in certifikat sta javni listini, s
katerima zavarovana oseba uveljavlja pravico do zdravstvenih storitev, ki so
potrebne iz medicinskih razlogov, upoštevajoč naravo storitev in pričakovano
dolžino začasnega bivanja v državah članicah Evropske unije (v nadaljevanju:
EU) in evropskega gospodarskega prostora (v nadaljevanju: države, za katere
velja evropski pravni red), in sicer neposredno pri zdravnikih in zdravstvenih
ustanovah, ki so del javne zdravstvene mreže.
Izdajatelj in lastnik EU-KZZ in certifikata
je Zavod za zdravstveno zavarovanje Slovenije (v nadaljevanju: Zavod).
VSEBINA IN OBLIKA EU-KZZ
5. člen
EU-KZZ je pravokotne oblike, v skladu s
formatom ID-1 (standard ISO/IEC 7810), v izmeri 53,98 mm širine, 85,60 mm
dolžine in 0,76 mm debeline. EU-KZZ ne vsebuje elektronskega zapisa podatkov.
EU-KZZ je izdelana iz slojev PVC in je laminirana.
6. člen
Prednja stran EU-KZZ je predpisana s sklepi
Upravne komisije za socialno varnost delavcev migrantov – Uradni list EU, sklep
št. 189, 190 in 191, 27. 10. 2003 in vsebuje naslednje podatke:
-       
ime »Evropska kartica zdravstvenega zavarovanja«;
-       
oznako države;
-       
ime in priimek zavarovane osebe;
-       
datum rojstva zavarovane osebe;
-       
identifikacijska številka zavarovane osebe;
-       
identifikacijska številka nosilca zavarovanja;
-       
identifikacijska številka kartice;
-       
veljavnost kartice.
7. člen
Zadnja stran EU-KZZ je namenjena uporabi za
nacionalne potrebe države izdajateljice in je zgolj informativne narave. S tem
pravilnikom se določa vsebina zadnje strani EU-KZZ:
-       
logotip in ime izdajatelja;
-       
informacija zavarovani osebi o uveljavljanju zdravstvenih storitev v
državah, za katere velja evropski pravni red;
-       
dve varnostni zaščiti: uporaba UV fluorescentnih barv in mikroteksta.
Zavod poleg zgoraj navedenega na delu
zadnje strani EU-KZZ omogoča zakup v informativno-promocijske namene. Zavod
odloča o zakupniku in vsebini tega prostora in s pogodbo opredeli pogoje in
način zakupa informativno-promocijskega prostora.
VSEBINA IN OBLIKA CERTIFIKATA
8. člen
Certifikat vsebuje enake podatke kot
EU-KZZ, kakor tudi podatke, ki potrjujejo izvor in veljavnost certifikata
(predpisano s sklepi Upravne komisije za socialno varnost delavcev migrantov –
Uradni list EU, sklep št. 189, 190 in 191, 27. 10. 2003), in sicer:
-       
naziv obrazca;
-       
oznako države;
-       
ime in priimek zavarovane osebe;
-       
datum rojstva zavarovane osebe;
-       
identifikacijska številka zavarovane osebe;
-       
identifikacijska številka nosilca zavarovanja;
-       
identifikacijska številka kartice;
-       
veljavnost EU-KZZ;
-       
datum veljavnosti certifikata;
-       
datum izstavitve certifikata;
-       
podpis in žig Zavoda.
IZDAJA IN VELJAVNOST EU-KZZ IN CERTIFIKATA
9. člen
EU-KZZ zavarovana oseba pridobi na podlagi
naročila preko spletnih strani, samopostrežnih terminalov ali pri referentih
Zavoda.
Zavod zagotovi izdelavo in oddajo EU-KZZ na
pošto praviloma v enem delovnem dnevu od naročila. Nevročene pošiljke se vrnejo
na Zavod in hranijo v Službi za poslovanje s kartico za obdobje veljavnosti
EU-KZZ oziroma do zahteve imetnika za ponovno pošiljanje.
10. člen
Certifikat je le začasno nadomestilo za
EU-KZZ in se izdaja le v nujnih primerih, kot so:
-       
v primeru kraje, izgube EUKZZ ali ko zavarovana oseba ostane brez EUKZZ
iz kakšnega drugega razloga (certifikat se izda do konca obdobja veljavnosti
EUKZZ);
-       
v primeru nepričakovanih takojšnjih odhodov v tujino (certifikat se izda
za obdobje bivanja v določeni državi);
-       
v primerih, ko je iz evidence Zavoda razvidno, da so zagotovljeni pogoji
zavarovanja za obdobje, krajše od 30 dni (certifikat velja do izteka veljavnosti
zavarovanja).
Certifikat se zavarovani osebi izda
praviloma pri referentih Zavoda, neposredno ob naročilu.
11. člen
Za izdajo EU-KZZ in certifikata Zavod
uporabi podatke iz svojih obstoječih evidenc.
Za vnos podatkov na novo EU-KZZ
(personalizacija EU-KZZ) ter distribucijo EU-KZZ je pooblaščen Zavod, ki lahko
navedena dela prenese s pogodbo na drugo pravno osebo.
12. člen
Veljavnost EU-KZZ je:
-       
90 dni, če zavarovana oseba izpolnjuje pogoje za zavarovanje v celotnem
obdobju;
-       
krajša od 90 dni, če zavarovana oseba ne izpolnjuje pogojev zavarovanja
za celotno obdobje izdaje EUKZZ;
-       
krajša od 90 dni v primeru ponovne izdaje po prvem odstavku 14. člena
tega pravilnika;
-       
lahko daljša od 90 dni v primeru študija v tujini ter napotitve na delo
v tujino, vendar največ eno leto. 
(črtan)
Za primere iz tretje in četrte alinee tega
odstavka je mogoče EU-KZZ naročiti le pri referentih Zavoda.
Začetek veljavnosti EU-KZZ je prvi dan po
dnevu naročila.
Veljavnost certifikata je lahko od enega do
največ 90 dni. Certifikat začne veljati z dnem naročila. Izjemoma ga je mogoče
izdati za nazaj, in sicer v primeru zaprosila tujega nosilca zavarovanja.
13. člen
Zavod vodi celovito evidenco naročenih in
izdanih EU-KZZ in certifikatov.
PLAČILO EU-KZZ IN CERTIFIKATA
14. člen
Izdaja EU-KZZ je za zavarovano osebo
brezplačna.
Zavarovana oseba, ki ima še veljavno
EU-KZZ, lahko brezplačno naroči novo EU-KZZ 7 koledarskih dni pred potekom
njene veljavnosti.
V primeru, da je EU KZZ ob izdaji
nečitljiva ali drugače tehnično oporečna, jo Zavod brezplačno izda zavarovani
osebi ponovno, in sicer za obdobje do konca veljavnosti te EU-KZZ.
Izdaja certifikata je za zavarovano osebo
brezplačna.
ODGOVORNOST
15. člen
Za zlorabo ali neupravičeno uporabo EU-KZZ
oziroma certifikata in siceršnje ravnanje v nasprotju s tem pravilnikom,
izvajalci, imetniki EU-KZZ ter druge osebe odškodninsko odgovarjajo po splošnih
odškodninskih predpisih in kazensko, kolikor takšne kršitve vsebujejo elemente
kaznivega dejanja.

Pravilnik o evropski kartici zdravstvenega
zavarovanja (Uradni list RS, št. 56/04) vsebuje naslednje končne določbe:
»KONČNE DOLOČBE
16. člen
Ta pravilnik začne veljati s 1. 6. 2004, ko
se začneta izdajati in uporabljati EU-KZZ oziroma certifikat.«.

Pravilnik o spremembah Pravilnika o evropski
kartici zdravstvenega zavarovanja (Uradni list RS, št. 6/08) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.