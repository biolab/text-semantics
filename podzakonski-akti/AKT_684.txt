1. člen
(predmet urejanja)
Ta splošni akt določa pogoje in način elektronske prijave v
evidenco brezposelnih oseb in evidenco iskalcev zaposlitve, obliko zapisa
prijave v elektronski obliki ter organizacijo in delovanje informacijskega
sistema elektronske prijave.
2. člen
(registracija)
(1) Brezposelna oseba, ki se želi prijaviti v evidenco brezposelnih
oseb ali iskalec zaposlitve, ki se želi prijaviti v evidenco iskalcev
zaposlitve po elektronski poti ali z uporabo e‑storitev
Zavoda Republike Slovenije za zaposlovanje (v nadaljnjem besedilu: zavod),
najprej opravi registracijo v sistem e‑storitve
zavoda.
(2) Registracija v sistem e‑storitve
zavoda se lahko opravi:
-       
s kvalificiranim digitalnim potrdilom ali
-       
z uporabniškim imenom (elektronskim naslovom uporabnika) in geslom.
(3) S prijavo v evidenco brezposelnih oseb ali evidenco iskalcev
zaposlitve z uporabo e‑storitev
zavoda oseba izrazi tudi svoje soglasje, da z zavodom posluje po elektronski
poti in da na registriran elektronski naslov prejema elektronska vabila in
obvestila in se nanje odziva.
3. člen
(način elektronske prijave v evidenco brezposelnih oseb in
evidenco iskalcev zaposlitve)
(1) Po opravljeni registraciji v sistem e‑storitve zavoda se lahko uporabnik
elektronsko prijavi v evidenco brezposelnih oseb ali v evidenco iskalcev
zaposlitve.
(2) Uporabnik, ki se je v sistem e‑ storitev zavoda registriral z uporabo kvalificiranega
digitalnega potrdila, z njegovo uporabo potrdi svojo istovetnost in izpolni
elektronski obrazec prijave. Izpolnjen elektronski obrazec podpiše z varnim
elektronskim podpisom in ga pošlje v informacijski sistem zavoda. Za dan
prijave se šteje dan, ko je informacijski sistem za prijavo prejel obrazec
prijave.
(3) Uporabnik, ki se je v sistem e‑storitev zavoda registriral z uporabniškim imenom in
geslom, izpolni elektronski obrazec prijave in ga pošlje v informacijski sistem
zavoda. Prijava v evidenco brezposelnih oseb ali v evidenco iskalcev zaposlitve
se opravi ob prvem osebnem stiku z uradno osebo zavoda po ugotovitvi
istovetnosti uporabnika s predložitvijo veljavnega osebnega dokumenta in
podpisom prijavnega obrazca. Za dan prijave se šteje dan, ko je informacijski
sistem za prijavo prejel obrazec prijave.
4. člen
(obveščanje in izdajanje potrdil)
(1) Po oddaji elektronske prijave prejme brezposelna oseba
ali iskalec zaposlitve, katerega zaposlitev je ogrožena, elektronsko sporočilo
s potrditvijo uspešne oddaje prijave. Hkrati se osebi posreduje tudi obvestilo,
da bo v treh delovnih dneh dobila elektronsko vabilo k svetovalcu zaposlitve
zaradi ugotovitve istovetnosti in podpisa prijavnega obrazca, kadar je to glede
na način prijave potrebno, ter na prvi svetovalni intervju in delavnico
»informativno motivacijski seminar«.
(2) Po vpisu v evidenco brezposelnih oseb ali v evidenco iskalcev
zaposlitve se uporabnikom, ki so se prijavili v evidenco z uporabo sistema e‑storitev zavoda, na njihov registriran
elektronski naslov posreduje tudi potrdilo o vpisu v evidenco.
5. člen
(neodziv na vabilo)
(1) Če se brezposelna oseba ali iskalec zaposlitve, katerega zaposlitev
je ogrožena, ki je prijavo oddal na podlagi registracije v sistem e‑storitev zavoda z uporabniškim imenom in
geslom, ne odzove na vabilo zaradi ugotovitve istovetnosti in podpisa obrazca
prijave, se mu elektronsko vabilo pošlje ponovno. Če se ne odzove niti na drugo
vabilo, se njegova vloga s sklepom zavrže.
(2) Če se v evidence vpisana brezposelna oseba ali iskalec zaposlitve,
katerega zaposlitev je ogrožena, ne odzove na elektronsko vabilo na prvi
svetovalni intervju in na delavnico iz prvega odstavka prejšnjega člena, se
preneha voditi v evidenci brezposelnih oseb ali evidenci iskalcev zaposlitve.
Osebi se izda obvestilo o prenehanju vodenja v evidenci.
6. člen
(interno navodilo)
Organizacijo in delovanje informacijskega sistema elektronske
prijave v evidenco brezposelnih oseb in evidenco iskalcev zaposlitve določi
zavod v svojih internih navodilih.
7. člen
Ta splošni akt začne veljati naslednji dan po objavi v Uradnem
listu Republike Slovenije.
Št. 012-9/2010-1-0491
Ljubljana, dne 28. decembra 2010
EVA 2010-2611-0113
v.d. generalne direktorice
Lučka Žižek l.r.
 
Soglašam!
 
dr. Ivan Svetlik l.r.
Minister
za delo, družino
in socialne zadeve