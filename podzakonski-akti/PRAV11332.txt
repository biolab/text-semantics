I. SPLOŠNE DOLOČBE
1. člen
(vsebina pravilnika)
(1) Ta pravilnik podrobneje določa
minimalne strokovne, tehnične in prostorske zahteve, ki jih morajo izpolniti
lastniki oziroma posestniki nacionalnega bogastva pri njegovem hranjenju in
prevozu, ter zahteve in standarde varovanja in hranjenja muzejskega gradiva v
državnih muzejih in muzejih s pooblastilom za opravljanje državne javne službe.
(2) Ta pravilnik podrobneje določa
tudi način vpisa v razvid muzejev in način podelitve pooblastila za opravljanje
državne javne službe muzejev (v nadaljnjem besedilu: pooblastilo).
II. NACIONALNO BOGASTVO IN DOLŽNOST NJEGOVEGA HRANJENJA
2. člen
(nacionalno bogastvo)
(1) Nacionalno bogastvo so premičnine,
ki izpolnjujejo pogoje iz 10. člena Zakona o varstvu kulturne dediščine (Uradni
list RS, št. 16/08, 123/08, 4/10, 8/11 in 30/11).
(2) V dvomu, ali je premičnina
nacionalno bogastvo, odloči minister, pristojen za kulturno dediščino (v
nadaljnjem besedilu: minister).
(3) Ne glede na določbo prejšnjega
odstavka lahko lastnik oziroma upravljavec premičnine ali izvajalec javne
službe varstva ministru predlaga odločitev o tem, ali je premičnina nacionalno
bogastvo.
3. člen
(muzejsko gradivo)
Muzejsko gradivo obsega nacionalno bogastvo
ter druge premičnine, ki imajo lastnosti premične kulturne dediščine, ki so del
muzejske zbirke in ki jih varuje in hrani muzej, vpisan v razvid muzejev.
4. člen
(odgovornost za zagotavljanje hranjenja
premičnega nacionalnega bogastva)
(1) Za zagotavljanje hranjenja in
prevoza premičnega nacionalnega bogastva v skladu z zakonom in s tem pravilnikom
je odgovoren njegov lastnik oziroma posestnik.
(2) Lastnik oziroma posestnik
premičnega nacionalnega bogastva lahko za hranjenje premičnega nacionalnega
bogastva pooblasti muzej, vpisan v razvid muzejev, ali, če je nacionalno
bogastvo knjižnično ali arhivsko gradivo, izvajalca javne službe na ustreznem
področju.
5. člen
(svetovanje v zvezi s hranjenjem in
prevozom nacionalnega bogastva)
Državni in muzeji s pooblastilom za
opravljanje državne javne službe svetujejo muzejem, vpisanim v razvid, ki ne
opravljajo javne službe varstva, in drugim lastnikom in posestnikom
nacionalnega bogastva v zvezi z varovanjem nacionalnega bogastva, ki ga ti
hranijo.
III. PREVOZ PREMIČNEGA NACIONALNEGA BOGASTVA
6. člen
(prevoz premičnega nacionalnega bogastva)
(1) Prevoz nacionalnega bogastva lahko
opravi lastnik ali posestnik, če so med prevozom izpolnjeni pogoji iz drugega
odstavka tega člena. Prevozi vozil se izvajajo v skladu s prometnimi predpisi.
(2) Pri prevozu premičnega
nacionalnega bogastva je treba upoštevati klimatske standarde iz 3. poglavja
priloge 1 tega pravilnika.
(3) Med prevozom je treba premično
nacionalno bogastvo zavarovati za primer poškodovanja, uničenja ali kraje.
IV. MINIMALNE ZAHTEVE ZA HRANJENJE NACIONALNEGA BOGASTVA
7. člen
(minimalne zahteve)
Vsakdo, ki hrani premičnine, ki so
nacionalno bogastvo, mora:
1.    
voditi osnovne podatke na identifikacijskem obrazcu predmeta kulturne
dediščine,
2.    
zagotoviti zvrsti dediščine ustrezne prostore hranjenja z minimalnimi
klimatskimi standardi, določenimi v poglavju priloge 1 tega pravilnika,
3.    
imeti v prostorih iz prejšnje točke tehnično opremo za zaščito pred
vlomom, nepooblaščenim dostopom, požarom in udarom strele,
4.    
zavarovati premično nacionalno bogastvo za primer poškodovanja, uničenja
in kraje,
5.    
dopustiti pristojni organizaciji za varstvo dediščine dostop do
premičnega nacionalnega bogastva in do podatkov o njem.
V. MINIMALNE ZAHTEVE ZA HRANJENJE MUZEJSKEGA GRADIVA V
MUZEJIH, VPISANIH V RAZVID MUZEJEV
8. člen
(zahteve varovanja in hranjenja muzejskega
gradiva v muzejih, vpisanih v razvid)
Muzej, ki se vpiše v razvid muzejev, mora
izpolnjevati osnovne kadrovske in finančne zahteve ter minimalne strokovne,
prostorske in tehnične zahteve za hranjenje in varovanje muzejskega gradiva iz
tega poglavja.
9. člen
(strokovne, kadrovske in finančne zahteve)
Muzej iz prejšnjega člena mora izpolnjevati
naslednje strokovne, kadrovske in finančne zahteve:
1.    
ima vodjo s pooblastili, ki omogočajo osnovno kadrovsko in finančno
poslovanje muzeja;
2.    
ima v delovnem razmerju za nedoločen čas vsaj eno osebo s strokovnim
nazivom s področja muzejev;
3.    
ima angažirano osebje z ustreznimi strokovnimi nazivi za zbiranje,
akcesijo in inventarizacijo in za varovanje muzejskega gradiva, ki ga hrani,
ali pa zagotovi sodelovanje muzeja, ki je že vpisan v razvid in ki takšno
osebje ima;
4.    
ima angažirano osebje, ki je usposobljeno za finančno načrtovanje in
vodenje računovodstva v skladu z računovodskimi standardi;
5.    
nima blokiranega računa v zadnje pol leta in ni v postopkih zaradi
insolventnosti.
10. člen
(tehnične zahteve)
Muzej iz 8. člena tega pravilnika mora
izpolnjevati naslednje tehnične zahteve:
1.    
ima načrt fizičnega in tehničnega, predvsem protivlomnega in
protipožarnega, varovanja, ki vsebuje specifikacije za ustrezno tehnično opremo
za zaščito pred vlomom, nepooblaščenim dostopom, požarom in udarom strele za
vse prostore, ki so namenjeni obiskovalcem, in prostore za hrambo
dokumentacije, arhiva in muzejskega gradiva;
2.    
ima zagotovljeno fizično in tehnično varovanje z zaposlenim osebjem, ki
ima nacionalno poklicno kvalifikacijo po predpisih s področja zasebnega
varovanja, ali z imetnikom licence za varovanje premoženja v skladu z
navedenimi predpisi;
3.    
ima sklenjeno zavarovanje za primer poškodovanja, uničenja ali kraje za
muzejsko gradivo, opremo in prostore, kjer se muzejsko gradivo hrani;
4.    
ima osnovno tehnično in programsko opremo za dokumentiranje in varno
hranjenje muzejskega gradiva in dokumentacije;
5.    
ima zagotovljeno redno vzdrževanje prostorov, tehnične in programske
opreme.
11. člen
(prostorske zahteve)
(1) Muzej iz 8. člena tega pravilnika
mora izpolnjevati naslednje prostorske zahteve:
1.    
ima delovni prostor za strokovno osebje, dokumentacijo in arhiv;
2.    
ima prostor za razstavno dejavnost;
3.    
ima prostor za hranjenje muzejskega gradiva, ki po velikosti in
opremljenosti ustreza zvrsti muzejskega gradiva.
(2) Priporočeno razmerje med prostori
iz prejšnjega odstavka je 40 proti 60, in sicer je 40 odstotkov prostorov
namenjenih obdelavi, hranjenju zbirk in strokovnemu osebju muzeja, 60 odstotkov
pa prostorom za obiskovalce, ki so odprti javnosti na podlagi odpiralnega časa
muzeja.
(3) Prostori, v katerih se hrani in
razstavlja muzejsko gradivo, morajo ustrezati klimatskim standardom iz prvega
poglavja priloge 1 tega pravilnika.
(4) Za izjemno občutljivo muzejsko
gradivo se podrobnejši prostorski standardi določijo z načrtom hranjenja in
razstavljanja, ki ga pripravi muzej.
VI. HRANJENJE MUZEJSKEGA GRADIVA V DRŽAVNIH MUZEJIH IN
MUZEJIH S POOBLASTILOM ZA OPRAVLJANJE DRŽAVNE JAVNE SLUŽBE
12. člen
(standardi hranjenja muzejskega gradiva v
državnih muzejih in muzejih s pooblastilom za opravljanje državne javne službe)
(1) Državni muzeji in muzeji s
pooblastilom za opravljanje državne javne službe morajo za varovanje in
hranjenje muzejskega gradiva izpolnjevati zahteve iz V. poglavja tega
pravilnika, poleg tega pa tudi strokovne, tehnične in prostorske standarde,
določene v tem poglavju.
(2) Ne glede na določbo prejšnjega
odstavka lahko državni muzej ali muzej s pooblastilom za opravljanje državne
javne službe, ki ne hrani večje količine občutljivega muzejskega gradiva,
izpolnjuje le strokovne standarde iz tega poglavja ter zahteve iz V. poglavja
tega pravilnika.
(3) Občutljivo muzejsko gradivo je
gradivo, katerega hranjenje zaradi svoje relativne starosti, redkosti, poškodovanosti
ali sestavljenosti iz različnih materialov zahteva različne, med seboj
izključujoče se klimatske standarde iz priloge 1 tega pravilnika.
(4) O tem, ali mora državni muzej ali
muzej s pooblastilom za opravljanje državne javne službe izpolnjevati standarde
iz prvega ali drugega odstavka tega člena, se odloči v aktu o ustanovitvi
državnega muzeja oziroma v sklepu o podelitvi pooblastila muzeju.
13. člen
(strokovni standardi)
(1) Državni muzeji in muzeji s
pooblastilom za opravljanje državne javne službe iz prvega in drugega odstavka
prejšnjega člena morajo poleg zahtev iz 9. člena tega pravilnika izpolnjevati
naslednje strokovne standarde:
1.    
odprt je za javnost vsaj tri leta pred začetkom postopka za pridobitev
statusa muzeja s pooblastilom za opravljanje državne javne službe;
2.    
ima nadzorne organe, ki so pooblaščeni za redno spremljanje njegovega
poslovanja;
3.    
zagotavlja izvajanje državne javne službe za izvajanje nalog varstva
premične in žive dediščine širšega pomena;
4.    
ima v delovnem razmerju vsaj tri osebe s strokovnim nazivom iz muzejskega
področja;
5.    
ima vsaj eno osebo z nazivom iz konservatorsko-restavratorskega
področja, če muzej hrani večjo količino občutljivega muzejskega gradiva;
6.    
ima vsaj eno osebo, odgovorno za delovanje dokumentacijskega sistema,
hranjenje dokumentacije in arhiva;
7.    
ima vsaj eno osebo za delovanje strokovne knjižnice;
8.    
ima vsaj eno osebo, odgovorno za izvajanje pedagoških in andragoških
programov;
9.    
ima vsaj eno osebo, ki nadzira tehnične pogoje hranjenja in varovanja;
(2) Oseba od 4. do 9. točke prejšnjega
odstavka lahko opravlja po več nalog iz prejšnjega odstavka, če je tako določeno
v ustreznem aktu o notranji organizaciji dela muzeja.
(3) Oseba iz prvega odstavka tega
člena, razen tiste iz 4. točke, je lahko v muzeju v delovnem razmerju ali dela
na drug način (na podlagi pogodbe z drugim muzejem, dopolnilnega delovnega
razmerja, podjemne pogodbe, študentskega, volonterskega dela ipd.), vendar mora
pravna podlaga tega razmerja jasno določati njene obveznosti in zadolžitve.
14. člen
(tehnični standard)
Državni muzeji in muzeji s pooblastilom za
opravljanje državne javne službe morajo poleg izpolnjevanja tehničnih zahtev iz
10. člena imeti tudi opremo za zagotavljanje klimatskih standardov hranjenja
nacionalnega bogastva iz priloge 1 tega pravilnika.
15. člen
(prostorski standard)
Državni muzeji in muzeji s pooblastilom za
opravljanje državne javne službe morajo zagotoviti poleg prostorov iz 11. člena
tega pravilnika še prostor za sprejem obiskovalcev, pedagoške in andragoške
programe in strokovno knjižnico.
VII. RAZVID MUZEJEV
16. člen
(vloga za vpis v razvid)
(1) Muzej, ki se želi vpisati v razvid
muzejev, odda izpolnjeno vlogo za vpis ministrstvu, pristojnemu za kulturo (v
nadaljnjem besedilu: ministrstvo).
(2) Ministrstvo ugotavlja
izpolnjevanje zahtev za vpis v razvid muzejev na podlagi naslednjih dokazil, ki
jih muzej priloži vlogi:
1.    
akt o ustanovitvi ali drug akt, iz katerega je razvidna pravna osebnost,
poslanstvo in dejavnost muzeja, organizacijska oblika in način vodenja muzeja,
2.    
soglasje ustanovitelja, da se strinja z vpisom muzeja v razvid,
3.    
akt o notranji organizaciji in sistemizaciji delovnih mest ter katalog
zasedenih delovnih mest,
4.    
shema organizacije muzeja, iz katere je razviden notranji ustroj muzeja,
in v primeru, da je muzej del pravne osebe, vpetost v njeno organizacijsko
shemo,
5.    
poslovno in računovodsko poročilo za pretekli dve leti,
6.    
interni pravilnik o odpiralnem času in vstopnini,
7.    
druga dokazila o izpolnjevanju minimalnih strokovnih, prostorskih in
tehničnih zahtev, ki jih določa ta pravilnik.
17. člen
(način vpisa v razvid)
(1) Ministrstvo vpisuje muzeje v
razvid po upravnem postopku na podlagi dokazil in mnenju Službe za premično
dediščino in muzeje o izpolnjevanju zahtev za vpis v razvid.
(2) Sklep o vpisu izda minister.
VIII. POOBLASTILO ZA OPRAVLJANJE DRŽAVNE JAVNE SLUŽBE MUZEJEV
18. člen
(vloga za pridobitev pooblastila)
(1) Muzej, ki se poteguje za
pridobitev pooblastila za izvajanje državne službe muzejev, odda izpolnjeno
vlogo na razpis ministrstva. Obvezna priloga vloge na razpis je izjava ustanovitelja,
da je seznanjen z vložitvijo vloge.
(2) Ministrstvo ugotavlja
izpolnjevanje minimalnih strokovnih, tehničnih in prostorskih zahtev ter
standardov, potrebnih za pridobitev pooblastila, na podlagi naslednjih dokazil,
ki jih muzej priloži vlogi:
1.    
poročilo o opravljenem delu za pretekli dve leti,
2.    
akt muzeja, iz katerega je razvidna njegova zbiralna politika;
3.    
koncept ureditve in razvoja muzeja in njegovih zbirk (na primer
strateški načrt ali drug dokument);
4.    
druga dokazila o izpolnjevanju minimalnih strokovnih, prostorskih in
tehničnih zahtev in standardov, ki jih določa ta pravilnik za hranjenje
muzejskega gradiva v muzejih s pooblastilom za opravljanje državne javne službe
(aktualni inventurni seznam).
19. člen
(obravnava vlog, prispelih na razpis)
(1) Služba za premično dediščino in
muzeje poda mnenje v postopku podelitve pooblastila na predlog ministrstva.
(2) Če muzej, ki se poteguje za
pridobitev pooblastila ne izpolnjuje vseh zahtev in standardov, vendar je to
nujno za varovanje muzejskega gradiva v tem muzeju, lahko Vlada izda začasen
sklep o podelitvi pooblastila in določi rok, v katerem mora muzej izpolniti
zahteve.
(3) Sklep o podelitvi pooblastila
sprejme Vlada Republike Slovenije na predlog ministrstva
IX. PREHODNE IN KONČNE DOLOČBE
20. člen
(prenehanje uporabe predpisa)
Z dnem uveljavitve tega pravilnika preneha
veljati Pravilnik o varovanju in hranjenju nacionalnega bogastva in muzejskega
gradiva, o vpisu v razvid muzejev in o podelitvi pooblastila za opravljanje
državne javne službe muzejev (Uradni list RS, št. 110/08 in 32/09).
21. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 0070-45/2012
Ljubljana, dne 8. junija 2012
EVA 2012-3330-0056
dr.
Žiga Turk l.r.
Minister
za izobraževanje, znanost, kulturo in šport

Priloga 1: Klimatski
standardi hranjenja in prevoza nacionalnega bogastva