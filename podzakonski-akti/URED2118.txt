I. SPLOŠNE DOLOČBE
1. člen
(vsebina)
Ta uredba določa vstopna mesta in v skladu z Direktivo
Komisije 98/22/ES z dne 15. aprila 1998 o minimalnih pogojih za opravljanje
zdravstvenih pregledov rastlin v Skupnosti, in sicer tistih rastlin,
rastlinskih proizvodov in drugih predmetov, ki prihajajo iz tretjih držav in za
katere se zdravstveni pregledi opravljajo na mestih inšpekcijskih pregledov, ki
niso v kraju destinacije (UL L št. 126 z dne 28. 4. 1998, str. 26), določa
minimalne pogoje za izvajanje inšpekcijskih pregledov, pogoje glede
usposobljenosti fitosanitarnih inšpektorjev, glede objektov, opreme in
delovnega časa ter druge pogoje na vstopnih mestih, na katerih se izvajajo
inšpekcijski pregledi pošiljk rastlin, rastlinskih proizvodov in nadzorovanih
predmetov, ki se uvažajo v Republiko Slovenijo (v nadaljnjem besedilu:
pošiljke).
II. VSTOPNA MESTA
2. člen
(vstopna mesta)
Pošiljke, za katere je obvezen inšpekcijski
pregled, se smejo uvažati samo čez vstopna mesta, ki so navedena na Seznamu vstopnih mest v Prilogi 1, ki je sestavni del te
uredbe.
III. POGOJI ZA IZVAJANJE INŠPEKCIJSKIH PREGLEDOV
3. člen
(usposobljenost inšpektorjev)
Fitosanitarni inšpektor mora izpolnjevati
predpisane pogoje glede strokovne in tehnične usposobljenosti v skladu z
zakonom, ki ureja zdravstveno varstvo rastlin (v nadaljnjem besedilu: zakon).
Fitosanitarni inšpektor mora biti tudi ustrezno strokovno usposobljen za
odkrivanje in določanje škodljivih organizmov in imeti dostop do strokovne
podpore.
Fitosanitarna inšpekcija zagotavlja enotno
izvajanje inšpekcijskih pregledov pošiljk na vstopnih mestih. (črtan)
4. člen
(dostop do objektov, opreme in delovnih
pripomočkov)
Fitosanitarni inšpektor ima na vstopnem
mestu oziroma v neposredni bližini dostop do:
-      
primernih objektov, delovnih pripomočkov in
opreme iz 6. in 7. člena te uredbe za opravljanje administrativnih postopkov in
inšpekcijskih pregledov ter za jemanje in pregled vzorcev,
-      
pisnih, sproti dopolnjenih inšpekcijskih
navodil, ki so v skladu z veljavnimi predpisi in so v obliki priročnika,
-      
sproti dopolnjenih priporočil Evropske unije za
inšpekcijske preglede (Vademecum),
-      
sproti dopolnjene zbirke predpisov s področja
zdravstvenega varstva rastlin,
-      
sproti dopolnjenega seznama z naslovi in
telefonskimi številkami laboratorijev, ki so v skladu z zakonom pooblaščeni za
izvajanje laboratorijskih preiskav vzorcev zaradi ugotavljanja navzočnosti ali
diagnostike škodljivih organizmov,
-      
navodil o ustreznem postopku, s katerim se
zagotovi neoporečnost in varnost vzorcev med prenosom v laboratorij in med samim
postopkom testiranja v laboratoriju,
-      
sprotnih evidenc o pošiljkah, ki so bile bodisi
uradno zadržane bodisi uradno testirane v pooblaščenih laboratorijih, vključno
z rezultati diagnostičnih preiskav.
Fitosanitarni inšpektor ima dostop do
objektov za pravilno skladiščenje pošiljk pod carinskim in inšpekcijskim
nadzorom ter do objektov za morebitno uničenje ali ustrezno tretiranje cele ali
dela zadržane pošiljke.
5. člen
(sistem inšpekcijskih pregledov)
Uprava Republike Slovenije za varno hrano, veterinarstvo in
varstvo rastlin (v nadaljnjem besedilu: uprava) mora ob nastanku novih tveganj
za zdravstveno varstvo rastlin v Evropski uniji ali ob spremembah v številu ali
količini pošiljk, za katere je obvezen inšpekcijski pregled, zagotoviti, da se
ustaljeni sistem inšpekcijskih pregledov v najkrajšem mogočem času prilagodi
novim razmeram in potrebam.
6. člen
(objekti in oprema za opravljanje
inšpekcijskih pregledov)
Za opravljanje kakovostnih in varnih
inšpekcijskih pregledov je potrebno na vstopnem mestu zagotoviti:
1.    
ustrezen in primerno osvetljen (500 luxov)
prostor za opravljanje inšpekcijskih pregledov, odvisno od kategorije vstopnega
mesta (cestni, železniški, pristaniški, letališki, 
poštni) oziroma vrste pošiljke:
-  
na cestnem vstopnem mestu označeno parkirišče
in ploščad za pregledovanje pošiljk z nadstrešnico,
-  
na železniškem vstopnem mestu se mora pošiljka
postaviti na poseben tir za pregled ali na ploščad za pregledovanje pošiljk;
tiri morajo biti pred pregledom zavarovani z zaklenjenimi iztirniki,
visokonapetostno omrežje pa mora biti izključeno,
-  
za pregled ladijskih pošiljk mora biti ladja na
privezu v pristanišču, pošiljke pa morajo biti na ladji ali z dovoljenjem
fitosanitarnega inšpektorja v carinskem skladišču,
-  
letalske in poštne pošiljke se pregledujejo v
ustreznem skladišču pod carinskim nadzorom,
-  
potniške pošiljke se pregledujejo na vstopnem
mestu,
-  
pregled kontejnerskih pošiljk se opravi na
vstopnem mestu ali na določenem kontejnerskem terminalu, kjer je zagotovljeno
odpiranje kontejnerjev;
2.    
ustrezen zaprt prostor za opravljanje
inšpekcijskih pregledov, ki mora biti primerno osvetljen (500 luxov) ter
opremljen z inšpekcijsko delovno mizo in opremo za:
-  
vizualne preglede,
-  
dezinfekcijo prostorov in opreme, ki se
uporabljajo za inšpekcijske preglede,
-  
jemanje in pripravo uradnih vzorcev za
morebitno nadaljnje testiranje v pooblaščenih laboratorijih (embalaža za
pakiranje vzorcev, pripomočki za označevanje vzorcev, embalaža za pošiljanje
vzorcev v pooblaščene laboratorije, klešče za pečatenje, žigi).
7. člen
(oprema za administrativne postopke)
Objekti na vstopnem mestu morajo biti za
opravljanje administrativnih postopkov fitosanitarnega inšpektorja opremljeni
z:
-      
ustreznim komunikacijskim sistemom, ki omogoča
hitro vzpostavitev zveze z drugimi vstopnimi mesti, glavnim uradom
uprave, pooblaščenimi laboratoriji in carinskimi organi, kot
tudi s Komisijo Evropske unije in državami članicami Evropske unije,
-      
fotokopirnim strojem ali drugo ustrezno napravo
za kopiranje dokumentov.
IV. DRUGI POGOJI
8. člen
(dolžnosti uvoznikov in prevoznikov)
Uvozniki, prevozniki ali njihovi zastopniki
ter osebe, ki pošiljke vnašajo v Republiko Slovenijo, morajo omogočiti
inšpekcijski pregled prevoznega sredstva in pošiljke, neoviran dostop do
vsakega dela pošiljke ter zagotoviti delovno silo za odpiranje prevoznih
sredstev in vseh delov pošiljke.
9. člen
(varstvo pri delu)
Poleg pogojev, predpisanih s to uredbo,
morajo biti izpolnjeni tudi drugi pogoji, ki jih urejajo predpisi o varstvu pri
delu.
10. člen
(črtan)

Priloga 1: Seznam vstopnih mest

Uredba o določitvi vstopnih mest in o
minimalnih pogojih za izvajanje inšpekcijskih pregledov rastlin, rastlinskih
proizvodov in nadzorovanih predmetov na vstopnih mestih (Uradni list RS, št. 4/02)
vsebuje naslednje prehodne in končne določbe:
»V. PREHODNE IN KONČNE DOLOČBE
11. člen
(vstopna mesta)
Z dnem pristopa Republike Slovenije k
Evropski uniji se za vstopna mesta, določena s to uredbo, štejejo le tista
vstopna mesta, ki bodo tako določena s sporazumom o članstvu Republike Slovenije
v Evropski uniji.
12. člen
(dostop do
delovnih pripomočkov)
Določbe tretje alinee prvega odstavka 4. člena
te uredbe glede dostopa do sproti dopolnjenih priporočil Evropske unije za
inšpekcijske preglede (Vademecum) se pričnejo uporabljati z dnem pristopa
Republike Slovenije k Evropski uniji.
13. člen
(komunikacijski
sistem)
Določbe prve alinee prvega odstavka 7. člena
te uredbe glede opremljenosti objektov na vstopnem mestu z ustreznim
komunikacijskim sistemom, ki omogoča hitro zvezo s Komisijo Evropske unije in
državami članicami Evropske unije, se pričnejo uporabljati z dnem pristopa
Republike Slovenije k Evropski uniji.
14. člen
(predpisi, ki
prenehajo veljati)
Z dnem uveljavitve te uredbe prenehajo
veljati:
-      
11. in 12. člen pravilnika o zdravstveni
kontroli pošiljk rastlin pri trgovanju čez državno mejo in na notranjem tržišču
(Uradni list RS, št. 38/96, 57/00, 45/01-ZZVR-1, 69/01 in 93/01);
-      
odredba o določitvi mejnih prehodov, preko
katerih se lahko uvažajo, izvažajo oziroma prevažajo v tranzitu pošiljke
rastlin, za katere je obvezen zdravstveni pregled (Uradni list RS, št. 92/99,
11/01-ZFfS in 45/01-ZZVR-1).
15. člen
(uveljavitev
uredbe)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o določitvi
vstopnih mest in o minimalnih pogojih za izvajanje inšpekcijskih pregledov
rastlin, rastlinskih proizvodov in nadzorovanih predmetov na vstopnih mestih
(Uradni list RS, št. 55/04) spreminja 11. člen uredbe tako, da
se glasi:
»11. člen
(mejni prehod
Gruškovje)
Mejni prehod Gruškovje se kot cestno
vstopno mesto za pošiljke, za katere je obvezen inšpekcijski pregled, prične
uporabljati, ko Fitosanitarna inšpekcija prevzame objekt v uporabo od
pooblaščenega investitorja.«;
ter vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o določitvi
vstopnih mest in o minimalnih pogojih za izvajanje inšpekcijskih pregledov
rastlin, rastlinskih proizvodov in nadzorovanih predmetov na vstopnih mestih
(Uradni list RS, št. 39/15)
vsebuje naslednjo končno določbo:
»9. člen
Ta uredba začne veljati petnajsti dan po
objavi v Uradnem listu Republike Slovenije.«.