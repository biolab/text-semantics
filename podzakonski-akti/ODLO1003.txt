1. člen
Za kulturni spomenik državnega pomena se razglasi enoto
dediščine: 
-       
Kočevje - Šeškov dom (EŠD 270). 
Enota ima zaradi kulturnih, zgodovinskih ter umetnostnih in
arhitekturnih lastnosti poseben pomen za Republiko Slovenijo. Zato jo
razglašamo za kulturni spomenik državnega pomena z lastnostmi zgodovinskega
spomenika.
2. člen
Lastnosti, ki utemeljujejo razglasitev za spomenik državnega
pomena: 
Šeškov dom v Kočevju je izjemno pomemben spomenik slovenske
državnosti. V njem je bilo od 1. do 3. oktobra 1943 zasedanje zbora odposlancev
slovenskega naroda, ki je bilo prvo neposredno izvoljeno predstavništvo
okupiranega naroda v Evropi med drugo svetovno vojno. Dvorana doma je izvirni
prostor slovenskega parlamentarizma, poslopje samo pa značilna
funkcionalistična stavba.
3. člen
Spomenik zajema območje s parcelnima številkama 1587/1 in
1587/2, k.o. Kočevje. 
Meje spomenika so vrisane na katastrskem načrtu v merilu 1 :
1000 in na temeljnem topografskem načrtu v merilu 1 : 5000. Izvirnika načrtov,
ki sta sestavni del tega odloka, hranita Ministrstvo za kulturo, Uprava
Republike Slovenije za kulturno dediščino in Javni zavod Republike Slovenije za
varstvo kulturne dediščine (v nadaljnjem besedilu: zavod).
4. člen
Za spomenik velja varstveni režim, ki določa: 
-       
varovanje kulturnih, zgodovinskih, umetnostnih in arhitekturnih vrednot
v celoti, v njihovi izvirnosti in neokrnjenosti, posebej namembnosti dvorane, 
-       
omogočanje predstavitve objekta in posameznih delov ter dostopnost
javnosti v meri, ki ne ogroža varovanje spomenika, 
-       
podrejanje rabe in vseh posegov v spomenik ohranjanju in vzdrževanju
varovanih spomeniških lastnosti, 
-       
prepoved sprememb vseh zaščitenih delov spomenika. 
Za vplivno območje spomenika velja varstveni režim, ki
določa: 
-       
v vplivnem območju so dovoljeni le posegi, ki ohranjajo funkcijo tega
prostora, njegov zgodovinski pomen in vedutne poglede na spomenik. 
Spomenik je zavarovan z namenom, da se: 
-       
trajno ohranijo kulturne, zgodovinske ter umetnostne in arhitekturne
vrednote spomenika, 
-       
poveča pričevalnost kulturnega spomenika, 
-       
predstavi kulturne vrednote spomenika in situ, v tisku in drugih
medijih, 
-       
spodbudi učno-predstavitveno in znanstveno raziskovalno delo.
5. člen
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6. člen
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine (Uradni list RS, št. 7/99). 
Odločba iz prejšnjega odstavka določa pogoje za raziskovanje,
načine vzdrževanja, pogoje za posege, fizično zavarovanje, pravni promet,
načine upravljanja in rabe spomenika, dostopnost spomenika za javnost in časovne
okvire dostopnosti, posamezne druge omejitve in prepovedi ter ukrepe za čim
bolj učinkovito varstvo spomenika. 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7. člen
Nadzor nad izvajanjem tega sklepa opravlja Inšpektorat
Republike Slovenije za varstvo kulturne dediščine.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 634-03/2001-3
Ljubljana, dne 26. julija 2001.
Vlada Republike Slovenije
dr. Pavel Gantar l. r. 
Minister