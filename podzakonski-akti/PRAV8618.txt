I. SPLOŠNE DOLOČBE
1. člen
Ta pravilnik določa postopek vpisa v razvid in postopek izbrisa
iz razvida vrhunskih in drugih športnikov, razvida strokovnih delavcev v
športu, razvida izvajalcev letnega programa, razvida športnih objektov, razvida
velikih mednarodnih športnih prireditev v Sloveniji in razvida javnih zavodov v
športu ter obliko teh razvidov.
2. člen
Razvide iz 1. člena tega pravilnika vodi ministrstvo,
pristojno za šport (v nadaljnjem besedilu ministrstvo).
Subjekti, ki pri posameznem razvidu ministrstvu posredujejo podatke
za vpis v ta razvid, so upravičeni do vpogleda v te podatke v posameznem
elektronskem razvidu, pri čemer gesla za dostop v posamezen elektronski razvid
dodeljuje ministrstvo. Ministrstvo lahko posameznemu subjektu, ki je upravičen do
vpogleda v podatke v posameznem elektronskem razvidu, dodeli samo eno geslo.
3. člen
Posamezen razvid je sestavljen iz glavne knjige in zbirke listin.
Glavna knjiga se vodi kot centralna informatizirana zbirka ministrstva
tako, da se vanjo vpisujejo in v njej vzdržujejo vsi podatki, ki se vpišejo v
razvid.
Listine, na podlagi katerih je bil opravljen vpis v glavno knjigo,
se vložijo v zbirko listin.
V zbirki listin se listine vodijo za vsak subjekt vpisa
posebej, in sicer v posebnem ovoju, ki se označi z zaporedno številko vpisa.
Listine, ki se nanašajo na posamezen subjekt vpisa, se v ovoje
vlagajo kronološko glede na vpis v razvid.
Zbirka listin se lahko vodi tudi v informatizirani obliki.
II. RAZVID VRHUNSKIH IN DRUGIH ŠPORTNIKOV
4. člen
V razvid se vpisujejo vrhunski in drugi športniki v skladu s 37.
in 38. členom Zakona o športu.
Ministrstvu podatke za vpis v razvid posredujejo Olimpijski komite
Slovenije – Združenje športnih zvez za vrhunske športnike in nacionalne panožne
športne zveze za druge športnike.
5. člen
Razvid vrhunskih in drugih športnikov vsebuje: ime in priimek,
spol, rojstne podatke, stalno oziroma začasno prebivališče, športno panogo,
stopnjo kategorizacije, športne rezultate, dosežene na uradnih mednarodnih
tekmovanjih in državnih prvenstvih.
V glavni knjigi se podatki vpisujejo v naslednje rubrike:
-       
oseba vpisa,
-       
športna panoga,
-       
stopnja kategorizacije in
-       
športni rezultati.
6. člen
V rubriko o osebi vpisa se vpisujejo naslednji podatki:
-       
številka in datum vpisa,
-       
ime in priimek, rojstni podatki ter stalno oziroma začasno prebivališče
vrhunskega ali drugega športnika,
-       
spol,
-       
številka in datum izbrisa iz razvida in
-       
razlogi za izbris iz razvida.
III. RAZVID STROKOVNIH DELAVCEV V ŠPORTU
7. člen
V razvid se vpisujejo strokovni delavci v športu v skladu s 26.
členom Zakona o športu.
Ministrstvu podatke za vpis v razvid posredujejo pravni subjekti,
pri katerih strokovni delavci opravljajo vzgojno-izobraževalno ali
strokovno-organizacijsko delo (npr. športna društva, zveze športnih društev,
gospodarske družbe, zavodi, ustanove).
8. člen
Razvid strokovnih delavcev v športu vsebuje: ime in priimek, spol,
rojstne podatke, stalno oziroma začasno prebivališče, naziv delodajalca,
strokovno izobrazbo ali usposobljenost.
V glavni knjigi se podatki vpisujejo v naslednje rubrike:
-       
oseba vpisa,
-       
naziv delodajalca in
-       
strokovna izobrazba ali usposobljenost.
9. člen
V rubriko o osebi vpisa se vpisujejo naslednji podatki:
-       
številka in datum vpisa,
-       
ime in priimek, rojstni podatki ter stalno oziroma začasno prebivališče
strokovnega delavca v športu,
-       
spol,
-       
številka in datum izbrisa iz razvida in
-       
razlogi za izbris iz razvida.
IV. RAZVID IZVAJALCEV LETNEGA PROGRAMA ŠPORTA
10. člen
V razvid se vpisujejo izvajalci letnega programa športa v skladu
z 8. členom Zakona o športu.
Podatke o izvajalcih letnega programa športa na državni ravni
za vpis v razvid zagotovi ministrstvo.
Podatke o izvajalcih letnega programa športa na lokalni ravni
za vpis v razvid ministrstvu posredujejo lokalne skupnosti.
11. člen
Razvid izvajalcev letnega programa športa vsebuje: ime, sedež,
ime in priimek zastopnika, naziv športne panoge ali dejavnosti.
V glavni knjigi se podatki vpisujejo v naslednje rubrike:
-       
podatki o izvajalcu letnega programa športa in
-       
naziv športne panoge ali dejavnosti.
12. člen
V rubriko o podatkih o izvajalcu letnega programa športa se
vpisujejo naslednji podatki:
-       
številka in datum vpisa,
-       
ime in sedež izvajalca letnega programa športa ter
-       
ime in priimek zastopnika.
V. RAZVID ŠPORTNIH OBJEKTOV
13. člen
V razvid se vpisujejo športni objekti v skladu s 17. Členom Zakona
o športu.
Podatke o športnih objektih, ki so državna lastnina, za vpis
v razvid zagotovi ministrstvo.
Podatke o športnih objektih, ki so lastnina lokalnih
skupnosti, za vpis v razvid ministrstvu posredujejo lokalne skupnosti. Lokalne
skupnosti podatke posredujejo ministrstvu najmanj dvakrat v posameznem
koledarskem letu in tudi najkasneje v 15 dneh po spremembi kateregakoli
podatka, ki se vpisuje v razvid.
Podatke o športnih objektih, ki so zasebna lastnina, za vpis
v razvid ministrstvu posredujejo lastniki teh športnih objektov, in sicer
najkasneje v 15 dneh po pridobitvi uporabnega dovoljenja za posamezen objekt.
14. člen
Razvid športnih objektov vsebuje: zemljiškoknjižni izpisek, ime
in naslov lastnika, homologacijo športnega objekta, pregledni nulti karton
objekta.
V glavni knjigi se podatki vpisujejo v naslednje rubrike:
-       
številka in datum vpisa,
-       
zemljiškoknjižni izpisek,
-       
ime in naslov lastnika,
-       
homologacija športnega objekta,
-       
pregledni nulti karton objekta,
-       
številka in datum izbrisa iz razvida in
-       
razlogi za izbris iz razvida.
VI. RAZVID VELIKIH MEDNARODNIH ŠPORTNIH PRIREDITEV V
SLOVENIJI
15. člen
V razvid se vpisujejo velike mednarodne športne prireditve v
Sloveniji v skladu z 52. in 53. členom Zakona o športu.
Ministrstvu podatke za vpis v razvid posredujejo Olimpijski komite
Slovenije – Združenje športnih zvez in nacionalne panožne športne zveze.
16. člen
Razvid velikih mednarodnih športnih prireditev v Sloveniji vsebuje:
športno panogo, nivo, ime organizatorja in države udeleženke.
V glavni knjigi se podatki vpisujejo v naslednje rubrike:
-       
številka in datum vpisa,
-       
športna panoga,
-       
nivo,
-       
ime organizatorja in
-       
države udeleženke.
VII. RAZVID JAVNIH ZAVODOV V ŠPORTU
17. člen
V razvid se vpisujejo javni zavodi v športu v skladu s 23.
členom Zakona o športu.
Podatke o javnih zavodih v športu, ki jih ustanovi država, za
vpis v razvid zagotovi ministrstvo.
Podatke o javnih zavodih v športu, ki jih ustanovijo lokalne skupnosti,
za vpis v razvid ministrstvu posredujejo lokalne skupnosti.
18. člen
Razvid javnih zavodov v športu vsebuje: ime in sedež, ime in
priimek direktorja, njegov poklic in izobrazbo, imena in priimke drugih
zaposlenih, njihove poklice in izobrazbo.
V glavni knjigi se podatki vpisujejo v naslednje rubrike:
-       
številka in datum vpisa,
-       
podatki o javnem zavodu,
-       
podatki o direktorju javnega zavoda in
-       
podatki o zaposlenih v javnem zavodu.
19. člen
V rubriko o podatkih o javnem zavodu se vpisujeta ime in sedež
javnega zavoda.
V rubriko o podatkih o direktorju javnega zavoda se vpisujejo
naslednji podatki:
-       
ime in priimek direktorja,
-       
njegov poklic in
-       
izobrazba.
V rubriko o podatkih o zaposlenih v javnem zavodu se vpisujejo
naslednji podatki:
-       
imena in priimki zaposlenih,
-       
njihovi poklici in
-       
izobrazba.
VIII. PREHODNE IN KONČNE DOLOČBE
20. člen
Športne objekte, ki so vpisani v razvid športnih objektov na
podlagi določb Pravilnika o vodenju razvida športnih objektov (Uradni list RS,
št. 50/99), ministrstvo po uradni dolžnosti vpiše v nov razvid, ki se vodi po
določbah tega pravilnika.
21. člen
Z dnem uveljavitve tega pravilnika preneha veljati Pravilnik o
vodenju razvida športnih objektov (Uradni list RS, št. 50/99).
22. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-83/2007
Ljubljana, dne 6. novembra 2008
EVA 2007-3311-0085
dr. Milan Zver l.r.
Minister
za šolstvo in šport