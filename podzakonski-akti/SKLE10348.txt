1. Splošne določbe
1. člen
(vsebina sklepa)
(1) Ta sklep določa podrobnejšo opredelitev:
-       
pogojev in postopka za odobritev postavk pomožnih lastnih virov sredstev
iz 193. člena Zakona o zavarovalništvu (Uradni list RS, št. 93/15; v
nadaljnjem besedilu: ZZavar-1),
-       
razvrstitve postavk pomožnih lastnih virov sredstev iz predhodne alineje
v seznam lastnih virov sredstev iz drugega in tretjega odstavka 195. člena
ZZavar-1 (v nadaljnjem besedilu: seznam lastnih virov sredstev),
-       
sprotnega preverjanja, če odobrene postavke pomožnih lastnih virov
sredstev še izpolnjujejo merila iz 196. člena, drugega in tretjega
odstavka 197. člena ter 198. člena ZZavar-1 za izdajo odločbe o
odobritvi iz 194. člena ZZavar-1, in
-       
obseg, način ter roke poročanja po 3. in 10. členu tega sklepa.
(2) Vsebina tega sklepa se povezuje z vsebino 62. do
67., 74. do 75. ter 78. in 79. člena Delegirane uredbe Komisije (EU)
2015/35 z dne 10. oktobra 2014 o dopolnitvi Direktive 2009/138/ES
Evropskega parlamenta in Sveta o začetku opravljanja in opravljanju dejavnosti
zavarovanja in pozavarovanja (Solventnost II) (UL L št. 12 z dne
17. januarja 2015, str. 1; v nadaljnjem besedilu: Delegirana uredba) in
vsebino Izvedbene uredbe Komisije (EU) 2015/499 z dne 24. marca 2015 o
določitvi izvedbenih tehničnih standardov v zvezi s postopki za dodelitev
nadzorne odobritve za uporabo postavk pomožnih lastnih virov sredstev v skladu
z Direktivo 2009/138/ES Evropskega parlamenta in Sveta (UL L št. 79 z dne
25. marca 2015, str. 12).
2. Podrobnejši pogoji in postopek odobritve pomožnih
lastnih virov sredstev
2. člen
(odobritev posebnih postavk pomožnih lastnih virov sredstev)
(1) Za postavko pomožnih lastnih virov sredstev, ki bi v
primeru vpoklica postala postavka, ki ni uvrščena v seznam lastnih virov
sredstev, mora zavarovalnica oziroma pozavarovalnica (v nadaljnjem besedilu:
zavarovalnica) pri Agenciji za zavarovalni nadzor vložiti zahtevo za odobritev
uvrstitve te postavke v seznam lastnih virov sredstev, pred vložitvijo zahteve za
odobritev te postavke kot postavke pomožnih lastnih virov sredstev, ki se lahko
upošteva pri določitvi lastnih virov sredstev.
(2) Postavka, ki ni uvrščena v seznam lastnih virov
sredstev, je postavka, ki ni vključena v seznam iz 69., 72. in 76. člena Delegirane
uredbe.
3. člen
(odobritev postavk pomožnih lastnih virov sredstev
pred sklenitvijo pogodbe)
(1) Zavarovalnica, ki ji je Agencija za zavarovalni
nadzor izdala dovoljenje za uporabo postavke pomožnih lastnih virov sredstev ob
pogoju, da bo v določenem roku sklenila pogodbo za to postavko, mora to pogodbo
skleniti najkasneje v roku 15 delovnih dni od dneva, ko je prejela dovoljenje
Agencije za zavarovalni nadzor.
(2) Agencija za zavarovalni nadzor lahko na podlagi
utemeljene zahteve zavarovalnice podaljša rok iz prejšnjega odstavka.
(3) Zavarovalnica mora zahtevo iz predhodnega odstavka
vložiti pred potekom roka iz prvega odstavka tega člena.
4. člen
(odobritev nekaterih postavk pomožnih lastnih virov
sredstev, ki se jih lahko vpokliče na zahtevo)
(1) Za postavke pomožnih lastnih virov sredstev iz točk
(a), (b), (c), (d), (f) in (i) 74. člena Delegirane uredbe velja, da se
jih lahko vpokliče na zahtevo, če zavarovalnica zagotovi, da vpoklic ni:
1.     
vezan na nastop nekega dogodka ali izpolnjevanje pogojev, ali
2.     
odvisen od dogovora z nasprotno stranko ali tretjo osebo, ali
3.     
odvisen od kateregakoli dogovora, ki pomeni, da zavarovalnici ni
dovoljeno vpoklicati ali ni verjetno, da bi vpoklicala postavko, ali
4.     
odvisen od kateregakoli dogovora ali kombinacije dogovorov, ki bi imeli
enak učinek, kot je naveden v 1. do 3. točki tega odstavka.
(2) Če ima družba za vzajemno zavarovanje, ki sklepa
zavarovanja z možnostjo naknadnih vplačil iz drugega odstavka 86. člena
ZZavar-1, prihodnje terjatve iz tretjega odstavka 193. člena ZZavar-1, in
od Agencije za zavarovalni nadzor zahteva odobritev iz 194. člena
ZZavar-1, da te terjatve lahko predstavljajo postavko njenih pomožnih lastnih
virov sredstev, mora Agenciji za zavarovalni nadzor dokazati, da bo člane lahko
pozvala k vplačilu in izterjala te terjatve za kritje izgube, ko bi ta nastala.
3. Podrobnejša opredelitev in razvrstitev postavk
pomožnih lastnih virov sredstev
5. člen
(splošna pravila)
Ocena Agencije za zavarovalni nadzor in razvrstitev postavke,
ki jo opravi, temelji na ekonomski vsebini postavke pomožnih lastnih virov
sredstev in obsegu, v katerem ta postavka zadošča značilnostim in lastnostim,
določenim v 196. členu ZZavar-1 ter 74. do 75. in 78. členu
Delegirane uredbe. Agencija za zavarovalni nadzor razvrstitev postavke pomožnih
lastnih sredstev opravi ob upoštevanju značilnosti in lastnosti, ki jih bo ta
postavka imela ob vpoklicu.
6. člen
(razvrstitev postavk pomožnih lastnih virov sredstev, ki bi
z odobritvijo postale kapitalski instrumenti)
(1) Zavarovalnica postavko pomožnih lastnih virov
sredstev, ki bi z odobritvijo postala kapitalski instrument, ki se ga lahko
vpokliče, razvrsti tako, da oceni lastnosti kapitalskega instrumenta in določi,
kateremu razredu bi ta kapitalski instrument pripadal, če bi bil vpoklican.
(2) Kapitalski instrument za namen tega sklepa pomeni
instrument, ki bi v primeru vpoklica ustvaril sredstvo za zavarovalnico in
hkrati pripadajoč delež lastnika tega kapitalskega instrumenta v zavarovalnici
v primeru delnic ali pripadajoče podrejene obveznosti zavarovalnice.
7. člen
(obravnava in razvrstitev postavke pomožnih lastnih virov
sredstev kot prispevka)
(1) Postavko pomožnih lastnih virov sredstev, ki je bila
vpoklicana in vodi k prejemu denarja ali drugega sredstva, zavarovalnica
obravnava kot prispevek samo takrat, ko ne vodi k nastanku kapitalskega
instrumenta ali obveznosti zavarovalnice.
(2) Zavarovalnica obravnava postavko iz predhodnega
odstavka tega člena kot prispevek:
-       
če ima obliko nepogojnega darila ali prispevka k lastnim virom sredstev
zavarovalnice, ali,
-       
če to postavko prispeva matična družba ali katera druga stranka, ali
-       
če to postavko predstavljajo dodatni prispevki, ki jih vplačajo člani
družbe za vzajemno zavarovanje, ali
-       
če prispeva k dobičku ali ima vpliv na izgubo ali neposredno vpliva na
povečanje rezerv.
(3) Zavarovalnica postavko pomožnih lastnih virov
sredstev iz tega člena razvrsti v drugi razred lastnih virov sredstev.
8. člen
(razvrstitev pogodbenih dogovorov)
Pogodbene dogovore, ki bodo, ko bodo vpoklicani, izpolnili
obveznosti zavarovalnice, ki jih ima ta do tretjih oseb, zavarovalnica razvrsti
na enak način kot prispevke, če ti dogovori ustvarijo sredstvo za upnika, kot
tretjo stranko zavarovalnice in hkrati ne vodijo k nastanku obveznosti za
zavarovalnico.
9. člen
(razvrstitev dogovorov o povračilu škode)
Dogovore o povračilu škode, ki zavezujejo tretjo stranko in
na podlagi katerih ta stranka plača odškodnino upniku zavarovalnice, ne da bi
imela možnost od zavarovalnice zahtevati povrnitev tega zneska, zavarovalnica
obravnava kot postavko pomožnih lastnih virov sredstev na podlagi predhodne
odobritve Agencije za zavarovalni nadzor.
4. Stalno izpolnjevanje meril
10. člen
(obveznost sprotnega preverjanja in ocenjevanje izpolnjevanja
meril)
(1) Zavarovalnica mora sprotno preverjati, če postavke
pomožnih lastnih virov sredstev še izpolnjujejo merila za izdajo odločbe o
odobritvi. Če zavarovalnica ugotovi, da odobrena postavka pomožnih lastnih
virov sredstev ne bo mogla več izpolnjevati zmožnosti pokrivanja izgub, mora o
tem nemudoma obvestiti Agencijo za zavarovalni nadzor.
(2) Pri presoji, če znesek, pripisan postavki pomožnih
lastnih virov sredstev, še vedno odraža zmožnost pokrivanja izgub
zavarovalnice, Agencija za zavarovalni nadzor, poleg informacij, ki jih je
prejela od zavarovalnice v skladu s točko (d) prvega odstavka 62. člena
Delegirane uredbe in na podlagi drugega odstavka 11. člena tega sklepa,
upošteva tudi informacije, pridobljene iz drugih virov.
(3) Informacije, pridobljene iz drugih virov, ki jih
Agencija za zavarovalni nadzor upošteva pri presoji, če znesek, pripisan
postavki pomožnih lastnih virov sredstev, še vedno odraža zmožnost pokrivanja
izgub zavarovalnice, so predvsem:
-       
informacije, ki jih Agencija za zavarovalni nadzor pridobi pri
opravljanju nadzora poslovanja v zavarovalnici,
-       
informacije, ki jih Agencija za zavarovalni nadzor prejme kot del rednih
poročil, ki jih je zavarovalnica dolžna pošiljati Agenciji za zavarovalni
nadzor, in
-       
informacije, ki jih Agenciji za zavarovalni nadzor zagotovijo drugi
nadzorni organi v okviru kolegija nadzornikov.
5. Obseg, način in roki poročanja
11. člen
(poročanje po 3. in 10. členu tega sklepa)
(1) Zavarovalnica o sklenitvi pogodbe iz prvega odstavka
3. člena tega sklepa pisno obvesti Agencijo za zavarovalni nadzor in
obvestilu priloži kopijo pogodbe. Rok za poročanje je osem dni od podpisa
pogodbe.
(2) Zavarovalnica najkasneje v osmih dneh od ugotovitve
dejstev iz prvega odstavka 10. člena tega sklepa o tem pisno obvesti Agencijo
za zavarovalni nadzor in obvestilu priloži dokazila, ki kažejo na neizogiben
ali verjeten nastanek pomembne spremembe v zmožnosti, ki jo ima postavka
pomožnih lastnih virov sredstev za pokrivanje izgub.
6. Končna določba
12. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-4/2016-1
Ljubljana, dne 14. januarja 2015
EVA 2015-1611-0055
Predsednik strokovnega sveta
Agencije za zavarovalni nadzor
Sergej Simoniti l.r.