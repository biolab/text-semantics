1. člen
(vsebina sklepa)
S tem sklepom se zaradi nemotenega izvajanja zaključnega
izpita v šolskem letu 2021/2022 določajo prilagoditve glede imenovanja in
sestave šolske izpitne komisije, izvedbe pisnega in ustnega dela zaključnega
izpita iz slovenščine (italijanščine oziroma madžarščine) ter prilagoditev
izpitnega kataloga glede izdelka oziroma storitve in zagovora.
2. člen
(sestava šolske komisije)
Ne glede na tretji odstavek 12. člena Pravilnika o
zaključnem izpitu (Uradni list RS, št. 56/08, 50/10 in 23/11; v nadaljnjem
besedilu: pravilnik) lahko šolsko izpitno komisijo za ustni izpit sestavljata
najmanj predsednik in izpraševalec. Izpraševalec je učitelj, ki poučuje ta
predmet. Izpraševalec lahko, zaradi odrejene karantene ali samoizolacije,
sodeluje v šolski izpitni komisiji na daljavo. V tem primeru šolsko komisijo
sestavljajo trije člani, od katerih mora tudi predsednik ali tretji član
izpolnjevati pogoj za izpraševalca.
3. člen
(pisni in ustni del izpita iz slovenščine (italijanščine
oziroma madžarščine))
(1) Ne glede na drugi odstavek 13. člena pravilnika
je pri pisnem delu izpita prisoten najmanj en nadzorni učitelj strokovni
delavec, ki ne sme biti učitelj slovenščine (italijanščine oziroma
madžarščine).
(2) Ne glede na drugi odstavek 14. člena pravilnika
lahko izpraševalec pri ustnem delu izpita, v soglasju s kandidatom, določi
drugo vprašanje kot je na izpitnem listku, ki ga je izbral kandidat, če
presodi, da je vprašanje povezano z učno snovjo, standardi in cilji iz
predmetnega izpitnega kataloga, ki zaradi izvajanja izobraževanja na daljavo ni
bilo predelano.
4. člen
(prilagoditev izpitnih katalogov za izdelek oziroma storitev
in zagovor)
Za zaključni izpit v šolskem letu 2021/2022 se uporabljajo
prilagoditve izpitnih katalogov za izdelek oziroma storitev in zagovor,
sprejete na podlagi Sklepa o uveljavljanju pravic in izvrševanju dolžnosti v
zvezi z izvedbo zaključnega izpita v šolskem letu 2019/2020,
št. 6036-94/2020/1, z dne 15. maja 2020, objavljenega na spletni
strani ministrstva, pristojnega za izobraževanje.
KONČNA DOLOČBA
5. člen
(začetek veljavnosti)
Ta sklep začne veljati naslednji dan po objavi v Uradnem listu
Republike Slovenije.
Št. 0070-176/2021
Ljubljana, dne 5. novembra 2021
EVA 2021-3330-0134
Prof. dr. Simona Kustec
ministrica
za izobraževanje, znanost in šport