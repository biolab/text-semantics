1. člen
(vsebina)
Ta pravilnik določa vsebino in način opravljanja preverjanja
znanj kandidatov za svetovalce za begunce (v nadaljnjem besedilu: kandidat za
svetovalca) ter vsebino, obseg in način usposabljanja svetovalcev za begunce (v
nadaljnjem besedilu: svetovalec) v okviru Centra za izobraževanje v pravosodju
(v nadaljnjem besedilu: Center).
1. PREVERJANJE ZNANJ KANDIDATOV ZA SVETOVALCE
2. člen
(program preverjanja znanj)
Center preverja znanja kandidatov za svetovalce iz splošnega
upravnega postopka, upravnega spora, prava človekovih pravic in prava
mednarodne zaščite po naslednjem programu:
I.      
Splošni del
1.     
pravo človekovih pravic:
a)  načelo enakosti, s posebnim
poudarkom na prepovedi diskriminacije med begunci,
b)  uresničevanje človekovih
pravic,
c)  človekovo osebno
dostojanstvo,
d)  ustavna pravica do
pribežališča in človekove pravice tujcev po ustavi,
e)  politične pravice s posebnim
poudarkom na svobodi veroizpovedi,
f)   osebna svoboda s
posebnim poudarkom na svobodi gibanja,
g)  pravica do družinskega in
zasebnega življenja,
h)  prepoved mučenja,
nečloveškega ali ponižujočega kaznovanja ali ravnanja,
i)    pravica do
poštenega sojenja, in
j)    trgovina z
ljudmi;
2.     
splošni upravni postopek in
3.     
upravni spor;
II.     
Posebni del – pravo mednarodne zaščite
1.     
viri prava mednarodne zaščite:
a)  mednarodnopravni viri,
b)  pravni red Evropske unije in
c)  pravni red Republike
Slovenije;
2.     
pravna ureditev mednarodne zaščite:
a)  status begunca,
b)  status subsidiarne zaščite,
c)  materialnopravni vidiki
mednarodne zaščite (subjekti preganjanja in resne škode, subjekti zaščite,
lastnosti dejanj preganjanja, razlogi preganjanja, opredelitev resne škode,
notranja zaščita, sur place, izključitev) in
d)  razmejitev in razmerje med
področjem mednarodne zaščite in področjem začasne zaščite razseljenih oseb;
3.     
načelo nevračanja;
4.     
postopek za priznanje mednarodne zaščite:
a)  temeljna
postopkovna jamstva,
b)  posebnosti
v zvezi z ranljivimi kategorijami,
c)  predhodni
postopek in
d)  postopek
mednarodne zaščite (sprejem prošnje in pravila osebnega razgovora, ugotavljanje
dejanskega stanja, odločitve organa, prenehanje in odvzem);
5.     
posebni postopki:
a)  dublinski postopek,
b)  postopek varne tretje
države,
c)  ponovna prošnja,
d)  posebni koncepti (varna
izvorna država, varna tretja država, evropska varna tretja država, država
prvega azila, združevanje družine, delitev bremen in programi priseljevanja),
e)  omejitev gibanja in
f)   postopki na meji,
letališčih in pristaniščih;
6.     
sodno varstvo;
7.     
sodna praksa slovenskih sodišč, Evropskega sodišča za človekove pravice
in Sodišča Evropske unije s področja mednarodne zaščite;
8.     
pravice prosilcev za mednarodno zaščito in oseb s priznano mednarodno
zaščito;
9.     
vloga, etika in praktično delo svetovalcev.
3. člen
(obvestilo o preverjanju znanj kandidatov za svetovalce)
(1) Ministrstvo, pristojno za pravosodje (v nadaljevanju
besedila: ministrstvo), obvesti Center o kandidatih za svetovalce, ki so se na
ministrstvo prijavili na razpis za svetovalce in so lahko po uspešno
opravljenem preverjanju znanj po tem pravilniku imenovani za svetovalce.
(2) Obvestilo o preverjanju znanj kandidatov za
svetovalce izda direktor Centra, v njem pa določi dan, uro in kraj opravljanja
preverjanja znanj ter sestavo komisije za preverjanje znanj. Obvestilo se
pošlje kandidatu za svetovalca z osebnim vročanjem najmanj 15 dni pred dnem, ki
je določen za dan opravljanja preverjanja znanj.
4. člen
(sestava in naloge komisije za preverjanje znanj)
(1) Kandidat za svetovalca opravlja preverjanje znanj
pred tričlansko komisijo za preverjanje znanj, ki jo sestavljajo predsednik in
dva člana. Predsednik komisije je sodnik Upravnega oddelka Vrhovnega sodišča
Republike Slovenije ali Upravnega sodišča Republike Slovenje, en član komisije
je uslužbenec ministrstva, pristojnega za notranje zadeve, drug član komisije
pa je lahko uslužbenec ministrstva ali svetovalec ali odvetnik.
(2) Minister, pristojen za pravosodje (v nadaljnjem
besedilu: minister) z odločbo določi seznam predsednikov in članov komisij za
preverjanje znanj tako, da imenuje:
a)    
na seznam predsednikov komisij za preverjanje znanj sodnike Upravnega
oddelka Vrhovnega sodišča Republike Slovenije ali Upravnega sodišča Republike
Slovenije, ki jih predhodno predlaga predsednik Vrhovnega sodišča Republike
Slovenije;
b)    
na seznam članov komisij za preverjanje znanj:
- 
uslužbence ministrstva, pristojnega za notranje zadeve, ki imajo pridobljen
najmanj strokovni naslov univerzitetni diplomirani pravnik ali strokovna
naslova diplomirani pravnik (UN) in magister prava oziroma so v tujini končali
primerljivo izobraževanje s področja prava, ki se dokazuje s tujo listino o
izobraževanju in priloženim mnenjem o izobraževanju ali z odločbo o priznavanju
izobraževanja za namen zaposlitve ali z odločbo o nostrifikaciji, ki jih
predhodno predloga minister, pristojen za notranje zadeve, in
- 
po lastni presoji uslužbence ministrstva, ki imajo pridobljen najmanj
strokovni naslov univerzitetni diplomirani pravnik ali strokovna naslova
diplomirani pravnik (UN) in magister prava oziroma so v tujini končali
primerljivo izobraževanje s področja prava, ki se dokazuje s tujo listino o
izobraževanju in priloženim mnenjem o izobraževanju ali z odločbo o priznavanju
izobraževanja za namen zaposlitve ali z odločbo o nostrifikaciji, ali že
imenovane svetovalce ali odvetnike, ki so izvrševali zastopanje prosilcev po
zakonu, ki ureja mednarodno zaščito v vsaj treh zadevah pred sodišči.
(3) Seznama predsednikov in članov komisij za
preverjanje znanj iz prejšnjega odstavka vsebujeta največ šest predsednikov in
največ osem članov.
(4) Sestavo komisije za preverjanje znanj za posamezni
rok preverjanja znanj določi direktor Centra z obvestilom izmed oseb s seznamov
predsednikov in članov komisij za preverjanje znanj iz drugega odstavka tega
člena.
(5) Predsednik komisije skrbi za pravilnost poteka
preverjanja znanja.
(6) Predsedniku komisije pripada nagrada za delo v komisiji
v višini 19,35 eurov bruto za posameznega kandidata, članu komisije v višini
12,93 eurov bruto za posameznega kandidata in zapisnikarju 6,46 eurov bruto za
posameznega kandidata.
(7) Predsednik in člana komisije so upravičeni tudi do
povračila prevoznih stroškov v zvezi z delom v komisiji, pri čemer se stroški
kilometrine obračunavajo v skladu z zakonom, ki ureja višino povračil stroškov
v zvezi z delom in nekaterih drugih prejemkov. Nagrado in potne stroške krije
Ministrstvo za notranje zadeve.
5. člen
(zapisnik o preverjanju znanja)
(1) Zapisnikarja, ki vodi zapisnik o preverjanju znanja,
imenuje direktor Centra izmed javnih uslužbencev zaposlenih v ministrstvu.
Zapisnikar mora imeti najmanj srednjo strokovno izobrazbo.
(2) Zapisnik vsebuje naslednje podatke: osebne podatke
kandidata za svetovalca, sestavo komisije, datum opravljanja preverjanja
znanja, vprašanja ter uspeh.
(3) Zapisnik podpišejo predsednik in člana komisije ter
zapisnikar.
6. člen
(potek preverjanja znanj)
(1) Preverjanje znanja se opravlja ustno in traja za
posameznega kandidata za svetovalca največ 60 minut.
(2) Vprašanja kandidatom za svetovalce zastavljajo
predsednik in člana komisije.
7. člen
(uspeh preverjanja znanj)
(1) Komisija oceni uspeh kandidata za svetovalca z
opisno oceno »je opravil« ali »ni opravil«.
(2) Rezultat preverjanja znanj razglasi predsednik
komisije ob navzočnosti članov komisije in kandidata takoj po končanem
preverjanju znanj.
8. člen
(potrdilo)
(1) O uspešno opravljenem preverjanju znanj izda
komisija kandidatu za svetovalca potrdilo takoj po opravljenem preverjanju
znanj.
(2) Potrdilo podpiše predsednik komisije.
(3) Potrdilo o opravljenem preverjanju znanj se izda v
dveh izvodih, od katerih prejme enega kandidat za svetovalca, drugi pa ostane v
spisu ministrstva.
9. člen
(ponovni poskus)
Kandidat za svetovalca, ki preverjanja znanj ni opravil
uspešno, lahko preverjanje znanj ponavlja največ dvakrat v roku, ki ga določi
direktor Centra.
10. člen
(odstop od preverjanja znanj)
(1) Če kandidat za svetovalca brez opravičenega razloga
določenega dne ne pristopi k opravljanju ali ponovitvi preverjanja znanj
oziroma pisno ne obvesti ministrstva najmanj tri dni pred rokom, ali če
odstopi, ko je že začel opravljati preverjanje znanj, se šteje, da preverjanja
znanj ni opravil.
(2) Direktor Centra kandidatu za svetovalca, ki iz
opravičenih razlogov določenega dne ne pristopi k opravljanju preverjanja znanj
ali ponovitvi preverjanja znanj, ali kandidatu za svetovalca, ki iz opravičenih
razlogov odstopi, ko je že začel opravljati preverjanje znanj, na njegov
predlog z obvestilom določi nov rok za opravljanje preverjanja znanj. Tako
dovoljen odstop od opravljanja preverjanja znanj ne šteje za ponovitev
preverjanja znanj.
(3) Predlog iz prejšnjega odstavka mora biti vložen najmanj
tri delovne dni pred napovedanim datumom preverjanja znanj, če ga iz posebej
utemeljenih razlogov v tem roku ni mogoče vložiti, pa takoj, ko razlogi
prenehajo.
(4) Za opravičene razloge iz drugega odstavka tega člena
se štejejo zlasti bolezen, odsotnost zaradi starševskega dopusta ter
neodložljive in nenačrtovane osebne obveznosti.
11. člen
(stroški preverjanja znanj)
(1) Stroški preverjanja znanj bremenijo proračun.
(2) V primeru, da se kandidat za svetovalca brez
opravičenega razloga preverjanja znanj določenega dne ne udeleži, ali odstopi
med preverjanjem znanj, je dolžan plačati stroške izpita.
2. USPOSABLJANJE SVETOVALCEV IN EVIDENCA
12. člen
(usposabljanje svetovalcev)
(1) Center organizira usposabljanje za svetovalce, ki
vključuje predstavitev predpisov, teorije in sodne prakse s področja prava
mednarodne zaščite kot izhaja iz 2. člena tega pravilnika v trajanju
najmanj 10 ur. Usposabljanje se izvede do poteka roka treh mesecev od
imenovanja svetovalca.
(2) Ministrstvo o datumu imenovanja svetovalcev ter o
njihovih identifikacijskih osebnih podatkih (osebno ime, naslov prebivališča,
datum in kraj rojstva) in kontaktnih podatkih (telefonska številka in naslov
elektronske pošte) obvesti Center najkasneje v petih delovnih dneh od
imenovanja.
(3) Center svetovalce obvesti z osebnim vročanjem o
datumu in kraju usposabljanja, o poteku in vsebini usposabljanja ter določi
rok, do katerega se morajo svetovalci prijaviti na usposabljanje.
(4) O udeležbi na usposabljanju se svetovalcu izda pisno
potrdilo.
13. člen
(evidenca usposabljanj in preverjanja znanj)
Ministrstvo za vsakega kandidata za svetovalca vodi spis, ki
vsebuje prijavo k preverjanju znanj, zapisnik o preverjanju znanja in potrdilo
o opravljenem preverjanju znanja ter prijavo svetovalca k usposabljanju in
pisno potrdilo o usposabljanju svetovalca.
3. PREHODNA IN KONČNA DOLOČBA
14. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o usposabljanju in opravljanju preverjanja znanj svetovalcev za
begunce (Uradni list RS, št. 101/11 in 22/16 – ZMZ-1).
15. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-207/2016
Ljubljana, dne 26. oktobra 2016
EVA 2016-2030-0024
mag. Goran Klemenčič l.r.
Minister
za pravosodje