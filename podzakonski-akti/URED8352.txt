1. člen
(vsebina)
Ta uredba določa pravila bivanja v integracijski hiši in
drugih nastanitvenih zmogljivostih urada Vlade Republike Slovenije, pristojnega
za oskrbo in integracijo migrantov (v nadaljnjem besedilu: urad), namenjenih
nastanitvi oseb s priznano mednarodno zaščito (v nadaljnjem besedilu: nastanitvene
zmogljivosti).
2. člen
(namen)
(1) Ta uredba se uporablja za nastanjene osebe s
priznano mednarodno zaščito (v nadaljnjem besedilu: nastanjene osebe) v
prostorih nastanitvenih zmogljivostih in na pripadajočih zemljiščih.
(2) Nastanjene osebe morajo poleg določb te uredbe
spoštovati tudi navodila in ukrepe, povezane z varnostjo, organizacijo in
bivanjem v nastanitvenih zmogljivostih, ki jih dajejo uslužbenci urada (v
nadaljnjem besedilu: uradne osebe) in osebe, ki v nastanitvenih zmogljivostih
opravljajo dela in naloge na podlagi pogodbenega razmerja z Republiko
Slovenijo.
3. člen
(postopek nastanitve)
(1) Postopek v zvezi z nastanitvijo v nastanitvene
zmogljivosti vodi uradna oseba, ki nastanjeni osebi izroči izvod te uredbe v
njej razumljivem jeziku in jo tudi ustno seznani z določbami te uredbe in
določbami požarnega reda ter z ukrepi, ki se v skladu z Zakonom o mednarodni
zaščiti (Uradni list RS, št. 16/17 – uradno prečiščeno besedilo in 54/21;
v nadaljnjem besedilu: zakon) lahko izrečejo za težje kršitve hišnega reda.
Nastanjena oseba o tem podpiše izjavo o seznanitvi iz Priloge 1, ki je sestavni
del te uredbe.
(2) Ob nastanitvi nastanjena oseba prejme ključe, s
katerimi dostopa do stanovanja oziroma sobe (v nadaljnjem besedilu:
stanovanjska enota) in za katere je osebno odgovorna. Če nastanjena oseba ključ
izgubi, mora o tem obvestiti uradno osebo, ki priskrbi nadomestni ključ.
(3) Nastanjena oseba ob vselitvi podpiše prevzemni
zapisnik – reverz na obrazcu iz Priloge 2, ki je sestavni del te uredbe.
Prevzemni zapisnik – reverz vsebuje popis stvari, ki so v stanovanjski enoti.
4. člen
(preselitev nastanjene osebe)
(1) Preselitev nastanjene osebe v druge nastanitvene
zmogljivosti se izvede:
-       
iz razlogov za preselitev nastanjenih oseb, določenih v drugem odstavku
94. člena zakona,
-       
na zahtevo uradne osebe,
-       
na prošnjo nastanjene osebe.
(2) Preselitev nastanjene osebe na zahtevo uradne osebe
se izvede, kadar to zahteva narava obnovitvenih in vzdrževalnih del ter v
drugih primerih, povezanih z organizacijo in bivanjem v nastanitvenih
zmogljivostih. V teh primerih se mora nastanjena oseba preseliti v drugo
nastanitveno zmogljivost urada v roku, ki ga določi urad.
(3) Preselitev na prošnjo nastanjene osebe, ki jo
nastanjena oseba pisno naslovi na urad, se izvede, če za preselitev obstajajo
utemeljeni razlogi in razpoložljive zmogljivosti. V teh primerih se nastanjena
oseba preseli v drugo nastanitveno zmogljivost urada v roku, ki ga določi urad
in ne sme biti daljši od desetih dni.
5. člen
(izselitev nastanjene osebe)
(1) Nastanjena oseba se mora po poteku pravice do
nastanitve v nastanitvenih zmogljivostih iz teh takoj izseliti.
(2) Nastanjena oseba se lahko na lastno željo predčasno
izseli iz nastanitvenih zmogljivosti, o datumu izselitve pa mora uradno osebo
obvestiti najmanj pet delovnih dni pred izselitvijo.
(3) Nastanjena oseba, ki se ji izreče ukrep iz tretje
alineje 95. člena zakona, se mora izseliti v roku, ki ga določi urad.
(4) Ob izselitvi mora nastanjena oseba stanovanjsko
enoto oddati v stanju, v kakršnem ji je bila dodeljena. Ključe stanovanjske
enote izroči uradni osebi, ki preveri stanje stanovanjske enote in inventarja.
Uradna oseba in nastanjena oseba ugotovljeno stanje potrdita s podpisom
zapisnika iz Priloge 3, ki je sestavni del te uredbe.
(5) Ob izselitvi mora nastanjena oseba odnesti s seboj
vse svoje stvari. Z najdenimi predmeti in gotovino se ravna v skladu s
predpisi, ki urejajo ravnanje z najdenimi stvarmi.
6. člen
(uporaba prostorov in opreme)
Nastanjena oseba mora prostore in opremo uporabljati kot
dober gospodar.
7. člen
(uporaba večnamenskega prostora)
(1) Večnamenski prostori nastanitvenih zmogljivosti so
namenjeni izključno izvajanju programov integracije in prostočasnih dejavnosti
nastanjenih oseb.
(2) Uporaba stanovanjskih enot, skupnih prostorov in
pripadajočega zemljišča je dovoljena v skladu z njihovim namenom.
(3) Če se nastanjene osebe med seboj ne morejo
dogovoriti o souporabi skupne opreme, se uporaba določi s posebnim razporedom,
ki ga pripravi uradna oseba.
(4) Ne glede na prvi odstavek tega člena se lahko v
primeru povečane potrebe po stanovanjskih zmogljivostih večnamenski prostori
preuredijo v bivalne enote.
8. člen
(obiski in odsotnost)
(1) V nastanitvenih zmogljivostih so po predhodni najavi
in odobritvi uradne osebe dovoljeni obiski. Obiskovalci lahko prenočijo pri
nastanjenih osebah, vendar ne več kot tri zaporedne nočitve. Obiskovalci morajo
spoštovati hišni red nastanitvenih zmogljivosti.
(2) Ne glede na prejšnji odstavek lahko uradna oseba v
primeru višje sile obiske prepove.
(3) Nastanjena oseba mora vsako predvideno odsotnost,
daljšo od petih dni, sporočiti uradni osebi.
9. člen
(nadzor)
(1) Uradna oseba v nastavitvenih zmogljivostih in na
pripadajočem zemljišču opravlja redne nadzorne obiske, ugotavlja stanje
stanovanjskih enot, skupnih prostorov in pripadajočega zemljišča ter o ogledih
vodi ugotovitveni zapisnik iz Priloge 4, ki je sestavni del te uredbe.
(2) Uradna oseba ima pravico in dolžnost vstopati v
stanovanjsko enoto nastanjene osebe zaradi vzdrževanja prostorov ali nadzora
nad izvajanjem hišnega reda. Uradna oseba v stanovanjsko enoto vstopa v
prisotnosti nastanjene osebe, izjemoma pa tudi v njeni odsotnosti, če je to
nujno zaradi zagotavljanja varnosti in reda ali varovanja premoženja.
10. člen
(ravnanje z osebnimi stvarmi)
Nastanjena oseba mora za osebno varnost in varnost osebnih
stvari, denarja in drugih dragocenosti poskrbeti sama. Urad za osebne stvari
nastanjene osebe ne odgovarja.
11. člen
(dolžnosti nastanjenih oseb)
Nastanjene osebe morajo:
1.     
spoštovati integriteto uradnih oseb;
2.     
skrbeti za čistočo stanovanjske enote, skupnih prostorov in
pripadajočega zemljišča;
3.     
v najkrajšem možnem času sporočiti okvaro naprav, poškodovanje prostorov
ali opreme pristojni osebi;
4.     
varčno uporabljati vodo in elektriko;
5.     
sušiti perilo in oblačila na primernih sušilnih mestih;
6.     
upoštevati in izvajati predpisane ukrepe varstva pred požarom iz
požarnega reda.
12. člen
(sodelovanje pri vzdrževanju reda in čistoče)
(1) Nastanjene osebe v skladu z drugo alinejo prejšnjega
člena medsebojno sodelujejo pri vzdrževanju reda in čistoče skupnih prostorov
in pripadajočega zemljišča integracijske hiše.
(2) Uradna oseba določi oblike sodelovanja nastanjenih
oseb pri opravljanju skupnih opravil.
13. člen
(prepovedi)
Zaradi zagotavljanja varnosti in reda je v nastanitvenih
zmogljivostih prepovedano:
1.     
izražati kakršno koli obliko rasne, verske, nacionalne, spolne,
politične ali druge nestrpnosti;
2.     
imeti žaljiv ali nasilen odnos do sostanovalcev, uradnih oseb in
obiskovalcev;
3.     
posedovati ali uporabljati orožje ali eksplozivne snovi;
4.     
odtujevati predmete;
5.     
namerno uničevati prostore in opremo;
6.     
omogočati neodobreno bivanje drugim osebam;
7.     
vnašati ali uživati alkoholne pijače in druge prepovedne opojne snovi;
8.     
izdelati dvojnik ključa ali ključ dati v uporabo drugi osebi;
9.     
na okensko polico postavljati predmete, ki bi lahko ogrožali varnost
sostanovalcev ali mimoidočih;
10.  
 metati odpadke in druge stvari skozi okno ali v straniščno školjko;
11.  
 vnašati in voditi v prostore živali, razen živali, šolanih za spremstvo
osebam, potrebnih pomoči;
12.  
vnašati v prostore ali v njih premeščati, predelovati ali odstranjevati
pohištvo, grelne aparate, električne aparate in drugo opremo brez dovoljenja
pristojne osebe;
13.  
uporabljati naprave, ki povzročajo hrup ali drugače motijo okolico;
14.  
kaditi.
14. člen
(seznanitev z uredbo)
Besedilo te uredbe se v slovenskem in angleškem jeziku
izobesi na vidnem mestu nastanitvenih zmogljivosti.
KONČNI DOLOČBI
15. člen
(prenehanje veljavnosti)
Z dnem uveljavitve te uredbe preneha veljati Uredba o hišnem
redu integracijske hiše (Uradni list RS, št. 22/17).
16. člen
(začetek veljavnosti)
Ta uredba začne veljati 9. novembra 2021.
Št. 00701-27/2021
Ljubljana, dne 4. novembra 2021
EVA 2021-1542-0006
Vlada Republike Slovenije
Janez Janša
predsednik

Priloga
1: Izjava o seznanitvi z določbami Uredbe o hišnem redu integracijske
hiše
Priloga
2: Prevzemni zapisnik – reverz
Priloga
3: Zapisnik o vračilu
Priloga
4: Zapisnik ogleda prostorov integracijske hiše