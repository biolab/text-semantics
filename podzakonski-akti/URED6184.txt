I. SPLOŠNE DOLOČBE
1. člen
(vsebina)
(1) Ta uredba ureja način izvajanja
gospodarske javne službe vzdrževanja državnih cest, zlasti:
-      
organizacijsko zasnovo opravljanja gospodarske
javne službe vzdrževanja državnih cest,
-      
pravice in obveznosti izvajalcev,
-      
način financiranja,
-      
način podelitve, predmet in pogoje koncesije,
-      
nadzor nad njenim izvajanjem.
(2) Ta uredba je tudi koncesijski akt
za koncesijo za izvajanje rednega vzdrževanja državnih cest.
(3) Koncesija gospodarske javne službe
rednega vzdrževanja državnih cest po tej uredbi je javnonaročniško
javno-zasebno partnerstvo po Zakonu o javno-zasebnem partnerstvu (Uradni list
RS, št. 127/06; v nadaljnjem besedilu: Zakon o javno-zasebnem partnerstvu).
2. člen
(obseg urejanja)
Ta uredba se ne nanaša na izvajanje
gospodarske javne službe vzdrževanja državnih cest na državnih cestah, na
katerih na podlagi:
-      
9. člena Zakona o družbi za avtoceste v
Republiki Sloveniji (Uradni list RS, št. 97/10 in 40/12 – ZUJF) izvaja naloge
njihovega obnavljanja, upravljanja in rednega vzdrževanja Družba za avtoceste
Republike Slovenije;
-      
57. člena Zakona o cestah (Uradni list RS, št.
109/10 in 48/12; v nadaljnjem besedilu: Zakon o cestah) opravlja naloge v zvezi
z vzdrževanjem državnih cest koncesionar, ki pridobi koncesijo za upravljanje
državnih cest.
3. člen
(pomen izrazov)
(1) Posamezni izrazi, uporabljeni v
tej uredbi, imajo naslednji pomen:
1.    
»koncedent« je Republika Slovenija;
2.    
»koncesija« je koncesija za opravljanje rednega
vzdrževanja državnih cest po tej uredbi;
3.    
»koncesionar« je pravna ali fizična oseba ali
konzorcij, ki izvaja redno vzdrževanje državnih cest na podlagi koncesije;
4.    
»konzorcij« je oznaka za dve ali več pravnih
ali fizičnih oseb, ki na podlagi medsebojnega obligacijsko-pravnega razmerja,
sklenjenega v skladu s 16. členom te uredbe, vložijo skupno vlogo za pridobitev
koncesije in se v njej zavežejo v primeru uspeha v postopku podelitve koncesije
skupaj izvajati pravice in obveznosti koncesionarja;
5.    
»obnavljanje državnih cest« pomeni
investicijska vzdrževalna dela v skladu z 18. členom Zakona o cestah;
6.    
»začetek postopka podelitve koncesije« je dan
objave oddaje javnonaročniškega javno-zasebnega partnerstva.
(2) Drugi izrazi, uporabljeni v tej
uredbi, imajo enak pomen, kot ga določata Zakon o cestah in Zakon o
javno-zasebnem partnerstvu.
4. člen
(organizacijska zasnova)
Gospodarsko javno službo vzdrževanje
državnih cest opravlja na podlagi koncesije koncesionar, ki pridobi koncesijo
za opravljanje te javne službe.
5. člen
(pooblastilo koncedenta)
Naloge koncedenta v postopku podelitve
koncesije in v koncesijskem razmerju izvaja Direkcija Republike Slovenije za
ceste (v nadaljnjem besedilu: direkcija), razen tistih nalog in odločitev, ki
so po tej uredbi izrecno v pristojnosti ministra, pristojnega za infrastrukturo
in prostor, ali Vlade Republike Slovenije (v nadaljnjem besedilu: vlada).
6. člen
(financiranje)
(1) Gospodarska javna služba po tej
uredbi se financira iz proračuna Republike Slovenije.
(2) Če prejme koncesionar v zvezi z
izvajanjem rednega vzdrževanja državnih cest druga sredstva (npr. odškodnine,
plačilo zavarovalnih škod), mora o njih obvestiti koncedenta in jih uporabiti
za financiranje rednega vzdrževanja državnih cest.
II. PREDMET IN NAČIN IZVAJANJA JAVNE SLUŽBE VZDRŽEVANJA
DRŽAVNIH CEST
1. Predmet javne službe
7. člen
(predmet javne službe in koncesija)
(1) Predmet gospodarske javne službe
vzdrževanja državnih cest, za katero se podeli koncesija, je izvajanje rednega
vzdrževanja vseh državnih cest na območju koncesije v času trajanja koncesije v
stanju, ki zagotavlja varnost in prevoznost državnih cest, nadzor nad stanjem
državnih cest in cestnega sveta ter vzpostavitev prevoznosti cest ob naravnih
in drugih nesrečah.
(2) Podrobneje so vrste nalog iz
prejšnjega odstavka in način njihovega izvajanja določeni v predpisu, ki ureja
vrste vzdrževalnih del na javnih cestah in nivo rednega vzdrževanja javnih
cest.
8. člen
(posamezna dela)
(1) Posamezna dela vzdrževanja vodnih
propustov, merjenja osnih pritiskov, vzdrževanje svetlobno-signalnih naprav,
zalivanje reg in razpok, čiščenje lovilnih mrež za padajoče kamenje z brežin in
druga specializirana dela rednega vzdrževanja državnih cest, ki zahtevajo
posebno specializirano opremo, katere zaradi obsega njene uporabe ni gospodarno
uporabljati zgolj na posameznem območju koncesije, ali za katerih izvajanje je
potrebna posebna usposobljenost izvajalca, ki je ni smotrno zagotavljati zgolj
za posamezno območje koncesije, lahko direkcija odda v skladu s predpisi o
javnem naročanju.
(2) Dela iz prejšnjega odstavka, ki
jih koncesionar ne izvaja, se podrobneje določijo v koncesijski pogodbi.
9. člen
(obnavljanje državnih cest)
(1) Obnavljanje državnih cest izvaja
direkcija.
(2) Direkcija oddaja posamezna dela
obnavljanja državnih cest v skladu s predpisi o javnem naročanju.
10. člen
(dejavnosti izven obsega koncesije)
(1) Koncesionar lahko v času trajanja
koncesije opravlja dejavnost rednega vzdrževanja javnih cest tudi izven obsega
koncesije po tej uredbi (npr. redno vzdrževanje občinskih cest, vzdrževanje
javnih površin) ali tudi druge dejavnosti, pri čemer mora zagotoviti ločeno
evidentiranje različnih dejavnosti (ločeno za vsako koncesijo posebej in za
druge dejavnosti) v skladu z Zakonom o preglednosti finančnih odnosov in ločenem
evidentiranju različnih dejavnosti (Uradni list RS, št. 33/11) ali drugim
zakonom, ki ureja ta vprašanja, in predpisi, izdanimi za izvrševanje takega
zakona.
(2) Če koncesionar opravlja redno
vzdrževanje cest tudi izven obsega koncesije po tej uredbi, sme skladišča
materialov (npr. hladna asfaltna masa, sol, drobljenec) ter mehanizacijo in
opremo za izvajanje zimske službe uporabljati za redno vzdrževanje cest izven
obsega koncesije po tej uredbi le s predhodnim soglasjem koncedenta, danim za
vsak primer posebej. Podrobneje se način izvajanja te obveznosti koncesionarja
določi v koncesijski pogodbi.
11. člen
(območje koncesije)
(1) Redno vzdrževanje državnih cest se
izvaja na devetih območjih koncesije, ki so grafično prikazana v Prilogi 1, ki
je sestavni del te uredbe. Posamezno območje koncesije obsega državne ceste in
državne kolesarske povezave, določene v Prilogi 1 te uredbe. Koncesionar mora
vzdrževati vse dele državnih cest, kot so navedeni v 8. členu Zakonu o cestah,
vključno s prometnimi površinami zunaj vozišča, kamor spadajo tudi površine za
izločanje vozil iz prometa. Državno cesto na mejnem prehodu vzdržuje
koncesionar v obsegu, kot ga določa Zakon o cestah.
(2) Če je v času trajanja koncesije
dana v javni promet nova državna cesta, državna kolesarska povezava ali
prometna površina iz prejšnjega odstavka oziroma predana v upravljanje
direkciji druga državna cesta na določenem območju koncesije, postane ta
državna cesta, kolesarska povezava ali prometna površina ne glede na seznam
državnih cest iz Priloge 1 te uredbe sestavni del državnih cest na tem območju
koncesije. Koncesionar na tem območju jo je dolžan prevzeti na način in pod
pogoji, kot veljajo za to območje. Ta določba se uporablja tudi za primer, ko
občinska cesta, kolesarska povezava ali druga prometna površina s spremembo
kategorizacije postane državna cesta, državna kolesarska povezava ali prometna
površina.
(3) Za izvajanje rednega vzdrževanja
državnih cest iz 7. člena te uredbe se podeli ena koncesija enemu koncesionarju
za vsako posamezno območje koncesije. Isti koncesionar lahko pridobi več
koncesij.
(4) V času trajanja koncesije za
posamezno območje koncesije ni dovoljeno podeliti druge koncesije po tej
uredbi, razen če se druga koncesija podeli krajši čas pred prenehanjem koncesijskega
razmerja prejšnje koncesije zaradi zagotovitve nepretrganega izvajanja rednega
vzdrževanja državnih cest tako, da novi koncesionar začne izvajati koncesijo,
ko jo preneha izvajati prejšnji koncesionar.
12. člen
(trajanje koncesije)
(1) Koncesija po tej uredbi se podeli
za sedem let (rok koncesije).
(2) Rok koncesije začne teči z dnem,
določenem v koncesijski pogodbi. Če v koncesijski pogodbi ni določen začetek
teka roka koncesije, začne ta rok teči naslednji dan po sklenitvi koncesijske
pogodbe.
(3) Rok koncesije poteče s potekom
istega dneva v istem mesecu v sedmem letu od dneva začetka teka roka koncesije.
13. člen
(obseg del rednega vzdrževanja državnih
cest)
(1) Direkcija do 31. oktobra
tekočega leta določi letni plan vzdrževanja, upoštevaje obseg sredstev, ki so v
proračunu Republike Slovenije namenjena za redno vzdrževanje državnih cest.
(2) Koncesionar mora na podlagi
letnega plana vzdrževanja, upoštevaje stanje državnih cest in vse druge
okoliščine, ki vplivajo na izvajanje vzdrževalnih del, pripraviti za vsak
koledarski mesec izvedbeni program vzdrževanja in ga predložiti direkciji v
potrditev najkasneje do 25. dne v mesecu za naslednji mesec.
(3) Koncesionar mora izvajati dela
rednega vzdrževanja državnih cest v skladu z izvedbenim programom vzdrževanja
in drugimi zahtevami predpisa, ki ureja vrste vzdrževalnih del na javnih cestah
in nivo rednega vzdrževanja javnih cest, glede pogostnosti in časa izvajanja
vzdrževalnih del (npr. zimska služba, intervencijski ukrepi, pregledniška
služba).
2. Podelitev koncesije
14. člen
(postopek podelitve koncesije)
(1) Koncesija po tej uredbi se podeli
v postopku sklenitve javnonaročniškega javno-zasebnega partnerstva po
27. členu Zakona o javno-zasebnem partnerstvu, in sicer z uporabo postopka s
pogajanji po predhodni objavi.
(2) Odločitev o izbiri koncesionarja v
postopku oddaje javnega naročila po drugem odstavku 27. člena Zakona o
javno-zasebnem partnerstvu in odločbo o podelitvi koncesije po četrtem odstavku
27. člena Zakona o javno-zasebnem partnerstvu sprejme vlada, postopek podelitve
koncesije pa vodi direkcija.
(3) V razpisni dokumentaciji se določi
predviden okvirni obseg posameznih vrst del rednega vzdrževanja za posamezno
območje koncesije v roku koncesije.
(4) Koncesija za posamezno koncesijsko
območje se podeli v ločenem sklopu javnega razpisa ali na podlagi samostojnega
postopka javnega razpisa.
15. člen
(pogoji za koncesionarja)
(1) Kandidat mora izpolnjevati
naslednje pogoje:
1.    
splošni pogoji:
- 
da kandidat ali njegov zakoniti zastopnik ni
bil pravnomočno obsojen za kazniva dejanja, določena v prvem odstavku 42. člena
Zakona o javnem naročanju (Uradni list RS, št. 12/13 – uradno prečiščeno
besedilo; v nadaljnjem besedilu: Zakon o javnem naročanju);
- 
da kandidat na dan, ko poteče rok za oddajo
ponudbe, ni izločen iz postopkov oddaje javnih naročil zaradi uvrstitve v
evidenco ponudnikov z negativnimi referencami iz 77.a člena Zakona o javnem
naročanju ali 81.a člena Zakona o javnem naročanju na vodnem, energetskem,
transportnem področju in področju poštnih storitev (Uradni list RS, št. 72/11 –
uradno prečiščeno besedilo, 43/12 – odl. US in 90/12) oziroma 73. člena Zakona
o javnem naročanju na področju obrambe in varnosti (Uradni list RS, št. 90/12);
- 
da kandidat ni v postopku prisilne poravnave
ali da zanj ni bil podan predlog za začetek postopka prisilne poravnave in
sodišče o tem predlogu še ni odločilo;
- 
da kandidat ni v stečajnem postopku ali da za
kandidata ni bil podan predlog za začetek stečajnega postopka in sodišče o tem
predlogu še ni odločilo;
- 
da kandidat ni v postopku prisilnega prenehanja
ali da zanj ni bil podan predlog za začetek postopka prisilnega prenehanja
in sodišče o tem predlogu še ni odločilo, da z njegovimi posli
iz drugih razlogov ne upravlja sodišče ali da ni opustil poslovne dejavnosti
ali da ni v katerem koli podobnem položaju;
- 
da kandidat ni bil s pravnomočno sodbo v
katerikoli državi obsojen za prestopek v zvezi z njegovim poklicnim ravnanjem;
- 
da kandidat na dan, ko je bila oddana ponudba,
v skladu s predpisi države, v kateri ima sedež, ali predpisi Republike
Slovenije, nima zapadlih, neplačanih, obveznosti v zvezi s plačili prispevkov
za socialno varnost ali v zvezi s plačili davkov v vrednosti 50 eurov ali več;
2.    
tehnični pogoji:
-  
kandidat mora razpolagati z ustreznim številom
objektov za izvajanje vzdrževalnih del (vzdrževalna enota), ki morajo biti
locirani, dimenzionirani in tehnično opremljeni tako, da se s posamezne
vzdrževalne enote izvaja redno vzdrževanje od 100 do 250 km državnih cest na
posameznem območju koncesije in da se lahko najbolj oddaljena točka državnih
cest na območju koncesije iz vzdrževalne enote doseže ne glede na razmere v eni
uri in pol vožnje z vozilom, katerega največja dovoljena masa presega
3 500 kg; minimalna zahtevana opremljenost vzdrževalnih enot je določena v
Prilogi 2, ki je sestavni del te uredbe;
-  
kandidat mora razpolagati z ustrezno tehnično
opremo, določeno v Prilogi 2 te uredbe;
3.    
kadrovski pogoji:
-  
kandidat mora imeti glede na število
vzdrževalnih enot in dolžino državnih cest na območju koncesije zaposleno
določeno število delavcev z določeno izobrazbo in delovnimi izkušnjami;
kadrovski pogoji so podrobneje določeni v Prilogi 2 te uredbe;
4.    
ekonomski pogoji:
- 
kandidat mora izkazati, da je imel v zadnjih
treh koledarskih letih pred rokom za oddajo ponudbe skupni prihodek v višini,
ki je za posamezno območje koncesije določen v Prilogi 2 te uredbe;
- 
da ima kandidat poravnane zapadle obveznosti do
dobaviteljev blaga, podizvajalcev in kooperantov;
- 
da koncedent v razmerju do kandidata ni v
obdobju zadnjih dveh let pred rokom za oddajo ponudbe upravičeno unovčil nobene
garancije za dobro izvedbo pogodbenih obveznosti ali garancije za odpravo napak
v garancijskem roku;
- 
da je v obdobju zadnjih dveh let pred rokom za
oddajo ponudbe kandidat pravočasno izpolnil vse zapadle obveznosti do
koncedenta;
- 
kandidat na dan izdaje dokazila nima
blokiranega nobenega transakcijskega računa, v zadnjih 180 dneh pred izdajo
dokazila pa ni imel nobenega transakcijskega računa blokiranega več kot 30 dni.
Dokazilo ne sme biti izdano več kot 30 dni pred rokom za oddajo ponudbe;
- 
kandidatova bonitetna ocena, izdana pri AJPES,
na dan izdaje dokazila dosega vsaj bonitetni razred SB6 ali boljše. Če kandidat
ne more pridobiti bonitetne ocene s strani AJPES, izkaže za dan izdaje dokazila
bonitetno oceno Baa2 agencije Moody's ali bonitetno oceno BBB agencije S&P
ali bonitetno oceno BBB agencije Fitch. Dokazilo ne sme biti izdano več kot 30
dni pred rokom za oddajo ponudbe;
5.    
reference:
- 
kandidat mora izkazati, skupaj s potrdili
njegovih referenčnih naročnikov, da je v zadnjih treh koledarskih letih pred
rokom za oddajo ponudbe po tej uredbi uspešno izvedel istovrstna referenčna
dela v skupni dolžini najmanj 1/3 razpisanega cestnega omrežja, ki ga prevzema
v vlogi, pri čemer se posamezna cesta iz referenčnega posla pri izračunu
dolžine omrežja iz referenčnega posla upošteva samo enkrat. Za istovrstna
referenčna dela se štejejo dela rednega vzdrževanja in varstva kategoriziranega
javnega cestnega omrežja, ki so glede na vrsto del in način opravljanja primerljiva
z nalogami koncesionarja po tej uredbi in kot jih podrobneje določa predpis, ki
ureja vrste vzdrževalnih del na javnih cestah in nivo rednega vzdrževanja
javnih cest.
(2) Pogoje iz 1., 2. in 3. točke
prejšnjega odstavka mora izpolnjevati koncesionar ob oddaji vloge in tudi ves čas trajanja koncesijskega razmerja.
(3) Če se kandidat poteguje za
pridobitev več koncesij, se glede izkazovanja pogojev iz 2., 3. in 5. točke
prvega odstavka tega člena ni dovoljeno sklicevati na kapacitete oziroma referenčna
potrdila, ki jih je kandidat že uporabil za dokazovanje izpolnjevanja pogojev
na drugem koncesijskem območju, razen če je za drugo koncesijsko območje
postopek dokončen in mu koncesija ni bila podeljena ali če je bil postopek
podelitve koncesije na drugem koncesijskem območju zaključen brez podelitve
koncesije. Glede izkazovanja pogoja iz prve alineje 4. točke prvega odstavka
tega člena mora kandidat, ki se poteguje za pridobitev več koncesij, izkazovati
skupni prihodek v kumulativni višini vseh območij koncesije, za katere
kandidira. Vloge, v katerih se kapacitete ponavljajo v nasprotju s tem
določilom, se zavrnejo.
(4) Kandidat, ki v vlogi nastopa s
podizvajalci, se lahko glede izkazovanja pogojev iz 2. in 3. točke, prve
alineje 4. točke ter 5. točke prvega odstavka tega člena, sklicuje na
kapacitete oziroma referenčna potrdila podizvajalcev, ki jih navede v vlogi, če
ti podizvajalci poleg pogojev iz 1. točke prvega odstavka tega člena
izpolnjujejo tudi pogoje iz druge do šeste alineje 4. točke prvega odstavka
tega člena.
(5) Podrobneje
se način dokazovanja pogojev iz tega člena določi v razpisni dokumentaciji.
16. člen
(skupna vloga več oseb)
(1) Vlogo za koncesijo (v nadaljnjem
besedilu: vloga) lahko predloži več pravnih ali fizičnih oseb skupaj (v
nadaljnjem besedilu: konzorcij). Ista pravna ali fizična oseba lahko sodeluje
kot član konzorcija le pri eni skupni vlogi na istem koncesijskem območju. Če
ista pravna ali fizična oseba sodeluje pri več vlogah, je taka vloga
nepravilna.
(2) Kadar predloži skupno vlogo
konzorcij, se vlogi priloži sklenjena pogodba o ureditvi medsebojnih razmerij v
zvezi z izvajanjem koncesije, iz katere mora biti razvidno najmanj:
-      
člani konzorcija, vstop in izstop člana iz
konzorcija;
-      
vodilni član konzorcija ali druga oseba, ki se
ji posredujejo sporočila v zvezi z izvajanjem koncesije z učinkom za vse člane
konzorcija;
-      
ureditev medsebojnih pravic in obveznosti med
člani konzorcija v zvezi z izvajanjem koncesije;
-      
medsebojna zaveza članov konzorcija, da za
obveznosti koncesionarja po koncesijski pogodbi odgovarjajo solidarno.
(3) V primeru skupne vloge članov
konzorcija morajo pogoje iz 1. točke in druge do šeste alineje 4. točke prvega
odstavka prejšnjega člena izpolnjevati vse osebe, ki so vložile tako vlogo,
ostale pogoje pa lahko izkazujejo skupaj člani konzorcija in podizvajalci, ki
so navedeni v skupni vlogi, če ti podizvajalci poleg pogojev iz 1. točke prvega
odstavka prejšnjega člena izpolnjujejo tudi pogoje iz druge do šeste alineje 4.
točke prvega odstavka prejšnjega člena.
17. člen
(črtan)
18. člen
(merila za izbor)
(1)  Merili za izbor koncesionarja
sta:
-      
najnižja ponudbena vrednost rednega vzdrževanja
državnih cest za koncesijsko območje, ki predstavlja 90 odstotkov skupnega
števila točk, in
-      
stalnost teh cen, ki predstavlja deset
odstotkov skupnega števila točk.«
(2) Število točk za merilo iz prve
alineje prejšnjega odstavka za ponudbeno vrednost se določi tako, da najnižja
ponudbena vrednost v okviru postopka prinese največje možno število točk,
ostale ponujene cene pa nižje število točk. Način izračuna števila točk po tem
merilu se določi v razpisni dokumentaciji.
(3) Merilo iz druge alineje prvega
odstavka tega člena se ugotavlja glede na to, kolikšno zmanjšanje valorizacije
cen iz prejšnjega odstavka glede na uskladitev cen z rastjo cen industrijskih
proizvodov, manjše od praga 80 odstotkov te rasti, določenega v tretjem
odstavku 20. člena te uredbe, kandidat za koncesijo ponudi v svoji vlogi.
Največje zmanjšanje tega indeksa prinese največje možno število točk, ostala
zmanjšanja pa manjše število točk. Način izračuna števila točk po tem merilu se
določi v razpisni dokumentaciji.
(4) Število
točk posamezne vloge se določi tako, da se število točk po obeh merilih posamezne vloge sešteje.
(5) Najugodnejša
je vloga z najvišjim seštevkom iz prejšnjega odstavka.
19. člen
(koncesijska pogodba)
(1) Po dokončnosti odločbe o podelitvi
koncesije sklene koncedent z izbranim kandidatom koncesijsko pogodbo.
(2) O sklenitvi koncesijske pogodbe
odloči vlada.
(3) Za Republiko Slovenijo kot
koncedenta podpiše koncesijsko pogodbo po pooblastilu vlade direktor direkcije.
(4) Če v skladu s šestim odstavkom 58.
člena Zakona o javno-zasebnem partnerstvu odločba o podelitvi koncesije preneha
veljati, ker v določenem roku ni bila sklenjena koncesijska pogodba, vlada izda
odločbo o podelitvi koncesije naslednjemu na ocenjevalni lestvici.
20. člen
(vsebina in izvajanje koncesijske pogodbe)
(1) S koncesijsko pogodbo koncedent in
koncesionar uredita vsa medsebojna razmerja v zvezi s koncesijo, tveganja, ki
jih nosi posamezna pogodbena stranka, in druga vprašanja, ki jih mora urediti
koncesijska pogodba po zakonu, ki ureja gospodarske javne službe.
(2) V koncesijski pogodbi se določijo
tudi pogodbene kazni za primer kršitev obveznosti koncesionarja.
(3) S koncesijsko pogodbo se za čas
trajanja koncesije in na podlagi najugodnejše vloge in postopka pogajanj
določijo izhodiščne cene za posamezne vrste del rednega vzdrževanja in način
njihove valorizacije, ki ne sme presegati 80 odstotkov letnega indeksa rasti
cen industrijskih proizvodov pri proizvajalcih, kot ga objavi Statistični urad
Republike Slovenije.
(4) Na podlagi koncesijske pogodbe in
v skladu z letnim planom vzdrževanja iz prvega odstavka 13. člena te uredbe
sklepata koncedent in koncesionar letne, po potrebi pa tudi druge pogodbe za
izvedbo posameznih del rednega vzdrževanja po cenah, določenih v koncesijski
pogodbi.
21. člen
(garancija)
(1) Koncesionar mora najkasneje v 20
dneh po sklenitvi koncesijske pogodbe predložiti koncedentu nepogojno,
nepreklicno in na prvi pisni poziv plačljivo bančno garancijo, veljavno najmanj
eno leto v višini enega odstotka od okvirne vrednosti del po koncesijski
pogodbi glede na cene posameznih postavk. Garancijo mora koncesionar najmanj
tri mesece pred potekom njene veljavnosti podaljšati za najmanj eno leto
oziroma do izteka roka koncesije.
(2) Bančno garancijo sme koncedent
unovčiti v primeru, ko koncesionar brez utemeljenih razlogov ne izpolnjuje
bistvenih pogodbenih obveznosti ali če preneha ali delno preneha izvajati
dejavnost iz koncesijskega razmerja.
(3) Bančno garancijo sme koncedent
unovčiti tudi v primeru, ko koncesionar nepravočasno nadomesti ali ne nadomesti
bančne garancije iz prvega odstavka tega člena.
(4) Bančne garancije iz prvega,
drugega in tretjega odstavka tega člena lahko nadomestijo tudi ustrezne druge
vrste finančnih zavarovanj, ki so v skladu z zakonodajo, ki ureja javna
naročanja in finančna zavarovanja. Druge vrste finančnih zavarovanj morajo
izpolnjevati enake pogoje, kot so zahtevane za bančne garancije iz prvega,
drugega in tretjega odstavka tega člena.
22. člen
(zavarovanja)
(1) Najkasneje v 30 dneh po sklenitvi
koncesijske pogodbe mora koncesionar skleniti zavarovanje za škodo, ki bi jo z
opravljanjem dejavnosti rednega vzdrževanja državnih cest povzročil tretji
osebi.
(2) Obveznost zavarovanja odgovornosti
koncesionarja se podrobneje uredi v koncesijski pogodbi.
23. člen
(prenos koncesije)
(1) Koncesionar (odstopnik koncesije)
sme pravice in obveznosti iz koncesijske pogodbe ali njenega dela prenesti na
novega koncesionarja (prevzemnik koncesije) le s predhodnim soglasjem vlade. Ta
določba se uporablja tudi za prenos koncesije na univerzalne pravne naslednike
koncesionarja.
(2) Soglasje iz prejšnjega odstavka se
izda na zahtevo odstopnika oziroma prevzemnika koncesije, v kateri mora biti
izkazano, da sta odstopnik in prevzemnik koncesije uredila medsebojna razmerja
v zvezi s prenosom koncesije.
(3) Vlada lahko zavrne soglasje za
prenos, če:
-      
prevzemnik koncesije ne izpolnjuje pogojev za
pridobitev in izvrševanje koncesije;
-      
je izpolnjen kateri od pogojev za odvzem
koncesije iz 30. člena te uredbe.
(4) Če se prenaša koncesijska pogodba,
ki je sklenjena s člani konzorcija, je treba pridobiti soglasje vseh članov
konzorcija.
(5) Koncedent in prevzemnik koncesije
skleneta koncesijsko pogodbo pod enakimi pogoji, kot je sklenjena prvotna
koncesijska pogodba, in za preostali čas trajanja koncesije po prvotni
koncesijski pogodbi, prvotna koncesijska pogodba pa se sporazumno razveže.
24. člen
(podizvajalci)
(1) Če koncesionar odda določena dela
v okviru koncesije podizvajalcem, v vlogi za pridobitev koncesije navede
predmet del oziroma vrsto blaga, količino, vrednost, kraj in rok izvedbe del,
ki se oddajo in podatke o podizvajalcih (naziv, polni naslov, matična številka,
davčna številka in transakcijski račun).
(2) Če koncesionar odda dela
podizvajalcu po podpisu koncesijske pogodbe ali če po podpisu koncesijske
pogodbe zamenja podizvajalca, mora pridobiti soglasje koncedenta. Koncesionar
vlogi za pridobitev soglasja predloži:
-      
sklenjeno pogodbo med koncesionarjem in
podizvajalcem, ki vsebuje podatke iz prejšnjega odstavka in pooblastilo, s katerim
pooblašča koncedenta, da na podlagi potrjenega računa oziroma situacije
neposredno plačuje podizvajalcem;
-      
soglasje podizvajalca k neposrednemu plačilu in
-      
izjavo, da je poravnal vse nesporne obveznosti
prvotnemu podizvajalcu, ki je zamenjan.
(3)  Podizvajalci morajo izpolnjevati
pogoje iz 1. točke prvega odstavka 15. člena te uredbe, v primeru iz četrtega
odstavka 15. člena in tretjega odstavka 16. člena te uredbe pa tudi pogoje, ki
se zahtevajo z navedenima določbama te uredbe.
(4) Če koncesionar izvaja določena
dela v okviru koncesije po podizvajalcih, koncedent ta dela neposredno plačuje
podizvajalcem v skladu s predpisom, ki ureja javno naročanje. Koncesionar mora
v ta namen svojemu računu oziroma situaciji predložiti tudi račune oziroma
situacijo podizvajalcev, ki jih je predhodno potrdil.
(5) Koncesionar odgovarja koncedentu
za delo podizvajalcev na način, kot da bi delo opravljal sam.
3. Nadzor nad izvajanjem koncesije
25. člen
(nadzor)
(1) Nadzor nad izvajanjem koncesije
zagotovi direkcija.
(2) Inšpekcijski nadzor nad rednim
vzdrževanjem državnih cest izvaja pristojna inšpekcija za ceste.
26. člen
(izvajanje nadzora)
(1) Koncesionar mora uradnim osebam
direkcije omogočiti nadzor in predložiti vso potrebno dokumentacijo v zvezi z
izvajanjem koncesije, zagotoviti sodelovanje odgovornih oseb koncesionarja pri
nadzoru, dajati informacije v zvezi z izvajanjem koncesije in omogočiti vpogled
v poslovne knjige in evidence v zvezi z izvajanjem koncesije.
(2) Nadzor se lahko izvaja v prostorih
koncesionarja in na državnih cestah, ki jih koncesionar vzdržuje. Na zahtevo
koncedenta mora koncesionar omogočiti tudi stalen nadzor nad izvajanjem
določenih vzdrževalnih del.
(3) Nadzor obsega pregled finančnega
poslovanja v zvezi s koncesijo, nadzor nad ustreznostjo uporabe sredstev za
izvajanje dejavnosti, kakor tudi nadzor izvajanja dejavnosti glede obsega
izvedenih del, njihove kvalitete ter drugih značilnosti.
(4) Nadzor je lahko napovedan ali
nenapovedan in mora potekati tako, da ne ovira rednega izvajanja koncesije.
Praviloma se izvaja v poslovnem času koncesionarja. Izvajalec nadzora se izkaže
s pooblastilom koncedenta. Osebe, ki izvajajo nadzor, so dolžne podatke o
poslovanju koncesionarja obravnavati kot poslovno skrivnost. O nadzoru se
sestavi zapisnik ali drug dokument o ugotovitvah nadzora.
4. Prenehanje koncesije
27. člen
(prenehanje koncesijskega razmerja)
Koncesijsko razmerje preneha:
-      
zaradi prenehanja koncesijske pogodbe;
-      
zaradi prenehanja koncesionarja;
-      
zaradi stečaja koncesionarja;
-      
z odvzemom koncesije zaradi kršitev
koncesionarja;
-      
z odkupom koncesije.
28. člen
(prenehanje koncesijske pogodbe)
(1) Koncesijska pogodba preneha z dnem
poteka roka koncesije.
(2) Koncesijska pogodba preneha zaradi
bistvene kršitve z odpovedjo pogodbi zveste stranke. Podrobneje se odpoved
zaradi kršitve pogodbe uredi v koncesijski pogodbi.
(3) Stranki koncesijske pogodbe se
lahko med trajanjem pogodbe sporazumeta o prenehanju pogodbe. Pogodbena
stranka, ki želi sporazumno prenehanje pogodbe, da drugi pogodbeni stranki
pobudo, ki vsebuje najmanj predlog pogojev in rok za prenehanje pogodbe z
obrazložitvijo. Pobuda mora biti dana v pisni obliki.
29. člen
(prenehanje koncesionarja)
(1) Koncesijsko razmerje preneha s
prenehanjem koncesionarja, če nima univerzalnega pravnega naslednika.
(2) V primeru univerzalnega pravnega
naslednika koncesionarja koncesijsko razmerje ne preneha in se prenese na
pravnega naslednika v skladu z določbami 23. člena te uredbe.
(3) Koncesijsko razmerje preneha z
dnem nastanka pravnih posledic začetka stečajnega postopka. Na vozilih in
drugih sredstvih koncesionarja, namenjenih izvajanju koncesije, ima koncedent
izločitveno pravico, določeno z 81. členom Zakona o javno-zasebnem partnerstvu.
(4) Če je koncesionar konzorcij,
zaradi prenehanja enega ali več članov konzorcija ali uvedbe stečaja nad njimi
koncesijsko razmerje ne preneha, če ostali člani konzorcija nadaljujejo s
koncesijo.
30. člen
(odvzem koncesije)
(1) Vlada z odločbo odvzame koncesijo,
če koncesionar:
-      
ne začne z izvajanjem koncesije v roku, dogovorjenem
s koncesijsko pogodbo;
-      
po lastni krivdi ne izvaja koncesije in je zato
ogrožena varnost prometa po državnih cestah;
-      
pri izvajanju koncesije koncedentu, uporabnikom
ali tretjim osebam namenoma ali iz hude malomarnosti povzroči škodo;
-      
ne izpolnjuje več pogojev iz drugega odstavka
15. člena te uredbe;
-      
krši določbe te uredbe in drugih predpisov, ki
urejajo način izvajanja koncesije;
-      
ne ravna v skladu z dokončnimi odločbami, ki
jih uradne osebe direkcije izdajajo v okviru nadzora nad koncesijo;
-      
ne ravna v skladu z dokončnimi odločbami,
izdanimi v okviru inšpekcijskega nadzora ali drugega nadzora državnega organa
nad koncesionarjem pri izvajanju koncesije; ta določba ne velja za dokončne
odločbe, s katerimi so naložena določena vzdrževalna dela, dokler za ta
vzdrževalna dela koncedent ne zagotovi sredstev v okviru koncesijskega
razmerja.
(2) Odvzem koncesije je mogoč ne glede
na to, ali predstavljajo kršitve iz prejšnjega odstavka bistveno kršitev
koncesijske pogodbe.
(3) Direkcija pisno opozori
koncesionarja na kršitve, ki so razlog za odvzem koncesije, mu določi primeren
rok za odpravo kršitev in ga opozori, da bo v nasprotnem primeru uvedla
postopek odvzema koncesije.
(4) Če je koncesionar konzorcij, se
kršitev posameznega člana konzorcija šteje za kršitev koncesionarja.
31. člen
(odkup koncesije)
(1) Odkup koncesije je možen takrat,
ko koncedent enostransko ugotovi, da bi bilo redno vzdrževanje državnih cest
možno učinkoviteje opravljati na drug način.
(2) Ko koncesionar zaradi odkupa
koncesije preneha opravljati dejavnost, ki je predmet koncesije, prevzame
koncedent naslednje obveznosti:
-      
izplačilo dokazanih neamortiziranih vlaganj
koncesionarja v specializirano opremo ali objekte, ki jih koncesionar ne bo
mogel povrniti v okviru svoje druge dejavnosti;
-      
povrnitev nastale dejanske škode in
izgubljenega dobička za obdobje do rednega prenehanja koncesijske pogodbe.
32. člen
(nadaljevanje izvajanja rednega
vzdrževanja državnih cest)
(1) Če v primeru prenehanja koncesije
ni podeljena nova koncesija ali ni drugače zagotovljeno, da bi bila gospodarska
javna služba rednega vzdrževanja državnih cest nepretrgano izvajana na
določenem koncesijskem območju, mora dotedanji koncesionar izvajati na tem
območju dejavnost rednega vzdrževanja pod pogoji dotedanjega koncesijskega
razmerja do podelitve nove koncesije, vendar največ eno leto.
(2) Če je koncesijsko razmerje
prenehalo iz razlogov, zaradi katerih dotedanji koncesionar ne more več
nadaljevati izvajanja rednega vzdrževanja po prejšnjem odstavku (npr. odvzem
koncesije, stečaj koncesionarja), sklene direkcija pogodbo za izvajanje nujnih
del rednega vzdrževanja z enim ali z več koncesionarji na drugih območjih
koncesije oziroma z gospodarsko družbo, ki ima sklenjeno koncesijsko
razmerje z državo za vzdrževanje državnih cest, ki niso v upravljanju direkcije. Za sklenitev te pogodbe se uporabljajo določbe o oddaji javnega
naročila po postopku s pogajanji brez predhodne objave.

Priloga
1: Območja koncesije in seznam cest po območjih
Priloga
2: Pogoji za koncesionarja

Uredba o načinu izvajanja gospodarske javne
službe vzdrževanja državnih cest (Uradni list RS, št. 64/12)
vsebuje naslednje prehodne in končne določbe:
»III. PREHODNE IN KONČNE DOLOČBE
33. člen
(rok objave
razpisa)
Direkcija mora objaviti javni razpis za
podelitev koncesij najkasneje v treh mesecih po uveljavitvi te uredbe.
34. člen
(podaljšanje
veljavnosti pogodbe)
(1) Gospodarska družba, ki ima ob
uveljavitvi te uredbe z direkcijo sklenjeno koncesijsko pogodbo za redno
vzdrževanje državnih cest na posameznem območju koncesije oziroma veljavno
letno pogodbo, opravlja delo po tej pogodbi do izteka njenega roka ali do
uveljavitve pogodbe, sklenjene z izbranim koncesionarjem v skladu s to uredbo,
če do poteka roka navedene pogodbe koncesijska pogodba za posamezno območje koncesije
še ni sklenjena.
(2) Ob zaključku dela po pogodbi iz
prejšnjega odstavka so gospodarske družbe dolžne na zahtevo koncedenta predati
vso dokumentacijo o državnih cestah.
35. člen
(prenehanje
uporabe)
Z dnem uveljavitve te uredbe se preneha
uporabljati Uredba o načinu izvajanja gospodarske javne službe vzdrževanja
državnih cest in o koncesiji te javne službe (Uradni list RS, št. 14/09 in
109/10 – ZCes-1).
36. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvi Uredbe o načinu izvajanja
gospodarske javne službe vzdrževanja državnih cest (Uradni list RS, št. 76/12) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu izvajanja gospodarske javne službe vzdrževanja državnih cest (Uradni
list RS, št. 81/13) vsebuje naslednjo končno določbo:
»10. člen
Ta uredba začne veljati naslednji dan po
objavi v Uradnem listu Republike Slovenije.«.