1. UVOD
Predlog Nacionalnega programa varnosti cestnega prometa (v
nadaljevanju: program) temelji na določbi petega odstavka 3. člena zakona o
varnosti cestnega prometa (Uradni list RS, št. 30/98). 
Program je kompleksen, interdisciplinaren in z vidika
prometnovarnostne stroke zahteven dokument. Ima jasno opredeljene cilje ter
aktivnosti za štiriletno obdobje. 
Temeljni namen programa je bil tudi opredelitev ključnih
nosilcev in časovnih rokov za izvedbo konkretnih nalog, s katerimi se bo
zmanjšalo število prometnih nesreč in njihovih posledic. Vzgoja in
izobraževanje, tehnični ukrepi, nadzor nad spoštovanjem varnostno-pravnih
standardov, raziskovanje varnosti cestnega prometa, medijske aktivnosti in
drugi ukrepi, usmerjeni v spremembe prometnovarnostnih stališč in ravnanj, so
značilnosti tega dokumenta, s pomočjo katerih bo zadovoljeno njegovemu namenu
in ciljem. 
Program obravnava tri varnostno najbolj izpostavljene
kategorije udeležencev cestnega prometa. To so pešci, kolesarji
in mladi vozniki osebnih avtomobilov, ki so primarno obravnavani
kot potencialne žrtve prometnih nesreč. Poleg treh najbolj ogroženih skupin
udeležencev cestnega prometa pa program izpostavlja tudi dva najpogostejša
vzroka prometnih nesreč, in sicer hitrost ter alkohol.
V Republiki Sloveniji (v nadaljnjem besedilu: RS) je prometna
varnost že dalj časa nesprejemljiva in nezadovoljiva in izrazito zmanjšuje
kakovost življenja naše družbe in vseh njenih pripadnikov.
V državah Evropske unije (v nadaljnjem besedilu: EU) je leta
1995 umrlo 137 udeležencev v cestnem prometu na en milijon prebivalcev. V
slovenskem prostoru jih je v istem letu umrlo kar 208, to pomeni, da smo kar za
52% presegli evropsko povprečje. Na podlagi tega kriterija je RS v letu 1995
sodila med najmanj varne evropske države, kar velja še danes. Slabšo varnost
cestnega prometa imata od držav članic EU Portugalska z 288 mrtvimi in Grčija z
211 mrtvimi udeleženci cestnega prometa na en milijon prebivalcev. S 65 in 64
mrtvimi na en milijon prebivalcev pa sta Švedska in Velika Britanija najbolj
varni evropski državi.
Zakon o varnosti cestnega prometa predstavlja le droben del
velikega prometnovarnostnega mozaika. Brez vzgojno-izobraževalnih, nadzornih in
drugih podpor ima le omejene možnosti za dolgoročno zagotavljanje boljše in
predvsem stabilnejše prometne varnosti v RS. Z vzpostavitvijo prave kolektivne
odgovornosti in jasnih individualnih odgovornosti ter organizacijskih in
funkcionalnih vezi med načrtovalci, izvajalci, nadzorniki in ocenjevalci
prometnovarnostnih procesov je program strateška in ključna podpora zakonu o
varnosti cestnega prometa in varnejšemu življenju na slovenskih cestah.
Program obravnava varnost cestnega prometa celovito, tako da
je iz njega možno jasno razbrati odgovore na štiri ključna vprašanja. Kje smo?
Kam želimo? Kako bomo tja prišli? in Kdaj bomo tam? Odgovor na
tretje vprašanje pa ni možen brez ustanovitve nacionalne organizacije za
varnost cestnega prometa. 
Cilj programa je sicer zmanjšanje števila umrlih, vendar
pa je poleg konkretnih številčnih ciljev enako pomembna tudi vzpostavitev
sistematičnega, strokovnega, usklajenega, uspešnega, učinkovitega, racionalnega
in kontinuiranega dela na področju prometne varnosti v RS. Le s takšnim načinom
dela bomo zagotovili osnovo za dolgoročnejše izboljševanje varnosti cestnega
prometa.
2. CILJI, PROJEKTI IN KLJUČNI UKREPI
Glede na temeljno izhodišče “v najkrajšem času doseči
največje možne učinke“ cilji programa izpostavljajo tri najbolj ogrožene
skupine udeležencev in dva najpogostejša vzroka prometnih nesreč.
Skladno z rezultati analiz stroškov in
koristi posameznih ukrepov za dosego ciljev se prouči potreba po pridobitvi
stadiona tehnične kulture. 
Na podlagi analiz prometnovarnostnih razmer so po smrtnosti
najbolj ogrožene naslednje tri skupine prometnih udeležencev: 
Þ pešci,
Þ kolesarji
in 
Þ mladi
vozniki.
Najpogostejša vzroka prometnih nesreča sta: 
Þ  hitrost
in 
Þ  alkohol.
Za dosego ciljev je potrebno pripraviti in izvesti projekte,
ki so osnova za podrobno opredelitev ukrepov, ter potrebne finančne in
kadrovske vire.
Za vsak projekt je določen nosilec, katerega naloge so: 
-       
konstituiranje projektne skupine, 
-       
financiranje izdelave projekta, 
-       
izdelava projekta, 
-       
koordinacija izvajanja projektnih nalog, 
-       
nadzor in vrednotenje učinkovitosti ukrepov in 
-       
skrb za dolgoročno kontinuiteto projekta. 
Projekti morajo biti pripravljeni po enotni metodologiji, ki
bo omogočala medsebojno skladnost, povezanost in primerljivost.
2.1 Pešci
Pešci so žrtve nesreč zaradi neustreznega ravnanja voznikov,
svojih napak in neustreznih površin za pešce. 
V naseljih povzročijo vozniki 71% prometnih nesreč, v katerih
so smrtne žrtve pešci, zunaj naselij pa 62%. Med vzroki za nesreče, ki jih
povzročijo vozniki, prevladujeta neustrezna hitrost in alkoholiziranost
voznika. Vzrok velikega dela nesreč, ki jih povzročijo pešci v naseljih (50%),
je alkoholiziranost pešcev. 
Zlasti ogroženi so starejši od 65 let, med katerimi je
bistveno več žrtev kot v drugih starostnih skupinah.
Posredni vzrok mnogih nesreč je neustrezna ureditev naselij,
kjer ni varnih površin, urejenih prehodov za pešce in niso izvedeni ukrepi za
umirjanje prometa.
2.2 Kolesarji
Podobno kot med pešci je tudi med kolesarji najbolj ogrožena
starostna skupina nad 65 let. Kolesarji v tej starostni skupini povzročijo
skoraj 2/3 prometnih nesreč, ki so predvsem posledica slabših psihofizičnih
sposobnosti. Pereč problem je tudi vožnja pod vplivom alkohola.
Med mlajšimi žrtvami izstopa starostna skupina otrok med 14.
in 18. letom. Številni kolesarji so žrtve prometnih nesreč zaradi nedograjenih
in neurejenih kolesarskih stez, tako v naseljih kot tudi zunaj njih.
2.3 Mladi vozniki
Mladi vozniki so, glede na udeležbo v prometu, najpogostejši
povzročitelji prometnih nesreč in skupaj s potniki v osebnih avtomobilih tudi
najpogostejše žrtve.
Mladi vozniki povzročijo 23% vseh prometnih nesreč.
Najpomembnejši vzroki nesreč, ki jih povzročijo, so: nepravilno prehitevanje
(25%), neprilagojena hitrost (30%), alkohol (22%).
2.4 Hitrost
Vzrok 43% prometnih nesreč z mrtvimi ter 35% prometnih nesreč
s telesno poškodovanimi je neprilagojena hitrost. Pri prometnih nesrečah, kjer
se kot posledica pojavlja samo materialna škoda, pa se hitrost kot vzrok
pojavlja v 22%. 
S hitrostjo so nedvomno tesno povezani tudi nekateri drugi
vzroki, med katere sodijo: prekratka varnostna razdalja, nepravilnosti pri
prehitevanju, nepravilna stran in smer vožnje ter izsiljevanje prednosti. S
podrobnejšo analizo omenjenih vzrokov prometnih nesreč pridemo do ugotovitve,
da je s hitrostjo povezanih približno 2/3 vseh prometnih nesreč. 
Neprilagojena hitrost kot vzrok prometnih nesreč je evropski
pojav, ki na lestvici vzrokov vodi že desetletja. Bistvo problema izhaja iz
različnih ekonomskih in socialnih pritiskov. Uporaba motornih vozil je večinoma
potrebna zaradi zadovoljevanja različnih vrst ciljev (podjetniški, turistični),
ki pa so v nasprotju s prometnovarnostnimi cilji (umirjanje prometa, 85%
hitrost, omejitve hitrosti prometa).

2.5 Alkohol
Alkohol izrazito vpliva na človeka, torej tudi na voznika in
njegovo ravnanje v cestnem prometu. Alkohol zavira delovanje vseh človekovih
funkcij, ki so pomembne za varno udeležbo v cestnem prometu (zmanjšuje
zbranost, zmožnost zaznavanja dražljajev in odzivanja nanje, predvsem pa povečuje
število napak, ki jih voznik naredi med vožnjo), in tudi delovanje človekove
“osebnostne zavore“, ki zagotavlja socialno prilagojeno vedenje, obenem pa
povečuje zaupanje v lastne sposobnosti in v zmožnost obvladovanja situacije.
Posledica je seveda vožnja preko svojih zmožnosti in zmožnosti vozila, ob tem
pa voznik ne upošteva prometnih razmer in drugih udeležencev v cestnem prometu.
Voznik, ki vozi pod vplivom alkohola, je potencialna nevarnost za vse
udeležence v cestnem prometu (tudi zase) in ima po statističnih podatkih kar
nekajkrat večjo možnost za povzročitev prometne nesreče z najhujšimi
posledicami kot drugi vozniki.
V prometnih nesrečah s smrtnim izidom je pod vplivom alkohola
približno vsak tretji povzročitelj prometne nesreče, v prometnih nesrečah s
telesnimi posledicami vsak peti, v prometnih nesrečah z materialno škodo pa
vsak deseti.

3. OPREDELITEV KLJUČNIH ORGANIZACIJSKIH IN FUNKCIONALNIH
PROBLEMOV TER STRATEŠKEGA NAČRTA
Poleg že omenjenih najbolj razvidnih in izstopajočih
problemov so v RS nesprejemljiva dejstva tudi nezadovoljiva koordinacija
načrtovanja, izvajanja in ocenjevanja učinkovitosti prometnovarnostnih ukrepov
in pomanjkanje znanstvenega raziskovanja varnosti cestnega prometa. Prav
slednje pa povzroča pogoste kratkoročno naravnane in pragmatično oblikovane
rešitve prometnovarnostnih problemov. 
Vzpostavitev učinkovitega izvajanja programa je možna s
prepoznavo in odpravo ključnih družbenih problemov, ki ovirajo celovito
zagotavljanje varnosti cestnega prometa. 
Ti problemi so: 
-       
nezadostna družbenopolitična podpora, 
-       
neustrezna in neučinkovita organizacijska in funkcionalna struktura
državnih in lokalnih organov, 
-       
neopredeljene odgovornosti za izvedbo posameznih nalog, 
-       
pomanjkljiva horizontalna in vertikalna koordinacija ter komunikacija
pri načrtovanju, izvajanju, nadzoru in vrednotenju nalog, 
-       
neustrezna in nezadostna kadrovska zasedba teles, ki sprejemajo in
izvajajo programske aktivnosti, 
-       
pomanjkanje finančnih virov, 
-       
nepravočasno izvajanje nalog, 
-       
pomanjkanje integriranega podatkovnega sistema, 
-       
pomanjkanje raziskav o varnosti cestnega prometa, 
-       
nekontinuirano izvajanje izobraževanja in usposabljanja načrtovalcev in
izvajalcev programa in prometnih udeležencev. 
Program je strateško naravnan tako, da ob upoštevanju
omenjenih problemov najprej vzpostavlja osnovne organizacijske in funkcionalne
povezave na državni in lokalni ravni. 
Zato je program v svojem strateškem delu razdeljen v dve
časovni obdobji: 
-       
pripravljalno obdobje od začetka leta 2002 do konca leta 2003, v katerem
se prične s projektnim delom, 
-       
obdobje izvajanja konkretnih prometnovarnostnih ukrepov, ki bodo
opredeljeni s pomočjo projektov od začetka leta 2004 naprej. 
Program jasno opredeljuje konkretne naloge, njegove nosilce
in vire ter s tem tudi odgovornost.
4. STRATEGIJA ZA DOSEGO CILJEV VARNOSTI CESTNEGA PROMETA
Za dosego ciljev varnosti cestnega prometa program predvideva
uresničitev naslednjih strateških nalog na državni in lokalni ravni: 
Na državni ravni: 
-       
vzpostaviti in zagotoviti optimalno organizacijsko in funkcionalno
strukturo, 
-       
opredeliti odgovornost za izvedbo posameznih nalog, 
-       
zagotoviti horizontalno in vertikalno koordinacijo ter komunikacijo pri
načrtovanju, izvajanju, nadzoru in vrednotenju nalog, 
-       
opredeliti zagotavljanje finančnih virov, 
-       
vzpostaviti in vzdrževati integrirani podatkovni sistem, 
-       
zagotoviti in izvajati ustrezne raziskave, 
-       
proučiti možnosti financiranja in izgradnje stadiona tehnične kulture, 
-       
tekoče izvajati izobraževanje in usposabljanje načrtovalcev in
izvajalcev programa in udeležencev v prometu, 
-       
spremljati vrednotenje in načrtovanje prometnovarnostnih ukrepov in 
-       
zagotoviti programu družbenopolitično podporo. 
Na lokalni ravni: 
-       
sprejeti program varnosti cestnega prometa z opredeljenimi cilji in
nalogami, 
-       
zagotoviti ustrezno strokovno podporo za nadziranje opredeljenih programskih
nalog in skrbeti za njihovo kakovostno izvajanje, 
-       
predlagati dodatne aktivnosti, če so te potrebne za zagotavljanje
varnosti cestnega prometa na območju samoupravnih lokalnih skupnosti, in 
-       
sodelovati z nacionalno organizacijo za varnost cestnega prometa. 
Nacionalna organizacija za varnost cestnega prometa in
nosilci posameznih projektov so dolžni samoupravnim lokalnim skupnostim
posredovati vse potrebne programske podlage in navodila za izvedbo nalog. 
Soodvisnost državne in lokalne ravni:
5. PROMOCIJA PROGRAMA
Namen promocije je motivirati, aktivirati in pridobiti
podporo strokovne in širše javnosti za nujnost pridobitve programa varnosti
cestnega prometa in uresničevanja načrtovanih ukrepov za zagotavljanje prometne
varnosti. 
Promocija mora sprožiti in vzdrževati celovit proces družbenega
in osebnega ozaveščanja o nujnosti kvalitativnih sprememb pri zagotavljanju
prometne varnosti in obnašanju v prometu. 
Promocija mora vsebovati elemente: 
-       
informiranja, 
-       
prepoznavnosti, 
-       
osebne identifikacije s problemom in vzbujanja odgovornosti, 
-       
pojasnjevanja in prepričevanja, 
-       
vzgoje, 
-       
komunikacije in povratne informacije ipd.
Promocijski načrt mora biti izdelan v roku šestih mesecev od
sprejetja programa. 
Po svojem konstituiranju bo izvedbo promocijskih aktivnosti
postopoma prevzela nacionalna organizacija za varnost cestnega prometa.
6. FINANČNI VIRI
V prvih dveh letih (2002 in 2003) izvajanja programa bodo
finančni viri izključno redna proračunska sredstva, ki jih bodo posamezni
proračunski uporabniki namenili izvajanju programa. 
Sredstva za izvajanje, spremljanje, vrednotenje in popravke
projektov v letih 2004 in 2005 morajo biti zagotovljena (brez dodatnih
finančnih sredstev) iz rednih proračunskih prihodkov pristojnih ministrstev in
dodatnih virov, zlasti od tistih organizacij, ki so ekonomsko zainteresirane za
izboljšanje prometne varnosti. 
Ocenjena družbena škoda zaradi žrtev v prometu znaša
približno 64 milijard tolarjev na leto. Da bodo zastavljeni cilji programa
doseženi, mora RS letno vložiti 5-8% sredstev od višine družbene škode za
izvedbo ukrepov iz posameznih programov.
7. KONSTITUIRANJE ORGANA
Državna raven 
Za politično koordinacijo pri izvajanju programa bo vlada
ustanovila odbor nacionalnega programa varnosti cestnega prometa (v
nadaljevanju: odbor). Člani odbora bodo minister, pristojen za notranje zadeve,
minister, pristojen za promet, minister, pristojen za šolstvo, znanost in
šport, minister, pristojen za gospodarstvo, minister, pristojen za zdravje, minister,
pristojen za finance in predsednik nacionalne organizacije za varnost prometa.
Odbor bo vodil minister, ki ga bo določila vlada. 
Odbor bo obravnaval in sprejemal polletna poročila o
rezultatih in izvajanju posameznih nalog in državnemu zboru pripravljal letna
poročila o izvajanju programa. 
Za strokovno izvajanje programa varnosti cestnega prometa
mora vlada ustanoviti nacionalno organizacijo za varnost cestnega prometa.
Nacionalna organizacija za varnost cestnega prometa se ustanovi z reorganizacijo
sveta za preventivo in vzgojo v cestnem prometu RS tako, da sodelujejo v njem
vsi organi in organizacije, ki imajo med svojimi pristojnostmi in nalogami tudi
področje varnosti cestnega prometa, strokovne organizacije in posamezni
strokovnjaki, organizacije civilne družbe in lokalne skupnosti. Vlada zagotovi
za delovanje strokovne službe ustrezne kadrovske, finančne in tehnične pogoje.
Nacionalna organizacija za varnost cestnega prometa bo: 
-       
skrbela za koordinacijo izvajanja programov, ki zahtevajo sodelovanje
vladnih organov, drugih organizacij, civilne družbe in strokovnjakov, 
-       
odločala o razporejanju sredstev, zbranih na podlagi programa, določala
prioritete glede na stroškovno učinkovitost programov in skrbela za namensko in
smotrno uporabo sredstev, 
-       
pomagala pri delu lokalnih odborov in sodelovala pri usklajevanju
programov za reševanje problemov, ki presegajo lokalno raven, 
-       
skrbela za promocijo programa. 
Do vzpostavitve nacionalne organizacije za varnost cestnega
prometa izvajanje programa vodi in koordinira začasni programski odbor,
sestavljen iz predstavnikov ministrstva za promet, ministrstva za notranje
zadeve, ministrstva za šolstvo, znanost in šport, ministrstva za zdravje in
ministrstva za gospodarstvo. Začasni programski odbor vodi član sveta za
preventivo in vzgojo v cestnem prometu RS.
Lokalna raven 
Pri dejavnostih s področja zagotavljanja varnosti cestnega
prometa aktivno sodelujejo tudi samoupravne lokalne skupnosti. Te skladno z
programom oblikujejo svoje programe, v katerih so zajete pristojnosti in naloge
s področja varnosti cestnega prometa na njihovem območju. Lokalnim skupnostim
se priporoča, da se za izvajanje nalog ustrezno strokovno organizirajo.
8. IZOBRAŽEVANJE IN USPOSABLJANJE
Nosilci projektov in posameznih nalog v programu so odgovorni
za načrtovanje in izvedbo stalnih in občasnih oblik izobraževanja in
usposabljanja nosilcev in izvajalcev nalog na državni ravni, v samoupravnih
lokalnih skupnostih in med posameznimi izvajalci. 
Na horizontalni ravni nosilci projektov in posameznih
nalog: 
-       
skrbijo za izobraževanje in usposabljanje, 
-       
zagotavljajo skladno in povezano izvajanje nalog, pretok informacij in
znanja ter 
-       
skrbijo za spremljanje novosti na svojih področjih, zlasti izvajanja
nacionalnih programov varnosti cestnega prometa v tujini. 
Horizontalna raven izobraževanja in usposabljanja:
Na vertikalni ravni nosilci projektov in posameznih nalog:
-       
skrbijo za izobraževanje in usposabljanje za svoje področje. 
Vertikalna raven izobraževanja in usposabljanja:
Izobraževanje in usposabljanje mora slediti ciljem in smotrom
tega nacionalnega programa. S ciljem zagotovitve bolj učinkovitega
usposabljanja in izpopolnjevanja voznikov motornih vozil in mladih voznikov je
potrebno analizirati obstoječe stanje in ga skladno z ugotovitvami prenoviti.
Poseben poudarek je potrebno posvetiti vzgoji za strpno, uvidevno, civilizirano
in kulturno vedenje vseh udeležencev v prometu ter razviti in utrjevati
človeške vrednote pri vseh udeležencih v prometu. 
Kot možnost učinkovitega usposabljanja neposrednih
udeležencev cestnega prometa se proučijo možnosti široke uporabe stadiona
tehnične kulture v Sloveniji.
9. INFORMATIKA
Na področju informatike je treba razviti in vzpostaviti
enoten podatkovni sistem, ki bo zajemal izključno statistične podatke o
prometnih nesrečah, njihovih lokacijah, udeležencih prometnih nesreč, poškodbah
in zdravljenju udeležencev, ukrepih organov sodne oblasti, cestah, vremenu in
druge podatke potrebne za analiziranje prometnih nesreč. 
Vzpostavitev podatkovnega sistema je prvi pogoj za: 
-       
spremljanje, vrednotenje in spreminjanje programa, 
-       
raziskave o prometni varnosti in 
-       
primerjanje podatkov s tujino.
10. MOŽNE OVIRE
Tuje izkušnje pri izvajanju nacionalnih programov opozarjajo
na številne ovire, ki jih delijo na: 
-       
zunanje ovire, 
-       
notranje ovire. 
Med zunanje ovire sodijo predvsem: 
-       
ignoriranje programa 
Veliko ljudi se ne zaveda pomena programa.
Namesto, da bi se pozanimali o cilju in poteku uveljavljanja programa, menijo,
da le oni vedo, kako je potrebno zadeve reševati in kakšen bi bil pravilen
program. Ti ljudje največkrat menijo, da je izvajanje in vrednotenje programa
izguba časa in denarja. 
-       
“uradniška modrost“ 
Pripravljavci programa lahko predvidijo
negativne rezultate. Marsikateri deli programa so težko uresničljivi, določenih
ciljev pa v obliki, kot so bili zastavljeni, sploh ni možno uresničiti. Ta
dejstva lahko ustvarjajo negativen odnos do programa. 
-       
premajhna politična podpora 
Odločitev, da se bo začel program izvajati,
je politična. Če se ta odločitev ne sprejme ali pa je politična podpora med izvajanjem
programa premajhna, je zelo težko pričakovati uspešno uresničitev programa. 
Med notranje ovire pa sodijo: 
-       
pomanjkljivo znanje izvajalcev programa 
Med najpomembnejše notranje ovire za
uresničitev programa moramo uvrstiti pomanjkljivo uresničitev posameznih faz
programa. Ko je posamezna faza uresničena, je izredno težko popravljati stvari
za nazaj. Pogosto je za slabo izvajanje določene faze programa krivo
pomanjkanje znanja izvajalcev oziroma predhodne slabe ocene položaja.
Vzroki so predvsem: 
-       
preširoko zastavljeni cilji programa, 
-       
nepravilna izbira ciljev, 
-       
nepravilna določitev ukrepov za dosego ciljev, 
-       
neustrezne povratne informacije izvajalcem programa, 
-       
pomanjkanje opreme, podatkovnih baz, nedorečeni postopki. 
Nekateri notranji vplivi še lahko ovirajo izvajanje programa,
vendar pa so odvisni tudi od zatečenega stanja oziroma spremenjenih zunanjih
okoliščin: 
-       
spreminjanje ciljev programa med izvajanjem, 
-       
neustrezne metode zbiranja statističnih podatkov in neustrezne baze
podatkov, 
-       
neustrezni roki za izvedbo posameznih faz programa, 
-       
pomanjkljiva kontrola izvajanja programa, 
-       
premajhna podpora ljudi. 
Za izvajanje programa je odločilnega pomena podpora nekaterih
ključnih oseb, ki pospešujejo izvajanje programa. Tudi v zvezi s tem se lahko
pojavijo nekatere ovire: 
-       
izvajanje programa ne vodijo tisti, ki so ga načrtovali, 
-       
ključne osebe so odšle na druga delovna mesta, 
-       
najodgovornejši za izvajanje programa niso dovolj aktivni, 
-       
slaba komunikacija med izvajalci programa ter med izvajalci in okolico.
11. ZAKLJUČEK
Program je oblikovan tako, da ustvarja pogoje, ki celotni
družbi in posameznikom omogočajo vključitev v prizadevanja za zmanjšanje
števila in posledic prometnih nesreč. 
Le skupna predanost načelom varnosti prometa bo spremenila
osebni odnos in obnašanje ljudi v prometu, da bo cesta varna za vsakogar. 
Program se ob upoštevanju razmer in možnosti loteva osrednjih
problemov prometne varnosti z različnih zornih kotov. 
Prepletanje ukrepov s področij inženiringa, vzgoje in
izobraževanja ter nadzora nad spoštovanjem prometnopravnih standardov
vzpostavlja temeljit in obsežen proces aktivnosti za zmanjšanje in ublažitev
negativnih pojavov (posledic) v cestnem prometu. 
Nenazadnje želimo s programom v RS nazorno prikazati, kje
smo, kaj želimo in kako lahko skupaj zagotovimo kvaliteto sobivanja tudi na
slovenskih cestah.
Št. 326-07/89-1/131
Ljubljana, dne 19. junija 2002.
Predsednik 
Državnega zbora 
Republike Slovenije 
Borut Pahor l. r.
__________________________
* (opomba: Izračun temelji na vrednostih stroškov posledic prometnih nesreč,
ki so navedene v študiji “Vrednotenje prometnih nesreč na cestah v Republiki
Sloveniji“; OMEGAconsult, projektni management, d.o.o., julij 2000.)