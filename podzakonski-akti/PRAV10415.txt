1. člen
(vsebina pravilnika)
Ta pravilnik ureja podrobnejša pravila:
1.    
o vlaganju pisanj upravitelja po četrtem
odstavku 98. člena Zakona o finančnem poslovanju, postopkih zaradi
insolventnosti in prisilnem prenehanju (Uradni list RS, št. 126/07, 40/09,
59/09 in 52/10 – v nadaljnjem besedilu: zakon),
2.    
o vlaganju pisanj strank v elektronski obliki
in o elektronskem vročanju v postopkih zaradi insolventnosti po 123.a členu
zakona in
3.    
o izdaji elektronskega izvirnika sklepa ali
odredbe v postopkih zaradi insolventnosti po četrtem odstavku 124. člena
zakona.
2. člen
(pojmi, uporabljeni v enakem pomenu kot v
drugih predpisih)
(1) Naslednji pojmi, uporabljeni v tem
pravilniku, imajo enak pomen, kot je opredeljen v naslednjih določbah Zakona o
elektronskem poslovanju in elektronskem podpisu (Uradni list RS, št. 98/04 −
uradno prečiščeno besedilo in 61/06 – ZEPT):
1.    
»varen elektronski podpis« v 4. točki 2. člena,
2.    
»časovni žig« v 5. točki 2. člena,
3.    
»kvalificirano potrdilo« v 19. točki 2. člena.
(2) Naslednji pojmi, uporabljeni v tem
pravilniku, imajo enak pomen, kot je opredeljen v naslednjih določbah
Pravilnika o elektronskem poslovanju v civilnih sodnih postopkih (Uradni list
RS, št. 64/10):
1.    
»informacijski sistem e‑sodstvo« v prvem
odstavku 2. člena,
2.    
»portal e‑sodstvo« v drugem odstavku 2. člena,
3.    
»varnostna shema« v 4. členu,
4.    
pojmi v zvezi z elektronskimi pisanji strank v
prvem odstavku 5. člena,
5.    
»e‑opravilo« v drugem odstavku 5. člena,
7.    
pojmi v zvezi z elektronskimi pisanji sodišča v
prvem odstavku 6. člena,
8.    
»e‑spis« v drugem odstavku 6. člena,
9.    
»e‑vpisnik« v tretjem odstavku 6. člena,
10. 
»e‑postopek« v četrtem odstavku 6. člena,
11. 
»elektronska vročitev«, »varen elektronski
predal« in »modul e‑poštna knjiga« v 7. členu,
12. 
pojmi v zvezi z uporabniškimi skupinami v 8.
členu.
3. člen
(pomen drugih pojmov)
(1) Informacijski sistem za podporo
elektronskega poslovanja v postopkih zaradi insolventnosti (v nadaljnjem
besedilu: informacijski sistem e‑INS) je programska oprema, ki jo upravlja
Center za informatiko na Vrhovnem sodišču Republike Slovenije (v nadaljnjem
besedilu: Center za informatiko) in ki vključuje naslednje module za
informacijsko podporo:
1.    
vlaganje elektronskih pisanj upraviteljev in
elektronskih pisanj v postopkih zaradi insolventnosti,
2.    
vodenje elektronskih vpisnikov v postopkih
zaradi insolventnosti (v nadaljnjem besedilu: eINS‑vpisnik) in elektronskih
spisov v postopkih zaradi insolventnosti (v nadaljnjem besedilu: eINS‑spis),
3.    
posredovanje podatkov o posameznem postopku
zaradi insolventnosti v objavo po 1. točki prvega odstavka 122. člena zakona,
4.    
posredovanje pisanj v objavo po 2. do 8. točki
prvega odstavka 122. člena zakona,
5.    
spletne storitve za posredovanje podatkov v
informatizirani obliki po drugem in petem odstavku 122.a člena zakona.
(2) Informacijski sistem e‑INS je del
informacijskega sistema e‑sodstvo.
(3) Elektronski postopek zaradi
insolventnosti (v nadaljnjem besedilu: eINS‑postopek) je vrsta e‑postopka.
(4) Portal e‑INS je del portala e‑sodstvo,
prek katerega uporabniki dostopajo do izvajanja e‑opravil v eINS‑postopku (v
nadaljnjem besedilu: eINS‑opravila).
4. člen
(izvajanje eINS-opravil)
(1) Zunanji kvalificirani uporabnik iz
skupine upravitelji lahko v eINS‑postopku opravlja naslednja eINS‑opravila:
1.    
vložitev elektronske vloge upravitelja,
2.    
poizvedbe, ki vključujejo:
-  
izdelavo pregleda vseh zadev, v katerih opravlja
naloge upravitelja, in
-  
pregled elektronskih pisanj v posameznem eINS‑postopku,
v katerem opravlja naloge upravitelja.
(2) Zunanji kvalificirani uporabnik iz
skupine odvetniki, Državno pravobranilstvo Republike Slovenije ali občinska
pravobranilstva (v nadaljnjem besedilu: pravobranilci) lahko v eINS‑postopku
opravlja naslednja eINS‑opravila:
1.    
vložitev elektronskega predloga za začetek
postopka zaradi insolventnosti,
2.    
vložitev elektronske prijave terjatve v
postopku zaradi insolventnosti,
3.    
vložitev druge elektronske vloge stranke v
postopku zaradi insolventnosti,
4.    
pregled elektronskih pisanj v posameznem eINS‑postopku,
v katerem zastopa stranko.
(3) Zunanji kvalificiran uporabniki iz
skupine stranke – pravne osebe lahko v eINS-postopku opravlja naslednja eINS-opravila:
1.    
vložitev elektronskega predloga za začetek
postopka zaradi insolventnosti,
2.    
vložitev elektronske prijave terjatve v
postopku zaradi insolventnosti,
3.    
vložitev druge elektronske vloge stranke v
postopku zaradi insolventnosti,
4.    
pregled elektronskih pisanj v posameznem
eINS-postopku, v katerem ima položaj stranke.
(4) Za eINS‑opravila se smiselno
uporabljajo pravila, določena v 17. do 19. členu predpisa iz drugega odstavka
2. člena tega pravilnika.
5. člen
(vodenje eINS-spisa)
Za vodenje eINS‑spisa se uporabljajo pravila,
določena v 21. do 23. členu predpisa iz drugega odstavka 2. člena tega
pravilnika.
6. člen
(elektronsko vročanje v eINS-postopkih)
(1) Za elektronsko vročanje v eINS‑postopkih
se uporabljajo pravila, določena v 25. do 28. členu predpisa iz drugega
odstavka 2. člena tega pravilnika, če ni v tem členu drugače določeno.
(2) Če je treba upravitelju vročiti
večje število pisanj (na primer prijave terjatev v postopku zaradi
insolventnosti), se elektronska vročitev teh pisanj opravi tako, da jih lahko
upravitelj prevzame z eINS-opravilom iz druge alineje 2. točke prvega odstavka
4. člena tega pravilnika.
(3) Upravitelju se v njegov varen
elektronski predal pošlje obvestilo o tem, katera pisanja naj prevzame. S
prejemom tega obvestila veljajo pisanja iz prejšnjega odstavka za vročena.
(4) Zunanjemu kvalificiranemu uporabniku,
ki v postopku zaradi insolventnosti vloži elektronsko vlogo stranke v skladu s
4. členom tega pravilnika, se vsa pisanja v tem postopku vročajo elektronsko.

Pravilnik o elektronskem poslovanju v
postopkih zaradi insolventnosti (Uradni list RS, št. 97/10)
vsebuje naslednje prehodne in končne določbe:
»PREHODNE IN KONČNE DOLOČBE
7. člen
(začetek
uporabe posameznih pravil)
(1) Pravila iz 4. in 6. člena tega pravilnika se začnejo v eINS‑postopkih uporabljati 15. februarja 2011.
(2) Do začetka uporabe pravil iz
prejšnjega odstavka se pravila, določena v 2. členu Pravilnika o elektronskem
podpisovanju in vlaganju pisanj v postopkih zaradi insolventnosti (Uradni list
RS, št. 49/09):
1.    
uporabljajo za vlaganje elektronskih pisanj
upravitelja,
2.    
smiselno uporabljajo za vlaganje elektronskih
pisanj odvetnika.
8. člen
(prenehanje
veljavnosti predpisa)
Z dnem uveljavitve tega pravilnika preneha
veljati Pravilnik o elektronskem podpisovanju in vlaganju pisanj v postopkih
zaradi insolventnosti (Uradni list RS, št. 49/09).
9. člen
(uveljavitev
pravilnika)
Ta pravilnik začne veljati 1. januarja
2011.«.

Pravilnik o dopolnitvi Pravilnika o
elektronskem poslovanju v postopkih zaradi insolventnosti (Uradni list RS, št. 4/11) spreminja 7. člen pravilnika tako,
da se glasi:
»7. člen
(začetek
uporabe posameznih pravil)
(1) Pravila iz 4. in 6. člena tega pravilnika se začnejo v eINS‑postopkih uporabljati 15. februarja 2011 za
upravitelje in 1. maja 2011 za odvetnike in pravobranilce.
(2) Do začetka uporabe pravil iz
prejšnjega odstavka se pravila, določena v 2. členu Pravilnika o elektronskem
podpisovanju in vlaganju pisanj v postopkih zaradi insolventnosti (Uradni list
RS, št. 49/09):
1.    
uporabljajo za vlaganje elektronskih pisanj
upravitelja,
2.    
smiselno uporabljajo za vlaganje elektronskih
pisanj odvetnika.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o elektronskem poslovanju v postopkih zaradi insolventnosti (Uradni
list RS, št. 28/11) vsebuje naslednjo končno določbo:
»3. člen
Ta pravilnik začne veljati 1. maja 2011.«.