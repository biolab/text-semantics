1. PREDMET IN VELJAVNOST
1. člen
(1) S tem aktom se urejajo razmerja sistemskega operaterja distribucijskega
omrežja zemeljskega plina (v nadaljnjem besedilu: sistemski operater),
dobaviteljev zemeljskega plina, uporabnikov distribucijskega omrežja
zemeljskega plina (v nadaljnjem besedilu: uporabnik) in odjemalcev zemeljskega plina.
(2) Ta akt omogoča učinkovito, varno in zanesljivo izvajanje distribucije
zemeljskega plina. Določa tudi pogoje in način priključitve naprav in napeljav
uporabnika na distribucijsko omrežje zemeljskega plina ter pravice in
obveznosti pogodbenih partnerjev.
(3) Ta akt se uporablja za distribucijsko omrežje zemeljskega
plina, na katerem izvaja gospodarsko javno službo dejavnost sistemskega
operaterja Javno podjetje Komunala Slovenj Gradec d.o.o. za geografsko območje
Mestne občine Slovenj Gradec.
2. POJMI IN DEFINICIJE
2. člen
V tem aktu so uporabljeni pojmi, kot so določeni v
Energetskem zakonu in na njegovi podlagi izdanimi podzakonskimi predpisi, poleg
njih pa imajo uporabljeni pojmi naslednji pomen:
-       
cenik: akt, ki določa cene za storitve, ki jih opravlja sistemski
operater;
-       
bilančna skupina: je skupina z enim ali več udeleženci trga, ki
jo oblikuje dobavitelj zemeljskega plina, ki dobavlja zemeljski plin na
prevzemno mesto prenosnega omrežja zemeljskega plina v Republiki Sloveniji za
prodajo odjemalcem na predajnih mestih;
-       
bilančna podskupina: je skupina z enim ali več udeleženci trga v
okviru bilančne skupine, ki jo oblikuje dobavitelj zemeljskega plina članom
bilančne podskupine;
-       
distribucija zemeljskega plina: je transport zemeljskega plina po
distribucijskem omrežju do končnih odjemalcev na določenem geografskem območju;
-       
distribucijsko omrežje: je omrežje plinovodov, ki so funkcionalno
zgrajeni na zaključenem geografskem območju, ki ga je določila lokalna skupnost
kot območje izvajanja gospodarske javne službe dejavnost sistemskega operaterja
in po katerem se izvaja distribucija zemeljskega plina do končnih odjemalcev.
Sestavljajo ga glavni in priključni plinovodi, merilno-regulacijske postaje,
regulacijske postaje in druge naprave, potrebne za obratovanje distribucijskega
omrežja;
-       
dnevni odjem: je količina zemeljskega plina prevzetega ali
predanega v obračunskem dnevu
-       
dobavitelj zemeljskega plina: je pravna ali fizična oseba, ki
odjemalcu prodaja zemeljski plin;
-       
dostop do omrežja: je pravica do uporabe omrežja z namenom, da se
izpolnijo pogodbe o dobavi zemeljskega plina ob upoštevanju dejanskega stanja v
omrežju;
-       
gospodinjski odjemalec: je odjemalec, ki kupuje zemeljski plin za
lastno domačo porabo, kar izključuje opravljanje gospodarske ali poklicne
dejavnosti;
-       
končni odjemalec: je odjemalec, ki kupuje zemeljski plin za
lastno rabo;
-       
lastni obremenitveni profil: je karakteristika odjema končnega
odjemalca v določenem časovnem obdobju;
-       
merilna naprava: je plinomer ali korektor volumna, s katero se
meri predane količine zemeljskega plina končnemu odjemalcu;
-       
notranja plinska napeljava: je napeljava z vso opremo od glavne
plinske zaporne pipe do vključno odvoda dimnih plinov;
-       
obračunsko obdobje: je časovni interval, med dvema zaporednima
odčitkoma merilne naprave;
-       
odjemalec: je pravna ali fizična oseba, ki je na osnovi pogodbe
oskrbovana z zemeljskim plinom za lastno rabo ali za nadaljnjo prodajo;
-       
odjemna skupina: je skupina v katero se razvrsti odjemalec, glede
na pogodbeno zakupljeno zmogljivost;
-       
odjemno mesto: je prevzemno mesto na katerem se meri poraba
zemeljskega plina končnega odjemalca;
-       
omrežnina za distribucijsko omrežje: je del cene za uporabo
omrežij, ki je namenjena plačevanju izvajanja gospodarske javne službe
dejavnosti sistemskih operaterjev distribucijskih omrežij in pokrivajo stroške
sistemskih storitev;
-       
plinsko trošilo: je naprava, ki je priključena na notranjo plinsko
napeljavo in troši plin;
-       
pogodba o dobavi: je pogodba, ki jo skleneta odjemalec in
dobavitelj zemeljskega plina in s katero si odjemalec zagotovi dobavo plina v
dogovorjeni količini, dinamiki in kakovosti ter dogovorjeno točko predaje
oziroma prevzema zemeljskega plina;
-       
pogodba o dostopu: je pogodba o dostopu do distribucijskega omrežja,
s katero se uredi odnos med sistemskim operaterjem in uporabnikom;
-       
pogodba o priključitvi: je pogodba, s katero se uredijo medsebojne
pravice in obveznosti sistemskega operaterja in uporabnika v zvezi s
priključitvijo na omrežje ali njeno spremembo;
-       
pogodbena distribucijska zmogljivost: je največja dnevna količina
zemeljskega plina, ki je za uporabnika omrežja določena v pogodbi o dostopu;
-       
predajno mesto: je točka, na katerem sistemski operater preda
uporabniku omrežja zemeljski plin;
-       
predani zemeljski plin: je količina zemeljskega plina, ki jo
sistemski operater preda uporabniku distribucijskega omrežja na enem ali več
predajnih mestih v določenem časovnem obdobju;
-       
prevzemno mesto: je točka na distribucijskem omrežju, na kateri
sistemski operater na podlagi pogodbe z uporabnikom prevzame v distribucijo
dogovorjene količine zemeljskega plina;
-       
prevzeti zemeljski plin: je količina plina, ki jo sistemski operater
prevzame na enem ali več prevzemnih mestih v določenem časovnem obdobju, po nalogu
uporabnika distribucijskega omrežja;
-       
priključek: je fizični spoj priključnega plinovoda z notranjo plinsko
napeljavo;
-       
priključni plinovod: je del distribucijskega omrežja, zgrajen za
povezavo obstoječega distribucijskega omrežja z izstopnim mestom. Izstopno
mesto je mesto na koncu priključnega plinovoda z vključno glavno plinsko
zaporno pipo;
-       
priključitev na omrežje: je fizična priključitev na
distribucijsko omrežje zemeljskega plina;
-       
sistemski operater: je pravna ali fizična oseba, ki izvaja gospodarsko
javno službo dejavnost sistemskega operaterja distribucijskega omrežja
zemeljskega plina;
-       
skupno odjemno mesto: je odjemno mesto v stanovanjski, poslovni
ali stanovanjsko-poslovni stavbi, na katerem se meri poraba zemeljskega plina
za več pravnih in/ali fizičnih oseb kot uporabnikov ali končnih odjemalcev;
-       
standardni obremenitveni profil: je nadomestna odjemna značilnost
odjemalca zemeljskega plina v določenem časovnem obdobju, ki je analitično
določena;
-       
uporabnik: je pravna ali fizična oseba, ki iz omrežja odjema ali
v omrežje oddaja zemeljski plin.
3. LASTNIŠTVO NAPRAV
3. člen
(1) Distribucijsko omrežje, razen priključnih plinovodov, je v
lasti Mestne občine Slovenj Gradec.
(2) Priključni plinovodi so, kot del distribucijskega
omrežja, praviloma v lasti končnih odjemalcev. Priključni plinovod, ki ni v lasti
končnega odjemalca, je v lasti sistemskega operaterja.
(3) Notranje plinske napeljave so v lasti končnega odjemalca.
(4) Distribucijsko omrežje, ki ni v lasti sistemskega
operaterja, upravlja sistemski operater.
4. IZDAJANJE SOGLASIJ
4. člen
Priključitev energetskih objektov, naprav, napeljav in
plinovodov na distribucijsko omrežje je potrebno izvesti skladno z zakonom o
prostorskem načrtovanju, zakonom o graditvi objektov, energetskim zakonom in
drugimi predpisi.
5. člen
(1) Sistemski operater izda soglasje v skladu z Energetskim zakonom,
zakonom, ki ureja graditev objektov, sistemskimi obratovalnimi navodili, tem
aktom in drugimi zakoni ter podzakonskimi predpisi.
(2) Sistemski operater izda soglasje v upravnem postopku, če
zakon ali podzakonski predpis ne določa drugače.
(3) Sistemski operater v soglasju navede tudi čas veljavnosti
soglasja v skladu z zakonom ali podzakonskimi predpisom, pri čemer veljavnost posameznega
soglasja ne sme biti krajša od enega leta.
6. člen
(1) Na območju, ki ni urejeno z občinskim podrobnim
prostorskim, lokacijskim ali zazidalnim načrtom, sistemski operater izda
projektne pogoje za priključitev stavb in posameznih delov stavb, za katere je
po predpisih, ki urejajo graditev objektov potrebno pridobiti gradbeno dovoljenje.
S projektnimi pogoji se na podlagi podatkov o potrebah po energiji določi mesto
priključitve na distribucijsko omrežje in podajo zahteve, ki jih je potrebno
upoštevati pri izdelavi projekta za pridobitev gradbenega dovoljenja. Pisni
vlogi za izdajo projektnih pogojev, ki vsebujejo podatke o investitorju ter
podatke o nameravani gradnji oziroma spremembi namembnosti je potrebno
priložiti idejno zasnovo načrtovanega gradbenega posega.
(2) Sistemski operater na podlagi vloge in priložene
dokumentacije izda oziroma odreče izdajo projektnih pogojev. Sistemski operater
lahko odreče izdajo projektnih pogojev z upravno odločbo, zoper katero je dovoljena
pritožba na pristojno ministrstvo.
(3) Izdani projektni pogoji veljajo dve leti od datuma
izdaje.
7. člen
Za priključitev stavb, posameznih delov stavb, za katere po
zakonu o graditvi objektov ni potrebno pridobiti gradbenega dovoljenja,
projektant oziroma investitor gradnje pridobi informacijo o možni priključitvi
na distribucijsko omrežje. Pisni vlogi za pridobitev informacije je potrebno priložiti
situacijo stavbe, opis namena uporabe zemeljskega plina in podatke o potrebah po
energiji.
8. člen
(1) Na podlagi izdanih projektnih pogojev projektant oziroma investitor
gradnje sistemskega operaterja pisno zaprosi za soglasje k projektnim rešitvam.
(2) Pisni vlogi za izdajo soglasja k projektnim rešitvam mora
biti priložena projektna dokumentacija za pridobitev gradbenega dovoljenja in
sicer obvezni in posebni del projekta za pridobitev gradbenega dovoljenja (PGD)
vključno z naslednjimi načrti: priključnega plinovoda, notranje plinske
napeljave.
(3) Sistemski operater na podlagi vloge in priložene
dokumentacije izda oziroma odreče izdajo soglasja k projektnim rešitvam.
(4) Sistemski operater lahko odreče izdajo soglasja k projektnim
rešitvam, če projektna dokumentacija za pridobitev gradbenega dovoljenja ni
izdelana skladno z izdanimi projektnimi pogoji. Sistemski operater odreče
izdajo soglasja k projektnim rešitvam z upravno odločbo, zoper katero je
dovoljena pritožba na pristojno ministrstvo.
(5) Izdano soglasje k projektnim rešitvam velja dve leti od
datuma izdaje. Projektno dokumentacijo, priloženo vlogi za izdajo soglasja k
projektnim rešitvam, shrani sistemski operater.
9. člen
(1) Pred pričetkom gradnje plinovodov, plinskih napeljav ali
plinskih naprav, ki se jih priključuje na distribucijsko omrežje, mora
potencialni uporabnik pridobiti soglasje k priključitvi na distribucijsko
omrežje.
(2) Na enem priključku je lahko priključen le en končni odjemalec.
(3) Skupna kotlovnica z enim odjemnim mestom v
večstanovanjski stavbi ali kot del druge stavbe, ki služi večstanovanjski stavbi
kot celoti ali več stanovanjskim stavbam ali drugim nepremičninam, se obravnava
kot en končni odjemalec.
(4) Sistemski operater izda soglasje k priključitvi na
distribucijsko omrežje na podlagi pisne vloge vlagatelja.
(5) Pisni vlogi je potrebno priložiti:
-       
kopijo gradbenega dovoljenja,
-       
načrte za izvedbo (PZI) glavnega plinovoda, priključnega plinovoda ter
notranje plinske napeljave,
-       
želene roke oziroma zahteve za fizično priključitev glavnega in
priključnega plinovoda na distribucijsko omrežje,
-       
naročilnico za izvajanje nadzora ali sklenjeno pogodbo o nadzoru nad
gradnjo glavnih in priključnih plinovodov.
(6) Za priključitev stavb in delov posameznih stavb, za katere
po zakonu o graditvi objektov ni potrebno pridobiti gradbenega dovoljenja, je
potrebno pisni vlogi iz prejšnjega odstavka namesto kopije gradbenega dovoljenja
priložiti dokazilo o lastništvu stavbe ali dela stavbe (kopija zemljiško
knjižnega izpiska, ki ne sme biti starejši kot eno leto ali drugo dokazilo o lastništvu),
ali pisno soglasje solastnikov, če je poseg predviden na posebnem skupnem delu
v etažni lastnini.
(7) Poleg naštetih dokumentov, lahko sistemski operater zahteva
še druge dokumente, ki jih potrebuje za izdajo soglasja.
(8) Potencialni uporabnik lahko določi pooblaščenca, ki ga
zastopa v postopku izdaje soglasja k priključitvi. V tem primeru je potrebno
pisni vlogi za izdajo soglasja k priključitvi priložiti tudi izjavo –
pooblastilo o zastopanju.
10. člen
(1) Potencialni uporabnik omrežja nima pravice do
priključitve:
-       
če niso izpolnjeni predpisani tehnični normativi in pogoji, potrebni za
zagotavljanje nemotenega in varnega delovanja omrežja,
-       
če je na obstoječem priključku že priključen drug končni odjemalec,
-       
če bi zaradi priključitve prišlo do večjih motenj v oskrbi ali
-       
če bi priključitev sistemskemu operaterju povzročila nastanek nesorazmerno
visokih stroškov.
(2) V primeru iz četrte alineje prejšnjega odstavka ima potencialni
uporabnik pravico do priključitve, če se odloči, da bo sam kril nesorazmerno
visoke stroške. Medsebojne pravice in obveznosti v zvezi s tem uredita uporabnik
in sistemski operater v pogodbi o priključitvi.
(3) V soglasju za priključitev morajo biti navedeni pogoji za
priključitev, mesto in predviden čas priključitve, plačilo morebitnih nesorazmernih
stroškov priključitve in tehnični pogoji v skladu s predpisi.
(4) Če se spremenijo osnovni parametri priključka, spremeni nazivna
moč plinskih trošil, namen uporabe zemeljskega plina ali drugi pogoji, za katere
je bilo izdano soglasje, mora uporabnik zaprositi za novo soglasje za
priključitev.
(5) O izdaji ali zavrnitvi soglasja za priključitev odloča sistemski
operater z odločbo v upravnem postopku.
(6) O pritožbi zoper odločbo o izdaji ali zavrnitvi soglasja za
priključitev odloča Javna agencija Republike Slovenije za energijo.
(7) Soglasje za priključitev velja največ dve leti. V tem času
lahko uporabnik sklene s sistemskim operaterjem pogodbo o priključitvi,
sistemski operater pa ga je dolžan priključiti na distribucijsko omrežje v
skladu s pogoji iz soglasja za priključitev.
5. NAPRAVE ZA REGULACIJO TLAKA
11. člen
(1) Tip, velikost in lokacijo vgradnje naprave za regulacijo tlaka
plina določi projektant v skladu s tehničnimi zahtevami, ki jih izda sistemski
operater.
(2) Naprave za regulacijo tlaka so v lasti končnega
odjemalca.
(3) Vsa dela v zvezi z vgradnjami, premeščanjem in
vzdrževanjem teh naprav izvaja sistemski operater ali po njegovem pooblastilu
za to usposobljen izvajalec. Stroški bremenijo končnega odjemalca.
(4) Končni odjemalec mora o vsaki poškodbi, okvari ali netesnosti
naprave za regulacijo tlaka plina takoj obvestiti sistemskega operaterja.
12. člen
Pri zamenjavi naprave za regulacijo tlaka zemeljskega plina
zaradi sprememb na notranji plinski napeljavi ali zaradi povečane oskrbe
končnega odjemalca stroški dobave in vgradnje naprave bremenijo končnega
odjemalca.
6. UPORABA NOTRANJE PLINSKE NAPELJAVE IN PRAVICA FIZIČNEGA
DOSTOPA DO NAPELJAVE
13. člen
(1) Gradnjo oziroma izvedbo notranje plinske napeljave lahko
izvaja za to usposobljen izvajalec. Pogoji za usposobljenega izvajalca so
določeni v tehničnih zahtevah, ki jih izda sistemski operater.
(2) Način izvedbe notranje plinske napeljave je določen v tehničnih
predpisih in tehničnih zahtevah, ki jih izda sistemski operater.
14. člen
(1) Po končani gradnji in pred izvedbo zaplinjanja notranje plinske
napeljave, mora investitor oziroma izvajalec sistemskemu operaterju predložiti
dokazilo o zanesljivosti objekta v skladu s predpisi, ki urejajo graditev
objektov ali naslednje dokumente:
-       
dokazilo izvajalca del, da je registriran na podlagi vpisa v Sodni
register ali Poslovni register Slovenije za opravljanje dejavnosti;
-       
certifikat o preizkusu usposobljenosti varilca;
-       
izjavo, da je notranja plinska napeljava izvedena skladno s projektno
dokumentacijo;
-       
izjave o skladnosti vgrajenih materialov;
-       
zapisnik o trdnostnem preizkusu notranje plinske napeljave;
-       
potrdilo o prvem pregledu plinskega trošila in dimovodne napeljave s
strani pristojnega dimnikarskega podjetja.
(2) Zaplinjanje notranje plinske napeljave lahko izvede samo
sistemski operater, ki predhodno opravi tesnostni preizkus notranje plinske
napeljave in storitev obračuna po ceniku, ki ga objavi na spletni strani.
(3) Če je bilo za notranjo plinsko napeljavo izdano gradbeno dovoljenje
v okviru gradbenega dovoljenja za celoten objekt, mora investitor po opravljenem
tehničnem pregledu objekta sistemskemu operaterju predložiti uporabno
dovoljenje ali odločbo o preizkusnem obratovanju. Po končanem preizkusnem obratovanju
mora investitor sistemskemu operaterju predložiti uporabno dovoljenje.
(4) Notranja plinska napeljava se lahko prične uporabljati, ko
so izpolnjeni pogoji iz predhodnih točk tega člena in je s strani sistemskega
operaterja zapisniško opravljen pregled notranje napeljave in na osnovi tega
dovoljeno zaplinjanje notranje plinske napeljave ter uporaba.
15. člen
Za vzdrževanje in nemoteno delovanje notranje plinske napeljave
je dolžan skrbeti lastnik napeljave, ki nosi tudi vse stroške zaplinjanja,
pregledov in vzdrževanja.
16. člen
(1) Če sistemski operater po predhodnem naročilu lastnika notranje
plinske napeljave, ki obratuje, pri pregledu napeljave ugotovi nepravilnosti,
ki so v nasprotju s tehničnimi predpisi in zahtevami sistemskega operaterja ali
ogrožajo premoženje in zdravje uporabnikov ter okolico, ustavi distribucijo zemeljskega
plina, dokler ni zagotovljeno varno obratovanje.
(2) Notranja plinska napeljava se lahko prične uporabljati, ko
so odpravljene nepravilnosti.
17. člen
(1) Uporaba notranje plinske napeljave ne sme povzročati motenj
pri obratovanju drugih plinskih napeljav in motenj pri obratovanju naprav in
napeljav, ki jih upravlja sistemski operater.
(2) Sistemski operater s priključitvijo objektov, naprav in napeljav
tretjih oseb na distribucijsko omrežje ne prevzema odgovornosti za tehnično brezhibno
in varno obratovanje teh objektov, naprav in napeljav, kar izhaja iz
predloženih uporabnih dovoljenj oziroma ustreznih dokumentov, skladno z
določili tega akta. Odgovornost je v skladu z zakonom, ki ureja graditev objektov,
na strani pooblaščenih organov oziroma oseb.
(3) Končni odjemalec je dolžan sistemskemu operaterju na
njegovo zahtevo omogočiti dostop do merilnega mesta, tako da ta lahko neposredno
odčita stanje merilne naprave oziroma nemoteno izvaja druge posege in postopke,
povezane z merilnim mestom.
(4) Končni odjemalec je dolžan sistemskemu operaterju na
njegovo zahtevo omogočiti dostop do naprav za regulacijo tlaka zemeljskega
plina in drugih plinskih naprav in napeljav, ki jih upravlja sistemski
operater, zaradi pregledov, vzdrževanja, nadzora, preverjanja poškodb in okvar.
(5) Če končni odjemalec z obratovanjem svojih energetskih objektov,
naprav ali napeljav ogroža življenje ali zdravje ljudi ali ogroža premoženje
ali če končni odjemalec ob pomanjkanju zemeljskega plina ne upošteva posebnih
ukrepov o omejevanju odjema zemeljskega plina iz omrežja, lahko sistemski operater
nemudoma ukrepa in brez predhodnega obvestila končnemu odjemalcu ustavi
distribucijo zemeljskega plina.
18. člen
(1) Napake in poškodbe na notranji plinski napeljavi do merilne
naprave lahko popravlja in odpravlja sistemski operater, z njegovim soglasjem
pa tudi izvajalci, ki so za to usposobljeni.
(2) Popravila na notranji plinski napeljavi za merilno
napravo lahko izvajajo vsi usposobljeni izvajalci. 
(3) Popravila na plinskih trošilih lahko izvajajo vsi
izvajalci, ki so za to usposobljeni in pooblaščeni s strani proizvajalca plinskega
trošila.
7. PRIKLJUČITEV NA OMREŽJE
19. člen
(1) Po dokončnosti soglasja za priključitev sistemski
operater in potencialni uporabnik skleneta pogodbo o priključitvi na
distribucijsko omrežje, ki ureja vsaj naslednje medsebojne pravice in
obveznosti:
-       
lastništvo in upravljanje merilne naprave, vzdrževanje merilne naprave
in napeljave,
-       
razmejitev lastništva omrežja in notranje plinske napeljave,
-       
predajno mesto in prehod lastništva zemeljskega plina,
-       
potrebni obseg del, ki jih je potrebno izvršiti za priključitev uporabnika
na distribucijsko omrežje ter rok izvedbe priključka,
-       
predvideni začetek uporabe priključka,
-       
glavne tehnične lastnosti priključka,
-       
maksimalni in minimalni urni pretok zemeljskega plina,
-       
nazivni in minimalni delovni tlak plina na predajnem mestu.
(2) Na podlagi sklenjene pogodbe o priključitvi začne sistemski
operater izvajati vsa pripravljalna dela, potrebna za realizacijo določb v
pogodbi o priključitvi.
(3) Na podlagi sklenjene pogodbe o priključitvi, sistemski operater
ne rezervira distribucijskih zmogljivosti za uporabnika.
20. člen
Uporabnik mora dovoliti namestitev glavne plinske zaporne pipe
na primernem mestu, to je na točki vstopa priključnega plinovoda v stavbo ali v
bližini tega. Glavna plinska zaporna pipa mora biti vedno dostopna sistemskemu
operaterju, intervencijskim službam in končnemu odjemalcu.
21. člen
Kadar naj bi zaradi priključitve priključni plinovod potekal po
tujih zemljiščih, lahko sistemski operater zahteva, da uporabnik pred priključitvijo
predloži pisno soglasje lastnika zemljišča, preko katerega je predvidena
gradnja priključnega plinovoda, s katerim ta izjavi, da soglaša z gradnjo in
obratovanjem naprav ter priznava določila tega akta.
22. člen
(1) Lastnik priključnega plinovoda mora v zameno za primerno
nadomestilo, ki mu ga je dolžan plačati novi potencialni uporabnik, dovoliti in
omogočiti priključitev priključnega plinovoda ali plinskih trošil novega
potencialnega uporabnika na svoj priključni plinovod, če ta priključni plinovod
dovoljuje dodatne obremenitve.
(2) Za primerno nadomestilo iz prejšnjega odstavka se šteje
nadomestilo v višini sorazmernega dela stroškov izgradnje priključnega
plinovoda, ki ga predlaga sistemski operater.
23. člen
(1) Priključni plinovod mora biti zgrajen v skladu s
sistemskimi obratovalnimi navodili, izvajalec del mora sistemskega operaterja
obvezno pozvati k izvajanju nadzora nad njegovo izgradnjo, sistemski operater
pa mora biti prisoten pri vseh delih, ki jih uporabnik izvaja na priključnem plinovodu.
(2) Uporabnik je dolžan obveščati sistemskega operaterja o
morebitni netesnosti, okvarah oziroma poškodbah na priključnem plinovodu.
24. člen
(1) Če uporabnik ne uporablja priključnega plinovoda 5 let (brez
vmesnih prekinitev) se domneva, da ga ne namerava več uporabljati.
(2) Sistemski operater lahko v primeru iz prejšnjega
odstavka, na stroške uporabnika prekine povezavo. Do prekinitve povezave mora
lastnik priključnega plinovoda, ki ga ne uporablja, plačevati stroške, povezane
s sistemsko kontrolo priključnega plinovoda, v skladu s cenikom sistemskega
operaterja, ki ga objavi na spletni strani.
(3) Uporabnik ne sme posegati v priključni plinovod.
8. DOSTOP DO OMREŽJA
25. člen
(1) Dostop do distribucijskega omrežja se uredi s pogodbo o
dostopu, ki jo pred začetkom uporabe distribucijskega omrežja skleneta
sistemski operater in končni odjemalec.
(2) Končni odjemalec ima pravico do dostopa do
distribucijskega omrežja za izvršitev pogodb o dobavi, razen če mu je v skladu
z Energetskim zakonom, drugimi predpisi in s tem aktom dostop zavrnjen.
26. člen
(1) Za uveljavitev pravice dostopa do distribucijskega omrežja
mora končni odjemalec sistemskemu operaterju predložiti vsaj naslednje podatke,
ki so tudi sestavni deli pogodbe o dostopu:
-       
podatke o končnem odjemalcu (ime in priimek, EMŠO oziroma firma, matična
in davčna številka pravne osebe),
-       
naslov končnega odjemalca,
-       
kopijo osebnega dokumenta oziroma potrdila o registraciji pravne osebe,
-       
dokazilo končnega odjemalca o lastništvu odjemnega mesta,
-       
podatke o plinskih trošilih in namenu uporabe plina (ogrevanje,
hlajenje, tehnologija, kuha itd.) za določitev obremenitvenega profila,
-       
največjo distribucijsko zmogljivost v Sm3/h (tehnično določena
ali pogodbena priključna vrednost),
-       
pogodbeno distribucijsko zmogljivost v Sm3/dan za vse končne
odjemalce z letnim odjemom 100.001 Sm3 in več na odjemnem mestu,
-       
predvideno letno distribuirano količino plina v Sm3,
-       
lokacijo predajnega mesta,
-       
nazivni in minimalni delovni tlak plina na predajnem mestu,
-       
datum začetka (in konca) dostopa,
-       
dobavitelje plina in bilančno skupino,
-       
želene posebnosti izven določil splošnih pogojev za dobavo in odjem
plina,
-       
kopijo veljavne pogodbe o dobavi zemeljskega plina.
(2) Če dobavitelj oziroma druga pooblaščena oseba ureja dostop
do omrežja v imenu in za račun končnega odjemalca, mora predložiti pooblastilo
končnega odjemalca.
(3) Vrednosti v zahtevi za dostop ne smejo presegati vrednosti
iz sklenjene pogodbe o priključitvi oziroma izdanega soglasja k priključitvi.
(4) Zahtevi za dostop mora končni odjemalec priložiti
fotokopijo sklenjene pogodbe o dobavi, iz katere morajo biti razvidni vsaj
podatki o dobavitelju zemeljskega plina, datumu začetka in konca dobave, dinamika
dobave količin zemeljskega plina ter kakovost zemeljskega plina. V fotokopiji
lahko uporabnik zakrije podatke, ki zanj pomenijo poslovno skrivnost.
(5) Zahtevi za dostop mora končni odjemalec priložiti
dokazilo o vključenosti odjemnega mesta končnega odjemalca v bilančno skupino
ali podskupino. Če odjemno mesto končnega odjemalca ni vključeno v nobeno bilančno
skupino ali podskupino, priloži končni odjemalec fotokopijo bilančne pogodbe, sklenjeno
s sistemskim operaterjem prenosnega omrežja, iz katere izhaja, da ima urejeno
izravnavo odstopanj. V fotokopiji lahko končni odjemalec zakrije podatke, ki
zanj pomenijo poslovno skrivnost.
(6) Končni odjemalec posreduje zahtevo za dostop do distribucijskega
omrežja na obrazcu, ki ga pripravi sistemski operater in objavi na spletni
strani.
(7) Sistemski operater upošteva le popolno zahtevo za dostop.
Če je vloga za dostop nepopolna, sistemski operater o tem nemudoma obvesti
vlagatelja in ga pozove k dopolnitvi. Če vlagatelj vloge ne dopolni, sistemski
operater zavrne dostop.
27. člen
Sistemski operater zagotovi končnemu odjemalcu dostop do omrežja
s sklenitvijo pogodbe o dostopu do omrežja. Sistemski operater lahko zavrne
dostop končnemu odjemalcu le zaradi razlogov, ki jih določa energetski zakon,
ta akt in drugi splošni akti.
28. člen
Pogodbe o dostopu se sklepajo praviloma za nedoločen čas.
29. člen
(1) Končni odjemalec mora podpisan izvod pogodbe vrniti sistemskemu
operaterju v roku 15 dni od prejema. Če v tem času končni odjemalec podpisane
pogodbe ne vrne, se šteje, da je zavrnil podpis pogodbe in odstopil od zahteve
za dostop.
(2) Če končni odjemalec v roku dveh mesecev po vložitvi vloge
za dostop ni prejel obvestila o zavrnitvi dostopa, se šteje, da je dostop
zavrnjen.
30. člen
(1) Sistemski operater in končni odjemalec pred začetkom uporabe
distribucijskega omrežja skleneta pisno pogodbo o dostopu do omrežja, ki
vsebuje:
-       
podatke o končnem odjemalcu (ime in priimek, EMŠO oziroma firma, matična
in davčna številka pravne osebe),
-       
naslov končnega odjemalca,
-       
podatke o plinskih trošilih in namenu uporabe plina (ogrevanje,
hlajenje, tehnologija, kuha itd.),
-       
največjo distribucijsko zmogljivost v Sm3/h (tehnično določena
ali pogodbena priključna vrednost),
-       
pogodbeno distribucijsko zmogljivost v Sm3/dan za vse končne
odjemalce z letnim odjemom 100.001 Sm3 in več na odjemnem mestu,
-       
predvideno letno distribuirano količino plina v Sm3,
-       
odjemno skupino, v katero se razvrsti odjemno mesto končnega odjemalca,
-       
lokacijo predajnega mesta,
-       
nazivni in minimalni delovni tlak plina na predajnem mestu,
-       
datum začetka (in konca) dostopa,
-       
dobavitelja plina in bilančno skupino,
-       
želene posebnosti izven določil splošnih pogojev za dobavo in odjem
plina,
-       
tip in velikost merilne naprave,
-       
ceno dostopa in plačilne pogoje,
-       
obliko in način zavarovanja plačila omrežnine,
-       
dodatne storitve in ceno dodatnih storitev.
(3) Če želi končni odjemalec, ki ni lastnik notranje plinske napeljave,
priključene na distribucijsko omrežje, sam urediti dostop do distribucijskega
omrežja, mora ob sklenitvi pogodbe o dostopu predložiti pisno soglasje lastnika
notranje plinske napeljave, s katerim dovoljuje končnemu odjemalcu, da si uredi
in uporablja dostop do omrežja na tem odjemnem mestu.
31. člen
Pogoj za sklenitev pogodbe o dostopu je veljavna pogodba o
dobavi plina med končnim odjemalcem in dobaviteljem ter pogodbeno urejena
izravnava odstopanj.
32. člen
Distribucija zemeljskega plina se lahko začne izvajati takoj
po sklenitvi pogodbe o dostopu, če sistemski operater lahko glede na obstoječe
zmogljivosti zagotovi dostop do distribucijskega omrežja brez dodatnih
rekonstrukcij ali dograditev obstoječega plinovodnega omrežja ali odjemnega
mesta.
33. člen
(1) Obstoječi končni odjemalci, ki želijo spremeniti veljavno
pogodbo o dostopu, morajo zaprositi za spremembo pogodbe in sicer z vložitvijo
zahteve za spremembo pogojev dostopa, ki je vsebinsko enaka zahtevi za dostop
do distribucijskega omrežja.
(2) Končni odjemalci z letnim odjemom 100.001 Sm3
ali več morajo predlagati spremembo pogodbe o dostopu najkasneje do vključno
30. septembra tekočega leta, da se sprememba lahko uveljavi z začetkom naslednjega
koledarskega leta. Sistemski operater do 15. decembra tekočega leta končnega odjemalca
pisno obvesti o odobritvi ali zavrnitvi dostopa do distribucijskega omrežja pod
spremenjenimi pogoji ter v primeru odobritve dostopa, končnemu odjemalcu
posreduje pisno pogodbo o dostopu.
(3) Za končne odjemalce z letnim odjemom do 100.000 Sm3
je rok za spremembo in posredovanje nove pogodbe o dostopu dva meseca od
prejema zahteve pri sistemskem operaterju.
(4) Končni odjemalci, ki želijo nazivne moči plinskih trošil spremeniti,
morajo pred vložitvijo zahteve za spremembo pogojev za dostop do distribucijskega
omrežja od sistemskega operaterja pridobiti novo soglasje za priključitev.
34. člen
(1) Pogodbo o dostopu, sklenjeno za nedoločen čas, lahko končni
odjemalec pisno odpove s 30-dnevnim odpovednim rokom. Odpovedni rok začne teči
z dnem, ko sistemski operater prejeme pisno obvestilo o odstopu od pogodbe.
(2) Sistemski operater ob izteku odpovednega roka pri končnem
odjemalcu na odjemnem mestu prekine dostop do omrežja in na stroške končnega
odjemalca opravi odčitek merilne naprave.
(3) Če se končni odjemalec znova odloči za dostop na istem
odjemnem mestu, mora pri istem sistemskem operaterju ponovno podati zahtevo za
dostop, v skladu z določbami tega akta.
(4) Če se končni odjemalec znova odloči za dostop na istem
odjemnem mestu v roku, ki je krajši od 12 mesecev, šteto od dneva prekinitve
dostopa, mu sistemski operater zaračuna vse fiksne stroške omrežnine, ki bi jih
končni odjemalec plačeval, če bi imel dostop omogočen ves čas od prekinitve dostopa
dalje.
35. člen
V primeru univerzalnega pravnega nasledstva vstopi
univerzalni pravni naslednik v pravice in obveznosti iz pogodbe o dostopu,
sklenjene med dosedanjim končnim odjemalcem in sistemskim operaterjem. Univerzalni
pravni naslednik končnega odjemalca je dolžan takoj po nastanku spremembe
obvestiti sistemskega operaterja o nastali spremembi.
36. člen
(1) V primeru odsvojitve stavbe ali dela stavbe, v katero se
distribuira zemeljski plin in katere lastnik je končni odjemalec, se prenos
pogodbenih obveznosti uredi s prevzemom pogodbe s strani novega končnega
odjemalca, o čemer sta dotedanji in novi končni odjemalec dolžna obvestiti
sistemskega operaterja.
(2) Obvestilo iz prejšnjega odstavka obsega:
-       
ime in priimek oziroma naziv ter naslov dosedanjega končnega odjemalca,
-       
ime in priimek oziroma naziv ter naslov, EMŠO oziroma registrsko
številko in davčno številko novega končnega odjemalca,
-       
priloženo fotokopijo listine o prenosu lastninske pravice,
-       
identifikacijsko številko in naslov odjemnega mesta iz pogodbe o
dostopu,
-       
podpisano izjavo novega končnega odjemalca na obrazcu sistemskega operaterja,
da vstopa v že sklenjeno pogodbeno razmerje,
-       
od dosedanjega in novega končnega odjemalca podpisano izjavo o stanju
merilne naprave na dan prenosa.
(3) Po prejemu obvestila, ki vsebuje vse podatke iz
prejšnjega odstavka, preide pogodbeno razmerje med dosedanjim končnim
odjemalcem in sistemskim operaterjem na novega končnega odjemalca takoj, ko
sistemski operater privoli v prenos pogodbe. Privolitev mora biti dana v pisni
obliki. Če sistemski operater ne privoli v prenos pogodbe, mora o tem obvestiti
novega in dosedanjega končnega odjemalca ter navesti razlog zavrnitve.
37. člen
Za pripravo, spremembo ali dopolnitev pogodb se uporabljajo obrazci,
ki jih da na razpolago sistemski operater in objavi na spletni strani. V zvezi
z izjavami končnih odjemalcev, ki so posredovane preko elektronskih medijev,
lahko sistemski operater naknadno zahteva še pisno podpisano izjavo.
38. člen
(1) Šteje se, da je odjem zemeljskega plina neupravičen, če
končni odjemalec ne izpolnjuje naslednjih pogojev:
-       
če uporablja (odjema) zemeljski plin, ki ni merjen z merilno napravo,
-       
če uporablja (odjema) zemeljski plin izmerjen z merilno napravo, ki ni
opremljena z veljavnim žigom pristojnega organa,
-       
če uporablja (odjema) zemeljski plin brez veljavne pogodbe o dostopu,
-       
če uporablja (odjema) zemeljski plin brez veljavne pogodbe o dobavi
zemeljskega plina.
(2) Če ni mogoče sporazumno ugotoviti časa trajanja
neupravičenega odjema zemeljskega plina, se neupravičen odjem obračuna od dneva
pričetka zadnjega obračunskega obdobja. Neupravičena uporaba distribucijske
zmogljivosti se obračuna v skladu s predpisi, ki urejajo obračunavanje omrežnine
za distribucijsko omrežje.
(3) Če ni mogoče sporazumno ugotoviti količin zemeljskega plina,
ki so odvzete med trajanjem neupravičenega odjema, se določijo na podlagi
srednjih vrednosti predanih količin v obdobju pred neupravičenim odjemom
oziroma na podlagi standardnih obremenitvenih profilov.
(4) V primeru neupravičenega odjema zemeljskega plina sistemski
operater zaračuna stroške, ki jih ima v zvezi z neupravičenim odjemom, končnemu
odjemalcu.
9. PREVZEM ZEMELJSKEGA PLINA
39. člen
(1) Sistemski operater prevzame zemeljski plin v distribucijo
na prevzemnih mestih od uporabnika omrežja ter ga preda končnemu odjemalcu,
skladno s pogodbo o dostopu, na enem ali več predajnih mestih.
(2) Sistemski operater distribuira zemeljski plin takšne kakovosti,
kot ga prevzame na prevzemnem mestu v distribucijsko omrežje. Šteje se, da
končni odjemalec prevzame zemeljski plin na predajnem mestu v enaki kakovosti
kot je bila predana in količini kot je bila izmerjena na merilnem prevzemnem mestu.
Če končni odjemalec ne soglaša s kakovostjo zemeljskega plina prevzetega na
prevzemnem mestu, je dokazno breme na strani dobavitelja zemeljskega plina.
(3) Sistemski operater je dolžan sprejeti v distribucijo le zemeljski
plin z lastnostmi, določenimi v sistemskih obratovalnih navodilih. Če kakovost
zemeljskega plina odstopa od predpisane, sistemski operater ni dolžan prevzeti
zemeljskega plina v distribucijo.
(4) Če pogoji iz tretjega odstavka tega člena niso
izpolnjeni, lahko sistemski operater zavrne prevzem zemeljskega plina ter o tem
obvesti Javno agencijo Republike Slovenije za energijo, dobavitelja zemeljskega
plina ter sistemskega operaterja prenosnega omrežja.
10. MERJENJE IN NAPAKE PRI MERJENJU
40. člen
(1) Prevzete in predane količine zemeljskega plina ugotavlja sistemski
operater z merilnimi napravami skladno z določili sistemskih obratovalnih
navodil.
(2) Način ugotavljanja distribuiranih količin zemeljskega plina
je določen v pogodbi o dostopu.
(3) Tip, velikost in mesto namestitve merilne naprave določi projektant
v skladu s pogoji sistemskega operaterja.
(4) Merilno napravo namesti, odstrani, vzdržuje, umerja ter
izvaja redne menjave sistemski operater na stroške končnega odjemalca. Skladno
z določili sistemskih obratovalnih navodil, imata sistemski operater in končni
odjemalec poleg rednih pregledov vedno pravico kontrolirati točnost merilne naprave.
(5) Vse merilne naprave morajo imeti veljavni žig pristojnega
organa.
41. člen
(1) Končni odjemalec mora omogočiti primerna mesta za namestitev
merilnih naprav.
(2) Mesta, kjer so nameščene merilne naprave, morajo biti v
vsakem času hitro, varno in lahko dostopna sistemskemu operaterju.
(3) Končni odjemalec mora za merilne naprave, ki za svoje
delovanje potrebujejo električno energijo, sistemskemu operaterju, če je to
tehnično možno, omogočiti priklop na električno omrežje.
(4) Če je odjem zemeljskega plina izven merilnega območja plinomera,
sistemski operater ne odgovarja za predpisano natančnost merjenja. V tem primeru
je končni odjemalec dolžan plačati izmerjene količine zemeljskega plina ne
glede na možne merske napake.
(5) Če je odjem zemeljskega plina večkrat izven merilnega območja
plinomera, mora sistemski operater zamenjati merilno napravo na stroške
končnega odjemalca.
42. člen
(1) V primeru okvare, poškodbe ali motnje v delovanju merilne
naprave mora končni odjemalec o tem takoj obvestiti sistemskega operaterja.
Sistemski operater je dolžan navedene napake odpraviti takoj, ko je to glede na
naravo napake mogoče.
(2) Če se ugotovi, da je odgovornost za okvaro, poškodbo ali
motnjo v delovanju merilne naprave na strani končnega odjemalca, bremenijo
stroški popravila ali zamenjave merilne naprave končnega odjemalca, v nasprotnem
primeru pa sistemskega operaterja.
43. člen
(1) Z zneskom za izvajanje meritev sistemski operater končnemu
odjemalcu na podlagi aktov Javne agencije Republike Slovenije za energijo obračuna
izvajanje meritev, obdelavo merjenih podatkov, vzdrževanje, umerjanje in z
zakonom določene redne menjave merilnih naprav.
(2) Znesek za izvajanje meritev ne vsebuje stroškov, povezanih
z nabavo in vzdrževanjem tarifnih spominskih enot. Stroške za uporabo tarifnih
spominskih enot zaračuna sistemski operater na podlagi cenika, ki ga objavi na
spletni strani.
11. OBREMENITVENI PROFILI
44. člen
(1) Na podlagi podatkov končnega odjemalca o vrsti plinskih trošil
in namenu uporabe zemeljskega plina na odjemnem mestu sistemski operater
končnemu odjemalcu določi obremenitveni profil.
(2) V primeru vgrajene merilne naprave s tarifno spominsko enoto
sistemski operater določi končnemu odjemalcu lastni obremenitveni profil.
(3) Sistemski operater v skladu z Aktom o določitvi
metodologije za obračunavanje omrežnine za distribucijsko omrežje zemeljskega
plina določi, ali mora končni odjemalec distribucijskega plinovodnega omrežja k
merilni napravi prigraditi tarifno spominsko enoto za ugotavljanje urne in
dnevne predaje zemeljskega plina.
(4) Vsakega končnega odjemalca oziroma odjemno mesto, ki nima
k merilni napravi prigrajene spominske enote za ugotavljanje dnevne in urne predaje
zemeljskega plina oziroma vgrajenega korektorja volumna s spominom, sistemski operater,
v skladu z aktom iz prejšnjega odstavka, uvrsti v odjemno skupino, za katero ni
zahtevano zagotavljanje dnevne zmogljivosti.
(5) Če sistemski operater ne določi standardnega
obremenitvenega profila, se upošteva postopek določanja odjema zemeljskega
plina po odjemnih mestih v skladu s predpisi, ki urejajo delovanje trga z
zemeljskim plinom.
12. NAČIN PLAČIL IN POSTOPEK OPOMINJANJA
45. člen
(1) Sistemski operater izstavi račun za uporabo omrežja najkasneje
v roku osem dni po zaključku obdobja, na katerega se račun nanaša.
(2) Storitve, ki jih izvaja sistemski operater, vendar v aktu
o določitvi omrežnine za distribucijsko omrežje zemeljskega plina niso zajete,
obračuna sistemski operater po ceniku, ki ga objavi na spletni strani.
46. člen
Sistemski operater zaračunava uporabo distribucijskega omrežja
za vsako odjemno mesto posebej.
47. člen
(1) Končni odjemalec poravna izstavljen račun do 20. v mesecu
za pretekli mesec, če zakon ne določa drugače. Račune, ki niso izstavljeni v
skladu s prvim odstavkom 45 člena, končni odjemalec poravna v roku 15 dni od
izstavitve računa. Računi se poravnajo na običajen način, razen v primerih
posebnih predhodnih pisnih dogovorov.
(2) Če računi niso poravnani pravočasno, sistemski operater pozove
k izpolnitvi obveznosti s pisnim opominom, v katerem določi nov rok plačila, ki
za potrošnike ne sme biti krajši od 15 dni. Če izstavljeni računi za ceno za
uporabo omrežja niso poravnani do naknadno določenega roka, sistemski operater lahko
končnemu odjemalcu, po predhodnem obvestilu, ustavi distribucijo zemeljskega
plina, ob upoštevanju pravil iz 28. člena Uredbe o delovanju trga z zemeljskim
plinom in prične postopek sodne izterjave. Rok od prejema obvestila o ustavitvi
distribucije zemeljskega plina do dejanske ustavitve ne sme biti krajši od 15
dni. Sistemski operater zaračunava zakonske zamudne obresti od zapadlosti
računa do dneva plačila.
(3) Sistemski operater lahko zaračuna stroške opomina in ustavitev
distribucije zemeljskega plina po ceniku, ki ga objavi na spletni strani.
(4) Reklamacije na prejeti račun sprejema sistemski operater samo
v pisni obliki, do zapadlosti računa. Reklamacija računa ne odloži plačila za
nesporni del.
48. člen
(1) Sistemski operater lahko določi obliko in način
zavarovanja plačil, pri čemer lahko sistemski operater od končnega odjemalca
zahteva, da le ta zavaruje najmanj povprečno izračunani znesek dvomesečnega
dostopa do distribucijskega omrežja, glede na pogodbeno dogovorjeni obseg
dostopa do distribucijskega omrežja.
(2) Sistemski operater lahko zahteva zavarovanje plačila v
obliki bančne garancije ali v obliki drugih finančnih instrumentov zavarovanja
ali zahteva predplačilo.
(3) Sistemski operater lahko iz naslova zavarovanja plačila sam
poplača račune, ki jim je zapadel rok plačila, če po pisnem opominu končni
odjemalec ne izpolni svojih finančnih obveznosti do sistemskega operaterja.
(4) V primeru predplačila se računi pokrivajo iz tega naslova
do višine plačanega predplačila, razliko pa je končni odjemalec dolžan
poravnati v skladu s 47. členom tega akta.
49. člen
(1) Sistemski operater bo za odjemne skupine CDK1 do
CDK7, opredeljene v aktu, ki določa metodologijo za obračunavanje omrežnine
za distribucijsko omrežje zemeljskega plina, opravil devet odčitkov plinomerov
in sicer za mesece januar, februar, marec, april, maj, september, oktober,
november in december. Za poletne mesece bo izvedel obračun na osnovi standardnega
obremenitvenega profila ali primerljivega odjema. Za odjemne skupine CDK8
in več bo opravil redne odčitke mesečno skozi vse leto.
(2) V primeru, da sistemski operater ne more pridobiti dejanskih
odčitkov merilne naprave pri rednem odčitovanju, izvede obračun na podlagi
standardnega obremenitvenega profila.
(3) Redno odčitovalno obdobje je časovni interval, v katerem sistemski
operater izvaja redna odčitovanja merilnih naprav in je enako obračunskemu
obdobju.
(4) Obračunsko obdobje je časovni interval, na katerega se
nanaša obračun. Zaračunana ocenjena poraba se poračuna v obračunskem obdobju,
ko je ugotovljena poraba. Če obračun pokaže, da so bili računi, izstavljeni na
podlagi ocenjene porabe previsoki, sistemski operater presežek praviloma
poračuna pri naslednjih računih ali pa ga, po predhodnem dogovoru, vrne končnemu
odjemalcu na transakcijski račun.
(5) Proti plačilu po ceniku sistemskega operaterja,
objavljenim na spletni strani, lahko končni odjemalec kadarkoli zahteva, da mu
sistemski operater s sporočenim odčitkom merilne naprave zaključi obračunsko
obdobje in izstavi račun.
50. člen
(1) Končni odjemalec plača stroške izrednega odčitovanja, pisnega
pozivanja, izrednega obračuna in ustavitve distribucije plina po ceniku
sistemskega operaterja, ki ga objavi na spletni strani.
(2) Sistemski operater zaračuna tudi strošek razdeljevanja računa
na posamezne pravne in/ali fizične osebe na skupnem odjemnem mestu po ceniku,
ki ga objavi na spletni strani.
51. člen
Odčitki ob spremembah cen, davkov in taks se opravijo z rednim
odčitovanjem ali določijo s standardnim obremenitvenim profilom, razen za končne
odjemalce, ki imajo vgrajene tarifne spominske enote ali korektorje volumna s
spominom.
52. člen
Če so ugotovljene napake pri merjenju zaradi nepravilnega delovanja
merilne naprave in je iz tega razloga napačno določen znesek računa brez krivde
končnega odjemalca, se popravki izvedejo skladno z določili sistemskih
obratovalnih navodil.
53. člen
Nazivna moč trošila je največja moč, ki jo deklarira
proizvajalec trošila.
54. člen
Priključna moč trošil na odjemnem mestu je enaka vsoti nazivnih
moči plinskih trošil.
55. člen
Obračunska moč trošil je pogodbeno dogovorjena moč trošil na
odjemnem mestu in je lahko enaka ali nižja od vsote nazivnih moči plinskih
trošil, ki imajo možnost oskrbe s plinom preko odjemnega mesta za vsoto moči
trošil, ki se ne uporabljajo. V tem primeru mora biti odjem takega odjemnega
mesta merjen s tarifno spominsko enoto za ugotavljanje dnevne in urne predaje
zemeljskega plina.
56. člen
(1) Sistemski operater iz tarifnih spominskih enot ugotavlja dnevne
oziroma urne odjeme za kontrolo obračunskih moči trošil. Če ugotovi, da je
katerikoli urni odjem višji od urnega odjema izračunanega na podlagi obračunske
moči, opravi poračun. Znesek poračuna je enak znesku, ki bi ga končni odjemalec
plačal na podlagi nazivne moči (ob upoštevanju moči trošil, ki se naj ne bi
uporabljala), zmanjšan za znesek, ki ga je končni odjemalec že plačal.
(2) Izračunani urni odjem iz
prejšnjega odstavka se izračuna po formuli:
pri čemer pomeni:
IUO = izračunani urni odjem v Sm3/h,
OM = obračunska moč plinskih trošil v kW,)
η = 0,8 = izkoristek plinskih trošil,
Hsp = 9,46 kWh/Sm3 = kurilnost
(spodnja kurilna vrednost) zemeljskega plina.
(3) Prekoračeni urni odjem se izračuna po formuli:
RUO
= MUO – IUO
pri čemer pomeni:
MUO = iz tarifne spominske enote odčitani
največji urni
odjem v Sm3/h,
RUO = razlika urnih odjemov med meritvijo
in izračunom v Sm3/h.
(4) Če je MUO večji od IOU, se prekoračena moč poračuna, kot
da bi na odjemnem mestu obratovala vsa plinska trošila.
(5) Poračun se izvede za obdobje tekočega koledarskega leta.
57. člen
V času ustavitve distribucije zemeljskega plina zaradi okoliščin,
ki ne pomenijo kršitve pogodbe s strani sistemskega operaterja, je končni
odjemalec ves čas veljavnosti pogodbe dolžan plačevati stroške:
-       
distribucije,
-       
izvajanja meritev,
-       
sistemskih storitev.
13. DOLŽNOSTI OBVEŠČANJA
58. člen
(1) Sistemski operater in odjemalec ali uporabnik sta dolžna medsebojno
posredovati informacije glede izpolnjevanja pogodbenih obveznosti in zagotavljanja
medsebojne operativnosti distribucijskega omrežja.
(2) V primeru motene distribucije je sistemski operater
dolžan o tem seznaniti končnega odjemalca oziroma uporabnika.
(3) Sistemski operater lahko prekine distribucijo zemeljskega
plina v primerih, ki jih določa Energetski zakon. O predvideni prekinitvi v
pisni obliki pravočasno obvesti odjemalce. Kot pravočasno obvestilo se šteje obvestilo,
poslano najmanj sedem dni pred pričetkom del, če gre za širši krog odjemalcev,
pa preko sredstev javnega obveščanja vsaj 48 ur pred prekinitvijo.
(4) Sistemski operater mora preko sredstev javnega obveščanja
ali na drug primeren način obveščati odjemalce o nastanku kriznega stanja ali
višje sile. Okoliščine, ki poleg splošnih dogodkov pomenijo višjo silo, so
opredeljene v sistemskih obratovalnih navodilih. V sistemskih obratovalnih
navodilih je opredeljen tudi način obveščanja odjemalcev o nastanku kriznega stanja
ali višje sile.
(5) V primeru nepredvidenih del lahko sistemski operater, če
je to nujno zaradi varnosti, zaradi čimprejšnje vzpostavitve nemotenega
delovanja ali zaradi drugih upravičenih razlogov, začasno prekine distribucijo
zemeljskega plina. O dogodku mora z navedbo predvidenega časa za odpravo
nastalih motenj nemudoma obvestiti prizadete odjemalce.
(6) Sistemski operater najmanj enkrat letno seznani končne odjemalce
s podatki o gibanju in značilnostih porabe zemeljskega plina za posamezno odjemno
mesto. Obvestilo vsebuje vsaj naslednje podatke:
-       
letno porabo zemeljskega plina,
-       
porabo zemeljskega plina po posameznem mesecu (določena na podlagi standardnega
obremenitvenega profila ali na podlagi izmerjenih vrednosti).
14. ZAMENJAVA DOBAVITELJA
59. člen
(1) Zamenjava dobavitelja zemeljskega plina je postopek, v
katerem končni odjemalec zamenja obstoječega dobavitelja zemeljskega plina z
novim dobaviteljem zemeljskega plina v okviru obstoječe pogodbe o dostopu. Pri
zamenjavi dobavitelja končni odjemalec obdrži pravico dostopa do
distribucijskega omrežja, ki jo je pridobil s pogodbo o dostopu.
(2) Končni odjemalec, priključen na omrežje zemeljskega plina,
ima pravico do zamenjave dobavitelja brez plačila stroškov, ki nastanejo v
postopku zamenjave.
60. člen
Končni odjemalec, ki želi zamenjati dobavitelja, mora novemu
dobavitelju posredovati pisno vlogo, ki vsebuje vsaj naslednje:
-       
naziv končnega odjemalca,
-       
podatke o obstoječem dobavitelju zemeljskega plina,
-       
podatke o sistemskem operaterju,
-       
osnovne lastnosti odjemnega mesta (predajno mesto, identifikacijska
številka odjemnega mesta, obremenitveni profil),
-       
predlagani datum začetka dobave zemeljskega plina od novega dobavitelja,
-       
morebitno pooblastilo novemu dobavitelju zemeljskega plina, da v imenu končnega
odjemalca uredi zamenjavo dobavitelja.
61. člen
(1) Če namerava novi dobavitelj prevzeti končnega odjemalca, o
tem pisno obvesti končnega odjemalca, sistemskega operaterja, na katerega
omrežje je končni odjemalec priključen, in obstoječega dobavitelja v treh
delovnih dneh po prejemu vloge.
(2) Obvestilo sistemskemu operaterju iz prejšnjega odstavka vsebuje
tudi predviden datum dejanske zamenjave dobavitelja, naziv končnega odjemalca,
naslov odjemnega mesta in identifikacijsko številko odjemnega mesta.
62. člen
Če novi dobavitelj ni zainteresiran prevzeti končnega odjemalca,
ga je dolžan o tem obvestiti v treh delovnih dneh po prejemu vloge iz 60.
člena.
63. člen
Sistemski operater, na katerega omrežje je priključen končni
odjemalec, po prejemu obvestila iz 61. člena posreduje novemu dobavitelju v
petih delovnih dneh vsaj:
-       
naziv končnega odjemalca,
-       
naslov odjemnega mesta,
-       
identifikacijsko številko odjemnega mesta,
-       
dodeljeno zmogljivost in obdobje zakupa zmogljivosti,
-       
obremenitveni profil odjema končnega odjemalca.
64. člen
(1) Novi dobavitelj pošlje podpisano pogodbo o dobavi končnemu
odjemalcu v dveh izvodih v treh delovnih dneh po prejemu podatkov iz prejšnjega
člena. Končni odjemalec prejeta izvoda pogodbe podpiše in enega vrne novemu
dobavitelju najpozneje v osmih delovnih dneh po prejemu pogodbe. Če končni
odjemalec ne vrne podpisane pogodbe v določenem roku, se šteje, da odstopa od pogodbe
in ostaja pri obstoječem dobavitelju.
(2) Po sklenitvi nove pogodbe o dobavi končni odjemalec odpove
obstoječo pogodbo o dobavi. Končni odjemalec lahko pooblasti novega
dobavitelja, da v njegovem imenu uredi odpoved obstoječe pogodbe o dobavi.
(3) Po sklenitvi nove pogodbe o dobavi, novi dobavitelj prijavi
v treh delovnih dneh novo pogodbo o dobavi sistemskemu operaterju tako, da mu
posreduje vsaj:
-       
naziv končnega odjemalca,
-       
podatke o odjemnem mestu,
-       
predvideno količino zemeljskega plina, izraženo v Sm3
-       
podatke o novem dobavitelju,
-       
čas trajanja nove pogodbe o dobavi,
-       
izjavo o odpovedi obstoječe pogodbe o dobavi,
-       
izjavo o sklenitvi nove pogodbe o dobavi.
(4) Zamenjava dobavitelja za posamezno odjemno mesto se
izvede prvega dne v mesecu, če je nova pogodba o dobavi prijavljena pri
sistemskem operaterju, na katerega distribucijsko omrežje je končni odjemalec priključen,
do vključno desetega dne predhodnega meseca.
(5) Prijavi iz tretjega odstavka mora končni odjemalec priložiti
fotokopijo dokazila o vključenosti odjemnega mesta končnega odjemalca v
bilančno skupino ali podskupino in izjavo o odpovedi obstoječe pogodbe o
vključenosti odjemnega mesta v bilančno skupino ali podskupino. Če odjemno
mesto končnega odjemalca ni vključeno v nobeno bilančno skupino ali podskupino,
priloži končni odjemalec fotokopijo bilančne pogodbe, sklenjeno s sistemskim
operaterjem prenosnega omrežja, iz katere izhaja, da ima urejeno izravnavo
odstopanj. V fotokopiji lahko končni odjemalec zakrije podatke, ki zanj pomenijo
poslovno skrivnost.
(6) Če končni odjemalec za isto odjemno mesto sklene več
pogodb o dobavi z enako časovno veljavnostjo dobave, sistemski operater pri
izvedbi zamenjave dobavitelja upošteva vrstni red prispelih obvestil iz 61.
člena.
65. člen
(1) Sistemski operater, na katerega omrežje je končni
odjemalec priključen, mora odčitati stanje merilnih naprav končnega odjemalca,
za katerega se je zamenjal dobavitelj. Odčitke, vključno s podatki o izkoriščeni
zmogljivosti in uporabljenih sistemskih storitvah v zadnjem obračunskem obdobju
pred menjavo, če so povezani z zaračunavanjem teh stroškov obstoječemu dobavitelju,
sistemski operater sporoči obstoječemu in novemu dobavitelju ter končnemu
odjemalcu zemeljskega plina.
(2) Če končni odjemalec na odjemnem mestu k merilni napravi
nima prigrajene tarifne spominske enote za ugotavljanje dnevne in urne predaje
zemeljskega plina, sistemski operater naredi odčitek v petih delovnih dneh pred
ali po datumu dejanske zamenjave dobavitelja. Pri določitvi števčnega stanja
merilne naprave na dan dejanske zamenjave dobavitelja sistemski operater
upošteva standardni obremenitveni profil odjema končnega odjemalca.
(3) Sistemski operater lahko na podlagi dogovora s končnim odjemalcem,
obstoječim in novim dobaviteljem odčitek opravi tako, da končni odjemalec
sistemskemu operaterju sporoči odčitek merilne naprave na dan dejanske
zamenjave dobavitelja.
(4) Končni odjemalec, obstoječi in novi dobavitelj imajo pravico
preveriti odčitano in dejansko stanje merilnih naprav na svoje stroške.
(5) Stroški odčitavanja števčnega stanja merilne naprave, ki
nastanejo sistemskemu operaterju v skladu z aktom, ki ureja obračunavanje
omrežnine, se krijejo iz zneska za meritve.
(6) Če stroški odčitavanja merilne naprave presegajo
obveznosti sistemskega operaterja iz prejšnjega odstavka, lahko sistemski
operater od novega dobavitelja zahteva povrnitev stroškov, povezanih z
odčitavanjem.
(7) Končni odjemalci morajo sistemskemu operaterju omogočiti
brezplačen priklop naprav za daljinski prenos podatkov o odjemu zemeljskega
plina in omogočiti uporabo električne energije za napajanje teh naprav.
(8) Ugotovljeno števčno stanje merilne naprave na dan zamenjave
dobavitelja je stanje, na podlagi katerega obstoječi dobavitelj končnemu
odjemalcu zaračuna dobavljeni zemeljski plin na podlagi obstoječe pogodbe o
dobavi. Števčno stanje merilne naprave je tudi začetno stanje v zvezi z
zemeljskim plinom, ki ga bo dobavil novi dobavitelj.
15. POGODBA O DOBAVI
66. člen
Pogodba o dobavi, ki jo skleneta dobavitelj in gospodinjski odjemalec
oziroma potrošnik, mora vsebovati vsaj:
-       
naziv in naslov dobavitelja,
-       
ime, priimek in naslov gospodinjskega odjemalca,
-       
vrste storitve in stopnjo njihove kakovosti,
-       
vrste morebitnih dodatnih storitev,
-       
način pridobivanja podatkov o vseh veljavnih cenah in stroških,
-       
trajanje pogodbe, pogoje za podaljšanje in prenehanje pogodbe, pravico
do odpovedi oziroma odstopa od pogodbe o dobavi,
-       
nadomestila in načine izplačil, ki se uporabljajo, če v pogodbi
predvidena raven kakovosti storitev ni dosežena,
-       
načine plačila,
-       
način reševanja sporov.
67. člen
Dobavitelj, ki dobavlja zemeljski plin gospodinjskemu
odjemalcu, mora pogodbene pogoje objaviti na svoji spletni strani in
gospodinjskega odjemalca seznaniti s temi pogoji. Gospodinjskega odjemalca mora
dobavitelj seznaniti s pogodbenimi pogoji tudi, če se pogodba o dobavi sklepa
po posredniku oziroma pooblaščencu.
68. člen
(1) Dobavitelj, ki dobavlja zemeljski plin gospodinjskemu odjemalcu,
pisno obvesti gospodinjskega odjemalca o nameravani spremembi pogodbenih pogojev
in o pravici do odstopa od pogodbe o dobavi, če se s spremembami pogodbenih
pogojev ne strinja.
(2) Obvestilo iz prejšnjega odstavka dobavitelj pošlje
gospodinjskemu odjemalcu najpozneje do vključno drugega dne v mesecu pred
mesecem, ko naj bi sprememba začela veljati.
(3) Dobavitelj, ki dobavlja zemeljski plin gospodinjskemu odjemalcu,
pisno obvesti gospodinjskega odjemalca o vsaki spremembi cene najpozneje s
prvim naslednjim izdanim računom za dobavljeni zemeljski plin po spremembi
cene.
69. člen
Dobavitelj, ki dobavlja zemeljski plin gospodinjskemu
odjemalcu, objavi informacije o veljavnih cenah na pregleden način v obliki
cenika, kataloga ali na drug ustrezen način, dostopen gospodinjskemu odjemalcu.
70. člen
Gospodinjski odjemalec dobavljeni zemeljski plin plača v skladu
s pogodbo o dobavi.
71. člen
Če ima gospodinjski odjemalec pritožbo v zvezi z ravnanjem ali
delovanjem dobavitelja, o tem pisno obvesti dobavitelja. Dobavitelj preuči navedbe
v obvestilu in odjemalcu pisno odgovori najpozneje v osmih delovnih dneh po
prejemu obvestila.
16. POSEBNA RAZMERJA
72. člen
Skupno odjemno mesto je odjemno mesto v stanovanjski, poslovni
ali stanovanjsko-poslovni stavbi, na katerem se meri poraba zemeljskega plina
za več pravnih in/ali fizičnih oseb skupaj. V tem primeru izvršujejo obveznosti
in pravice, ki jih imajo po teh pogojih končni odjemalci, vse te osebe skupaj
in se jih obravnava kot enega končnega odjemalca.
73. člen
Pravne in/ali fizične osebe, ki se v skladu s prejšnjim
členom obravnavajo kot en končni odjemalec, sklenejo z dobaviteljem zemeljskega
plina le eno pogodbo o dobavi zemeljskega plina za skupno odjemno mesto.
Podpisniki pogodbe so v tem primeru vse pravne in/ali fizične osebe, ki se
obravnavajo kot en končni odjemalec, upravnik stavbe ali s strani pravnih
in/ali fizičnih oseb imenovani predstavnik.
74. člen
(1) Omrežnina je določena za skupno odjemno mesto.
(2) Osebe, ki odjemajo zemeljski plin preko skupnega odjemnega
mesta, so dolžne še pred sklenitvijo pogodbe o dostopu sistemskemu operaterju posredovati
sporazumno določen in podpisan delilnik stroškov, s katerim si razdelijo
celotno obveznost plačila omrežnine in drugih storitev na skupnem odjemnem
mestu.
(3) Za vse spremembe delitve stroškov na skupnem odjemnem mestu
je potrebno sistemskemu operaterju dostaviti nov delilnik stroškov. Sistemski
operater upošteva nov delilnik stroškov s prvim naslednjim obračunom.
75. člen
Ob menjavi pravne in/ali fizične osebe, ki odjema zemeljski plin
preko skupnega odjemnega mesta, plača dotedanja pravna in/ali fizična oseba
račun do konca obračunskega meseca. Če se izrecno zahteva poračun ter
odčitovanje sistemskega operaterja na dan spremembe podatkov, se izdelava
takega poračuna plača po ceniku na stroške naročnika odčitovanja. Strošek
izrednih odčitovanj zaračunava sistemski operater po ceniku, ki ga objavi na
spletni strani.
76. člen
Odpoved na skupnem odjemnem mestu velja le, če jo na skupnem
odjemnem mestu pisno podajo vse osebe, ki odjemajo zemeljski plin preko
skupnega odjemnega mesta. Z dnem prejema popolne odpovedi pri sistemskem
operaterju, začne teči odpovedni rok po pogodbi.
17. PREHODNE IN KONČNE DOLOČBE
77. člen
(1) Ta akt zavezuje vse dosedanje odjemalce, ki imajo na
podlagi Pogojev za dobavo in odjem plina iz plinovodnega omrežja za občino Slovenj
Gradec, ki je v upravljanju Komunalno stanovanjskega podjetja Slovenj Gradec
(Uradni list RS, št. 16/93), sklenjene pogodbe o dobavi zemeljskega plina z Javnim
podjetjem Komunala Slovenj Gradec d.o.o., ali so bili pred uveljavitvijo tega
akta odjemalci zemeljskega plina na drugi podlagi.
(2) Pogodbe, sklenjene pred uveljavitvijo tega akta, ostanejo
v veljavi, dokler jih pogodbene stranke ne odpovedo oziroma do izteka veljavnosti.
Za posamezna pogodbena določila, ki so v nasprotju s tem aktom, se uporabljajo
določila tega akta. Do odstopa od pogodbe se šteje, da imajo končni odjemalci
do dne poteka roka, do katerega je bila sklenjena pogodba, na podlagi Pogojev
za dobavo in odjem plina iz plinovodnega omrežja za Mestno občino Slovenj Gradec,
ki je v upravljanju Javnega podjetja Komunala Slovenj Gradec d.o.o. ali na drugi
podlagi, sklenjeno pogodbo o dostopu do distribucijskega omrežja in pogodbo o
dobavi zemeljskega plina.
(3) Pri odpovedi pogodbe iz prejšnjega odstavka zaradi zamenjave
dobavitelja zemeljskega plina, ostanejo v veljavi določila pogodbe, ki urejajo
dostop do distribucijskega omrežja.
78. člen
Obstoječa odjemna mesta, za katera končni odjemalci ob
uveljavitvi tega akta nimajo sklenjene pisne pogodbe o dostopu ali pisna
pogodba ne vsebuje vseh potrebnih podatkov, sistemski operater uvrsti v ustrezno
odjemno skupino. Sistemski operater opravi razvrstitev na podlagi dejanskega
odjema na odjemnem mestu v preteklem obdobju ali standardnega obremenitvenega
profila. V primeru odjemnega mesta z letnim odjemom zemeljskega plina 70.001
Sm³ in več, lahko sistemski operater za obračunavanje omrežnine, odjemno mesto
uvrsti v odjemno skupino CDK9.
79. člen
(1) Sistemski operater je dolžan v šestih mesecih po uveljavitvi
tega akta končne odjemalce na znani naslov za posredovanje pošte obvestiti o
nadaljevanju pogodbenega razmerja na podlagi tega akta ter jih obvestiti o
pogojih, pod katerimi jim bo v prihodnje zagotavljal distribucijo zemeljskega plina,
in o možnostih za zamenjavo dobavitelja zemeljskega plina.
(2) Obvestilo iz prejšnjega odstavka vsebuje tudi podatke o
razvrstitvi odjemnega mesta v odjemno skupino ter pri odjemnih mestih z letnim
odjemom zemeljskega plina 100.001 Sm³ in več tudi največjo distribuirano
zmogljivost, ki bo uporabljena za potrebe obračunavanja omrežnine.
80. člen
Vse morebitne nadaljnje spremembe tega akta, ki so javno objavljene,
zavezujejo od dne uveljavitve dalje sistemskega operaterja, končne odjemalce in
druge uporabnike omrežja.
81. člen
Z dnem uveljavitve tega akta prenehajo veljati Pogoji za
dobavo in odjem plina iz plinovodnega omrežja za Občino Slovenj Gradec, ki je v
upravljanju Komunalno stanovanjskega podjetja Slovenj Gradec (Uradni list RS,
št. 16/93) in Pogoji za dobavo in odjem plina iz plinovodnega omrežja za Mestno
občino Slovenj Gradec, ki je v upravljanju Colatio plin d.o.o. (sprejeti s
sklepom sveta Mestne občine Slovenj Gradec z dne 19. 6. 1997).
82. člen
Ta akt začne veljati petnajsti dan po objavi v Uradnem listu
Republike Slovenije.
Št. 87/2008
Slovenj Gradec, dne 15. aprila 2008
EVA 2008-2111-0110
Javno podjetje Komunala
Slovenj Gradec d.o.o.
Direktor
Edvard Pušnik l.r.