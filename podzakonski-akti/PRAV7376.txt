1. člen
(vsebina)
Ta pravilnik določa postopke naročanja, priprave in izdaje
veterinarskih spričeval, ki pri izvozu spremljajo pošiljke živali in živalskih
proizvodov.
2. člen
(pogoji)
(1) Veterinarski pogoji (v nadaljnjem besedilu: pogoji) so
pogoji namembne tretje države za sprejem pošiljke in so določeni s predpisi
oziroma z uvoznimi dovoljenji te države ali so dogovorjeni s to tretjo državo
in določeni v veterinarskih spričevalih, katerih obrazci so objavljeni na
spletni strani Veterinarske uprave Republike Slovenije (v nadaljnjem besedilu:
VURS) http://www.vurs.gov.si. 
(2) Izvoznik mora pred izvozom iz dokumentov iz prejšnjega
odstavka pridobiti informacije glede morebitnih testov in preiskav, ki jih je
treba izvesti zaradi preverjanja jamstev in izjav na spričevalu, in preveriti
na spletni strani VURS oziroma na VURS, ali že obstaja obrazec veterinarskega
spričevala. 
(3) O izvedbi testov in preiskav iz prejšnjega odstavka
izvoznik pridobi informacije na območnem uradu VURS (v nadaljnjem besedilu: OU
VURS).
3. člen
(najava)
(1) Ko so izvedeni morebitni testi in preiskave iz prejšnjega
člena in če je obrazec veterinarskega spričevala objavljen na spletni strani
VURS, mora izvoznik pošiljko najmanj tri delovne dni pred odpremo najaviti
pristojnemu OU VURS. 
(2) Najavo se odda na obrazcu, ki je kot priloga sestavni del
tega pravilnika in je objavljen tudi na spletni strani VURS. Obrazec se odda
elektronsko, lahko pa tudi pisno pristojnemu OU VURS.
4. člen
(priprava veterinarskega spričevala)
(1) Če izvoznik ugotovi, da je obrazec spričevala iz 2. člena
tega pravilnika treba spremeniti ali da obrazec spričevala ni objavljen na
spletni strani VURS, sam pripravi obrazec veterinarskega spričevala v pravilnem
in strokovno ustreznem jeziku po pridobitvi pogojev namembne tretje države.
Navodila za pripravo veterinarskih spričeval so objavljena na spletni strani
VURS. 
(2) Izvoznik najavo odda v skladu z drugim odstavkom
prejšnjega člena, obrazec spričevala pa pošlje v elektronski obliki na
pristojni OU VURS.
5. člen
(izdaja spričevala)
OU VURS v povezavi z glavnim uradom VURS preveri, ali se
lahko pogoji, zahtevani v spričevalu iz tega pravilnika, potrdijo. Če se
zahtevani pogoji lahko potrdijo, glavni urad VURS natisne originalno spričevalo
ter ga dostavi na OU VURS. OU VURS mora stranko obvestiti o pripravljenem
obrazcu spričevala.
6. člen
(prehodna določba)
Do vzpostavitve Centralnega informacijskega sistema VURS, ki
bo omogočal elektronsko poslovanje, se najava iz tega pravilnika dostavlja
pisno pristojnemu OU VURS.
7. člen
(prenehanje veljavnosti)
Z dnem začetka uporabe tega pravilnika preneha veljati
Pravilnik o pogojih za izdajo veterinarskih spričeval (Uradni list RS, št.
75/05).
8. člen
(končna določba)
Ta pravilnik začne veljati osmi dan po objavi v Uradnem listu
Republike Slovenije, uporabljati pa se začne šest mesecev po njegovi
uveljavitvi.
Št. 323-02-828/2005
Ljubljana, dne 26. maja 2006
EVA 2005-2311-0273
Marija Lukačič l.r. 
Ministrica 
za kmetijstvo, gozdarstvo in prehrano

Priloga
1: Obrazec : Najava odpreme pošiljk