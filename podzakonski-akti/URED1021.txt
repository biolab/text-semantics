I. TEMELJNE DOLOČBE
1. Vrednost družbenega kapitala
1. člen
Podjetje z družbenim kapitalom (v
nadaljnjem besedilu: podjetje) po zakonu o lastninskem preoblikovanju podjetij
(Uradni list RS, št. 55/92 in 7/93 – v nadaljnjem besedilu: zakon) ugotovi
vrednost družbenega kapitala v vseh primerih lastninskega preoblikovanja, razen
pri prodaji vseh sredstev podjetja. Podjetje ugotovi vrednost družbenega
kapitala z otvoritveno bilanco, ki jo podjetje izdela za lastninsko
preoblikovanje na podlagi metodologije, ki jo predpiše Vlada Republike
Slovenije (v nadaljnjem besedilu: otvoritvena bilanca), ali na podlagi cenitve
podjetja po ocenjevalcih vrednosti podjetij (v nadaljnjem besedilu: pooblaščeni
ocenjevalci) z licenco Agencije Republike Slovenije za prestrukturiranje in
privatizacijo (v nadaljnjem besedilu: agencija). 
Ta uredba se smiselno uporablja tudi za
podjetja, ki se preoblikujejo po zakonu o zadrugah (Uradni list RS, št. 13/92
in 7/93).
2. Lastninsko preoblikovanje podjetja
2. člen
Če podjetje izbere kot način lastninskega
preoblikovanja prodajo vseh sredstev podjetja, prenese celoten družbeni kapital
na Sklad Republike Slovenije za razvoj (v nadaljnjem besedilu: sklad) s pisno
listino. 
V vseh drugih primerih podjetje glede na
ugotovljeni družbeni kapital iz otvoritvene bilance določi število delnic
oziroma deležev (v nadaljnjem besedilu: delnic), ki jih bo izdalo in njihovo
nominalno vrednost.
3. člen
Organ upravljanja podjetja, ki je v skladu
s statutom podjetja pooblaščen za odločanje o statusnih spremembah (v
nadaljnjem besedilu: organ upravljanja podjetja), s sklepom izbere način ali
kombinacijo načinov lastninskega preoblikovanja. V primeru kombinacije načinov
lastninskega preoblikovanja sprejme organ upravljanja enoten sklep, ki vsebuje
vse s to uredbo določene sestavine za v kombinaciji izbrane načine lastninskega
preoblikovanja. 
Po odobritvi programa pošlje podjetje
evidenčno listino o delnicah iz drugega odstavka prejšnjega člena podjetja na
centralno evidenco o preoblikovanju podjetij po zakonu (v nadaljnjem besedilu: centralna
evidenca). 
Evidenčna listina o delnicah podjetja
vsebuje: 
-       
število delnic, 
-       
nominalno vrednost delnic, 
-       
značilnosti delnic (navadne, prednostne).
4. člen
Podjetje med lastninskim preoblikovanjem
obvešča centralno evidenco, ki v svoji evidenci preknjiži delnice podjetja na
sklade, ki jim po odobrenem programu preoblikovanja pripadajo oziroma na
tistega, ki je delnice v skladu s programom preoblikovanja kupil. Pri interni
razdelitvi in notranjem odkupu centralna evidenca vodi skupno evidenco
upravičencev kot celote. 
Organ upravljanja podjetja za prenos delnic
skladom izda začasnice na eni ali več listinah. 
Organ upravljanja podjetja se lahko odloči,
da vpisnikom delnic, ki so med lastninskim preoblikovanjem delnice vplačali,
izda v obliki papirja začasnice, v družbah z omejeno odgovornostjo pa potrdila
o prevzetju deležev. Začasnice lahko ostanejo tudi v dematerializirani obliki
in se vodijo knjigovodsko.
5. člen
Po odobritvi programu preoblikovanja organ
upravljanja podjetja pripravi akt o lastninskem preoblikovanju z značilnostmi
statuta pri delniški družbi oziroma pogodbe o ustanovitvi pri družbi z omejeno
odgovornostjo. 
Če je podjetje, ki se lastninsko
preoblikuje po tej uredbi, že organizirano v pravno organizacijski obliki
delniške družbe oziroma družbe z omejeno odgovornostjo, organ upravljanja
podjetja pripravi akt o lastninskem preoblikovanju, ki v celoti nadomesti
obstoječe konstitutivne akte podjetja, ki so bili podlaga za registracijo
podjetja po zakonu o podjetjih (Uradni list SFRJ, št. 77/88, 40/89, 46/90 in
61/90 ter Uradni list RS, št. 55/92). 
Postopek lastninskega preoblikovanja je v
skladu z odobrenim programom preblikovanja, to uredbo ter odločbami in
sporazumi z upravičenci po zakonu o denacionalizaciji (Uradni list RS, št.
27/91) in zakonu o zadrugah (Uradni list RS, št. 13/92 in 7/93) zaključen, ko
na evidenčni listini v centralni evidenci ni več evidentiranih delnic.
6. člen
Podjetje vloži pri agenciji zahtevo za
izdajo soglasja s predpisano dokumentacijo. 
Podjetje lahko, v primeru iz tretjega
odstavka 5. člena uredbe o načinu izvedbe postopkov revizije (Uradni list RS,
št. 9/93, 62/93 in 43/94) vloži pri Agenciji zahtevo za izdajo pogojnega
soglasja k programu lastninskega preoblikovanja. 
Pogojno soglasje iz prejšnjega člena se
šteje za razveljavljeno z dnem, ko družbeni pravobranilec samoupravljanja vloži
tožbo na podlagi drugega odstavka 50. člena zakona o lastninskem preoblikovanju
podjetij ali ko Služba družbenega knjigovodstva Republike Slovenije izda
odločbo na podlagi drugega odstavka 48. b člena zakona o lastninskem
preoblikovanju podjetij. 
Agencija ne more podjetju, ki je pridobilo
pogojno soglasje k programu lastninskega preoblikovanja izdati soglasja iz
tretjega odstavka 20. člena zakona o lastninskem preoblikovanju podjetij pred
dokončnostjo celovitega revizijskega poročila, ki ga Služba družbenega
knjigovodstva Republike Slovenije sestavi po opravljenem revizijskem pregledu
pravnih oseb s sedežem v tujini, s katerimi je podjetje kapitalsko povezano.
Podjetje lahko izda delnice takoj po vpisu
v sodni register, lahko pa jih vodi v dematerializirani obliki.
II. PRIPRAVA PROGRAMA PREOBLIKOVANJA PODJETJA
1. Splošna določba
7. člen
Podjetje izvaja lastninsko preoblikovanje
po programu preoblikovanja, ki ga sprejme organ upravljanja podjetja, in odobri
agencija. 
Program preoblikovanja vsebuje predvsem:
opis načinov preoblikovanja oziroma njihovo kombinacijo, predhodno finančno in
organizacijsko prestrukturiranje podjetja, predvideni način prodaje (prodaja
delnic z zbiranjem ponudb, javno dražbo delnic, javno prodajo delnic) in merila
za izbor ponudnikov. Program preoblikovanja mora vsebovati tudi ustrezne
podatke in informacije o podjetju in o razlogih za izbiro konkretne kombinacije
načinov lastninskega preoblikovanja. 
Program preoblikovanja mora omogočiti: 
-       
agenciji presojo ustreznosti programa preoblikovanja in skladnosti
izbranih načinov oziroma kombinacije načinov z zakonom; 
-       
nadzor nad izvajanjem lastninskega preoblikovanja podjetij in 
-       
podjetju izvedbo aktivnosti v zvezi z lastninskim preoblikovanjem, ki
jih kot program aktivnosti opredeli v programu preoblikovanja.
2. Vsebina programa preoblikovanja
S p l o š n i   p o d a t k i   o   p o d j e t j u
8. člen
Program preoblikovanja mora vsebovati
naslednje splošne podatke o podjetju: 
-       
firma, sedež, matična številka in opis osnovnih dejavnosti podjetja; 
-       
pravna oblika organiziranosti (družbeno podjetje, delniška družba ali
družba z omejeno odgovornostjo v družbeni ali mešani lastnini) z navedbo
lastniške strukture v odstotku v podjetjih v mešani lastnini (domače ali tuje
pravne ali fizične osebe) in vrsto delnic, ki jih imajo posamezni družbeniki
(prednostne, participativne, navadne in podobno) ter opis, kako je potekalo
preoblikovanje v kapitalsko družbo (cenitev, javnost, soglasje agencije in
podobno); 
-       
spisek vseh lastniških naložb v drugih podjetjih z navedbo odstotka
lastništva in vrste delnic ter matične številke, šifre dejavnosti, firme in
sedeža podjetja; 
-       
predstavitev osnovnih finančnih podatkov iz bilance stanja in uspeha s
številom zaposlenih za zadnji dve leti in kratek komentar k omenjenim podatkom
(priloga A).
P o s t o p k i   p r e d   p r i č e t k o m   l a s t n i n s k
e g a   p r e o b l i k o v a n j a
9. člen
Podjetje opiše in z dokumentacijo utemelji
vse potrebne postopke pred pričetkom lastninskega preoblikovanja, ki se
nanašajo na: 
-       
zavarovanje pravic bivših lastnikov in njihovih dedičev v procesu
lastninskega preoblikovanja v skladu z zakonom. Podjetje ugotovi, ali takšni
zahtevki obstajajo na podlagi predloga za izdajo začasne odredbe o zavarovanju
zahtevka upravičenca v procesih lastninskega preoblikovanja. Če v roku iz 11.
člena zakona pristojni organi niso prejeli predloga za izdajo začasne odredbe o
zavarovanju zahtevka, se šteje, da takšnih zahtevkov ni. Če je bila izdana
začasna odredba o zavarovanju zahtevka upravičenca v procesih lastninskega
preoblikovanja, mora podjetje predložiti pravnomočno začasno odredbo. V
primeru, da je predlog za izdajo začasne odredbe bil pravočasno vložen, začasna
odredba pa še ni izdana oziroma ni še pravnomočna, podjetje predloži pisni
sporazum iz prvega odstavka 15. člena zakona o lastninskem preoblikovanju
podjetij oziroma druge dokaze, iz katerih izhaja, da so izpolnjeni pogoji za
lastninsko preoblikovanje podjetja,
-       
vračanja nepremičnin na podlagi 25. člena zakona o denacionalizaciji
(Uradni list RS, št. 27/91-I in 31/93);
-       
odplačno ali neodplačno pridobitev stvari, ki so predmet denacionalizacijskega
zahtevka;
-       
izločitev kmetijskih zemljišč in gozdov; 
-       
izločitev nepremičnin na območju Triglavskega narodnega parka; 
-       
izločitev objektov in naprav oziroma omrežij po 76. in 77. členu zakona
o gospodarskih javnih službah (Uradni list RS, št. 32/93); 
-       
izločitev kulturnih in naravnih znamenitosti;
-       
uskladitev lastninskih razmerij, če se je podjetje preoblikovalo z
izdajo internih delnic oziroma potrdil o deležih po zakonu o družbenem kapitalu
(Uradni list SFRJ, št. 84/89 in 46/90 ter Uradni list RS, št. 55/92) z dokumentom
o soglasju agencije k programu uskladitve lastninskih razmerij; 
-       
uskladitev dolžniško – upniških razmerij in višine družbenega kapitala
po stanju na dan 1. januar 1993 v skladu z revizijskim poročilom revizijskega
organa, oziroma odločbo, ki jo izda ta organ;
-       
postopek revizije po zakonu, če je bil začet, z mnenjem družbenega
pravobranilca samoupravljanja o revizijskem poročilu oziroma pravnomočno
odločbo sodišča; 
-       
ureditev razmerij s pogodbo, če so v podjetje, ki se lastninsko
preoblikuje, druge pravne osebe po zakonu o združenem delu (Uradni list SFRJ,
št. 53/76, 57/83, 85/87 in 40/89) združile, vložile ali prenesle sredstva z
obveznostjo vračanja sredstev ali udeležbo na dobičku; 
-       
priznavanje lastniških deležev, če je podjetje upravljalo s sredstvi, ki
so jih na podlagi pogodb financirale fizične oziroma pravne osebe in višino
deležev, ki je bila priznana posameznim soinvestitorjem v taki družbi.
-       
Izjava, da podjetje ni predmet lastninskega preoblikovanja po zakonu o
gospodarskih javnih službah (Uradni list RS, št. 32/93) oziroma odločbo
pristojnega organa o ugotovljenem deležu družbenega kapitala, ki postane
lastnina republike, občine ali Mesta Ljubljane.
P r e d h o d n o   o r g a n i z a c i j s k o   i n   f i n a n
č n o   p r e s t r u k t u r i r a n j e
p o d j e t j a 
10. člen
Podjetje opiše predlagane aktivnosti v
zvezi z organizacijskim in finančnim prestrukturiranjem podjetja pred
lastninskim preoblikovanjem, ki lahko obsegajo: 
-       
prenose poslovno nepotrebnih sredstev (stanovanja, objekti družbenega
standarda in ostala sredstva) na Sklad Republike Slovenije za razvoj oziroma na
druge pravne osebe, če je podjetje pridobilo pisno izjavo upravnega odbora
Sklada za razvoj Republike Slovenije, da ne bo uveljavil prednostne pravice do
sklenitve pogodbe o prenosu poslovno nepotrebnih sredstev; 
-       
prenose naložb in sredstev v republikah nekdanje Jugoslavije na Sklad
Republike Slovenije za sukcesijo; 
-       
razdelitve, spojitve in brezplačne prenose družbenega kapitala; 
-       
zamenjavo obveznosti podjetja do delavcev iz naslova priznane razlike
med dejansko izplačano osnovno plačo delavca in plačo, ki bi jo delavec prejel
ob upoštevanju določb kolektivnih pogodb dejavnosti v obdobju od 1. septembra
1990 do 31. decembra 1992 in ni zajeta v izdanem potrdilu na podlagi 25.a člena
zakona, v višini določeni s pravnomočno sodno odločbo oziroma pravnomočno
sklenjeno izvensodno poravnavo, za delnice;
-       
izdajo delnic v višini obračunanih davkov in prispevkov na priznano in
konvertirano razliko iz prejšnje alinee in njihov prenos na kapitalski sklad
pokojninskega in invalidskega zavarovanja.
O t v o r i t v e n a   b i l a n c a   i n   o c e n a   v r e d
n o s t i   p o d j e t j a
11. člen
Podjetje priloži otvoritveno bilanco podjetja
in ocenjevalno poročilo o vrednosti podjetja, kadar je ta podlaga za izdelavo
otvoritvene bilance. 
Otvoritvena bilanca mora biti narejena ob
predpostavki, da je podjetje opravilo postopke, opisane v 9. in 10. členu
zakona.
O p i s   n a č i n o v   p r e o b l i k o v a n j a   o z i r o
m a   n j i h o v i h   k o m b i n a c i j
12. člen
Podjetje opiše izbrane načine oziroma
kombinacijo načinov lastninskega preoblikovanja ter izbrane načine prodaje
(prodaja delnic z zbiranjem ponudb, javna dražba, javna prodaja delnic).
Podjetje utemelji in navede razloge za predlagano kombinacijo načinov
lastninjenja in uporabljene kriterije pri njihovi izbiri ter pričakovane učinke
po lastninjenju. 
Podjetje opiše izbrane načine v okviru
kombinacije v skladu s to uredbo določenimi navodili za izvedbo posameznih načinov
lastninskega preoblikovanja podjetja. Podjetje programu preoblikovanja obvezno
priloži sklep o izbranem načinu ali kombinaciji načinov lastninskega
preoblikovanja.
Podjetje, ki se lastninsko preoblikuje po
57. členu zakona o zadrugah (Uradni list RS, št. 13/92 in 7/93) programu
preoblikovanja predloži:
-       
odločbo oziroma poravnavo na zapisnik, ki jo je. pristojni organ izdal
po 62. členu zakona o zadrugah; 
-       
sklep, da se podjetje preoblikuje po prvem odstavku 60. člena zakona o
zadrugah, če se je podjetje odločilo za tak način preoblikovanja. 
Podjetje, ki opravlja dejavnosti po 68.
členu zakona o gospodarskih javnih službah (Uradni list RS, št. 32/93),
programu preoblikovanja priloži ugotovitev o delu družbenega kapitala, ki po
določbah zakona o gospodarskih javnih službah postane lastnina republike,
občine ali mesta skupaj s soglasjem Vlade Republike Slovenije oziroma izvršnega
sveta skupščine občine ali Skupščine mesta Ljubljane.
3. Postopek sprejema in odobritve programa
preoblikovanja
13. člen
Organ upravljanja podjetja sprejme program
preoblikovanja in ga pošlje agenciji s pripororočeno pošiljko. 
V vlogi, ki jo podjetje pošlje agenciji, se
poleg splošnih sestavin vloge po 67. členu zakona o splošnem upravnem postopku
(Uradni list SFRJ, št. 18/65, 4/77 in 11/78) navede firmo in sedež podjetja,
matično številko podjetja, namen vloge, ime organa upravljanja podjetja, ki je
program sprejel, datum sprejema programa preoblikovanja in ime ter telefonsko
številko kontaktne osebe v podjetju.
14. člen
Programu preoblikovanja, ki ga podjetja
pošlje agenciji v odobritev, se priloži: 
-       
otvoritveno bilanco; 
-       
ocenjevalno poročilo, če je podjetje pripravilo otvoritveno bilanco na
podlagi cenitve podjetja;
-       
v primeru lastninskega preoblikovanja s popolno prodajo podjetja ali s
prodajo vseh sredstev podjetja in kadar podjetje v programu preoblikovanja ne
predvidi notranjega odkupa in interne razdelitve delnic - dokaz o sodelovanju
delavcev podjetja na način, ki je predviden v 35. členu zakona o delovnih
razmerjih (Uradni list RS, št. 14/90 in 5/91) za sprejem programa razreševanja
presežnih delavcev, pri sprejemu programa preoblikovanja tega podjetja; 
-       
opis načina, na katerega bo podjetje pisno seznanilo zaposlene. 
-       
podatek, ali je podjetje storilo karkoli v zvezi s 46. členom zakona; 
-       
terminski plan lastninskega preoblikovanja podjetij;
-       
izjavo odgovorne osebe v podjetju, da so vse navedbe v programu
preoblikovanja in priloženi dokumentaciji resnične.
15. člen
V odločbi, s katero agencija program
preoblikovanja zavrne, navede razloge za takšno odločitev. Pri ponovni
predložitvi programa podjetje navede podatke iz 8. do 12. člena te uredbe in
navede datum izdaje in številko odločbe o zavrnitvi prvotnega programa. 
Če mora podjetje zaradi spremenjenih
okoliščin bistveno spremeniti program preoblikovanja, pošlje agenciji
obrazložen predlog sprememb s priporočeno pošiljko. Za postopek v zvezi z
odobritvijo spremembe programa se uporabljajo določbe 14. člena te uredbe.
16. člen
Podjetje vsebino odobrenega programa
preoblikovanja objavi v Uradnem listu Republike Slovenije. Zahtevo za objavo v
Uradnem listu Republike Slovenije mora podjetje podati najkasneje v roku 30 dni
po odobritvi programa preoblikovanja. Objava mora obsegati: 
-       
firmo podjetja; 
-       
sedež podjetja; 
-       
matično številko in dejavnost podjetja; 
-       
pravno obliko organiziranosti (družbeno podjetje, delniška družba ali
družba z omejeno odgovornostjo v družbeni ali mešani lastnini) z navedbo
lastniške strukture v odstotku v podjetjih v mešani lastnini (domače ali tuje
pravne ali fizične osebe) in vrste delnic, ki jih imajo posamezni lastniki
(prednostne, navadne in podobno); 
-       
predvideno lastniško strukturo kapitala preoblikovanega podjetja; 
-       
način ali kombinacije načinov lastninskega preoblikovanja; 
-       
javni poziv vsem upravičencem, če se je podjetje odločilo za interno
razdelitev delnic oziroma za notranji odkup; 
-       
kje in kdaj lahko upravičenci dobijo dodatne informacije v zvezi s
sodelovanjem pri lastninskem preoblikovanju podjetja; 
-       
kontaktna oseba v podjetju.
17. člen
Z odobrenim programom preoblikovanja
podjetje seznani zaposlene delavce z objavo v internem glasilu, na oglasni deski
ali na drug primeren način.
18. člen
Odobreni program preoblikovanja podjetje
pošlje s priporočeno pošiljko: 
-       
upnikom, do katerih ima podjetje dolgoročne obveznosti. Za dolgoročno
obveznost po tej uredbi se šteje vsaka obveznost, ki presega tolarsko
protivrednost 100.000 ECU po tečaju na dan sprejema programa z dospelostjo,
daljšo od enega leta, šteto od sprejema programa; 
-       
upravičencem, ki so zavarovali svoje zahtevke, ki izvirajo iz zakona o
denacionalizaciji (Uradni list RS, št. 27/91) in zakona o zadrugah (Uradni list
RS, št. 13/92 in 7/93) na način, določen v 9. do 16. členu zakona.
18.a člen
Vsa vplačila kupnine v gotovini v okviru
odobrenega programa lastninskega preoblikovanja se morajo vršiti na poseben
privatizacijski podračun, ki ga na zahtevo podjetja, ki se lastninsko
preoblikuje, odpre Služba družbenega knjigovodstva Republike Slovenije. 
Agencija lahko opravi kontrolo pravilnosti
in zakonitosti vplačil kupnine v postopku lastninskega preoblikovanja podjetja
neposredno oziroma preko pooblaščenih revizorjev, ki opravijo navedeno kontrolo
v imenu in za račun Agencije. 
Podjetje mora pooblaščeni osebi, ki izvaja
kontrolo iz prejšnjega odstavka, zagotoviti pogoje za opravljanje kontrole ter
dati na razpolago vso potrebno dokumentacijo, ki jo pooblaščena oseba zahteva.
III. IZVEDBA POSAMEZNIH NAČINOV LASTNINSKEGA PREOBLIKOVANJA
PODJETJA
1. Prenos navadnih delnic na sklade
V s e b i n a
19. člen
Podjetje po tem načinu prenaša navadne
delnice na Kapitalski sklad pokojninskega in invalidskega zavarovanja (v
nadaljnjem besedilu: Pokojninski sklad), na Slovenski odškodninski sklad in na
sklad. 
Ta način lastninskega preoblikovanja je
obvezen za vsa podjetja, ki se preoblikujejo po zakonu o lastninskem
preoblikovanju podjetij, razen za tista podjetja, ki se preoblikujejo s prodajo
delnic podjetja po 26. členu zakona in prodajo vseh sredstev podjetja po 27.
členu zakona kot edinim načinom lastninskega preoblikovanja oziroma ko je
prodaja delnic po 26. členu zakona eden od načinov v kombinaciji možnih načinov
lastninskega preoblikovanja podjetij. V navedenem primeru podjetje oziroma
Sklad prenese na sklade iz prvega odstavka tega člena navadne delnice oziroma kupnino
v razmerju iz prvega odstavka 22. člena zakona. 
Ta način se ne uporablja, če se podjetje
lastninsko preoblikuje po prvem odstavku 60. člena zakona o zadrugah (Uradni
list RS, št. 13/92 in 7/93) ali po prvem odstavku 69. člena zakona o
gospodarskih javnih službah (Uradni list RS, št. 32/93). (črtan)
O d l o č i t e v   p o d j e t j a
20. člen
Organ upravljanja podjetja sprejme sklep o
prenosu navadnih delnic na sklade, ki je sestavni del programa o
preoblikovanju. 
Sklep o prenosu navadnih delnic na sklade
mora vsebovati: 
-       
odločitev o preoblikovanju na ta način; 
-       
navedbo dela družbenega kapitala iz otvoritvene bilance, ki se prenaša
na sklade, izraženega v odstotkih od celotnega družbenega kapitala in v
tolarjih na dan izdelave otvoritvene bilance; 
-       
navedbo nominalne vrednosti navadnih delnic podjetja, ki se prenašajo na
ta način: 
-       
navedbo števila delnic podjetja, ki se prenašajo na sklade.
I z v e d b a
21. člen
Podjetje z listino v obliki začasnic
prenese 10 % delnic na Pokojninski sklad, 10 % delnic na Slovenski odškodninski
sklad, 20 % delnic na sklad in o tem obvesti centralno evidenco.
2. Interna razdelitev delnic
V s e b i n a
22. člen
Organ upravljanja podjetja se ob pripravi
programa lastninskega preoblikovanja lahko odloči, da bo podjetje interno
razdelilo delnice v zameno za lastniške certifikate oziroma potrdilo po 25.a
členu zakona o lastninskem preoblikovanju podjetij (Uradni list RS, št. 55/92,
7/93 in 31/93, v nadaljnjem besedilu: potrdila). 
Potrdila po 25.a členu zakona o lastninskem preoblikovanju
podjetij se od dne obračuna do 1. januarja 1993 revalorizirajo z indeksom
drobnoprodajnih cen. 
Davki in prispevki po četrtem odstavku 25.a
člena zakona o lastninskem preoblikovanju podjetij se revalorizirajo z indeksom
drobnoprodajnih cen.
Organ upravljanja podjetja lahko sklene
tudi, da se v okviru interne razdelitve razdeli manj kot 20 % družbenega
kapitala. 
Ta način je v primeru notranjega odkupa
delnic podjetja obvezen. Predloženi lastniški certifikati oziroma potrdila po
25.a členu upravičencev, ki presegajo 20 % vrednosti družbenega kapitala po
otvoritveni bilanci, ki so namenjeni interni razdelitvi delnic, se lahko
uporabijo tudi za notranji odkup. 
Pri vseh drugih načinih preoblikovanja je
interna razdelitev delnic fakultativna in odvisna od ciljev, ki jih želijo
podjetje in zaposleni doseči z lastninskim preoblikovanjem. 
V primerih celotne prodaje delnic podjetja
ter prodaje vseh sredstev podjetja interne razdelitve delnic ni. (črtan)
O d l o č i t e v   p o d j e t j a
23. člen
Organ upravljanja podjetja sprejme sklep o
interni razdelitvi delnic, ki je sestavni del programa preoblikovanja. 
Sklep o interni razdelitvi delnic v
podjetju mora vsebovati: 
-       
odločitev o preoblikovanju na ta način; 
-       
predviden del družbenega kapitala iz otvoritvene bilance, ki ga bo
podjetje namenilo interni razdelitvi, izražen v odstotkih od celotnega
družbenega kapitala in v tolarjih na dan izdelave otvoritvene bilance; 
-       
značilnosti delnic, ki se izdajo za interno razdelitev; 
-       
način poziva vseh upravičencev; 
-       
odločitev podjetja, da bo v primeru, če ostane del delnic nerazdeljen,
naredilo interni razpis za ožje družinske člane zaposlenih; 
-       
(črtana).
24. člen
(črtan)
25. člen
Če se podjetje odloči, da bo interno
razdelilo delnice podjetja, so upravičenci do interne razdelitve vsi, ki so
našteti v zakonu. 
Za zaposlene in bivše delavce podjetja se
po tej uredbi štejejo tisti, ki so ali so bili zaposleni v podjetju za določen
ali nedoločen čas, za upokojence podjetja pa tisti, ki so se upokojili, ko so
bili zaposleni v tem podjetju, ne glede na to, koliko časa so bili zaposleni v
njem. 
Podjetje mora vse upravičence pozvati, da
predložijo lastniške certifikate oziroma potrdila. Poziv mora biti javen,
objavljen najmanj v dnevnem tisku, dodatno tudi v drugih medijih, zaposlenim pa
objavljen najmanj z objavo na oglasni deski v podjetju. Poziv upravičencem do
interne razdelitve se objavi skupaj z vsebino programa preoblikovanja, lahko pa
tudi še samostojno oziroma potrdila. 
V javnem pozivu iz prejšnjega odstavka mora
biti točno opredeljen rok, ki ne sme biti krajši kot 30 dni, v katerem lahko
upravičenci predložijo lastniške certifikate oziroma potrdila. Rok je
prekluziven. Upravičenec, ki zamudi rok, ne more sodelovati pri interni
razdelitvi delnic podjetja.
26. člen
Podjetje lahko preostanek delnic do 20 %
vrednosti družbenega kapitala prenese skladu, ali pa naredi interni razpis za
ožje družinske člane zaposlenih. 
Interni razpis vsebuje število delnic, ki
se še lahko interno razdelijo, odstotek družbenega kapitala, ki ga
predstavljajo in rok, v katerem se morajo ožji družinski člani zaposlenih
javiti na razpis. 
Za ožje družinske člane zaposlenega se po
tej uredbi štejejo zakonec zaposlenega ali oseba, s katero upravičenec živi v
dalj časa trajajoči življenski skupnosti, njegovi otroci oziroma posvojenci,
starši in posvojitelj ter osebe, ki jih je po zakonu dolžan preživljati.
27. člen
Upravičenci lahko predložijo več lastniških
certifikatov oziroma potrdil, kot je delnic, namenjenih interni razdelitvi. 
Če je podjetje izbralo kot način
preoblikovanja notranji odkup delnic podjetja, lahko tisti, ki so sodelovali
pri interni razdelitvi, presežne lastniške certifikate oziroma potrdila uporabijo
za kupnino v programu notranjega odkupa delnic. 
V primeru iz prejšnjega odstavka mora
podjetje v zameno za lastniške certifikate oziroma potrdila razdeliti delnice
interne razdelitve in uporabiti presežke lastniških certifikatov oziroma
potrdil za notranji odkup delnic proporcionalno za vsakega upravičenca posebej.
Delnice iz interne razdelitve in iz notranjega odkupa imajo različno ceno in
različne značilnosti, zato mora vsak upravičenec v primeru presežka
certifikatov oziroma potrdil dobiti proporcionalno del delnic iz interne
razdelitve in del delnic iz notranjega odkupa. 
Če podjetje ni izbralo kot način
preoblikovanja notranjega odkupa delnic, se število delnic, ki jih upravičenci
prejmejo iz interne razdelitve delnic, proporcionalno zniža vsem upravičencem.
I z v e d b a
28. člen
Podjetje zbere lastniške certifikate oziroma
potrdila od upravičencev do interne razdelitve ter obvesti centralno evidenco o
številu lastniških certifikatov oziroma potrdil in o številu delnic, ki jih
bodo upravičenci za predložene certifikate dobili. Preostanek delnic do 20 %
družbenega kapitala podjetje v obliki začasnic prenese na sklad za kasnejšo prodajo
na investicijsko družbo in o tem obvesti centralno evidenco. 
Podjetje na podlagi zaključenega javnega
poziva pripravi spisek upravičencev, ki jim bo podjetje razdelilo delnice. 
Posamezni podatek v spisku upravičencev
vsebuje: 
-       
ime in priimek upravičenca; 
-       
status upravičenca (zaposlen v podjetju, zaposlen v družbi – hčerki,
upokojenec, bivši zaposleni); 
-       
enotna matična številka občana; 
-       
številke razdeljenih začasnic oziroma delnic, če so mu te bile razdeljene;
-       
vrednost lastniških certifikatov oziroma, potrdil, ki jih podjetje
prejme od posameznega upravičenca. 
Podjetje vodi razdeljene začasnice v
nematerializirani obliki na računih posameznih upravičencev, po sklepu organa
upravljanja podjetja pa lahko začasnice upravičencem razdeli. Začasnice
predstavljajo navadne delnice podjetja. Začasnice so potrdila, v katerih je
navedeno točno število delnic, ki posameznemu upravičencu pripadajo in kjer so
navedene bistvene značilnosti teh delnic. Ko podjetje izda delnice, so
začasnice zamenljive za delnice, na podlagi predložitve osebnega dokumenta.
3. Notranji odkup delnic
V s e b i n a
29. člen
Z notranjim odkupom delnic postanejo
lastniki dela delnic podjetja zaposleni, bivši zaposleni in upokojenci podjetja,
ter zaposleni in upokojenci v družbah s sedežem v Republiki Sloveniji, ki so na
podlagi navadnih delnic v lasti tega podjetja. Če se podjetje lastninsko
preoblikuje po prvem odstavku 60. člena zakona o zadrugah, lahko pri notranjem
odkupu sodelujejo tudi upravičenci iz prvega odstavka 60. člena zakona o
zadrugah.
Upravičenci kupijo delnice s popustom in
postopno. Če upravičenci pri interni razdelitvi predložijo več lastninskih
certifikatov oziroma potrdil, kot lahko podjetje interno razdeli delnic, pridobijo
upravičenci pri notranjem odkupu delnice lahko tudi v zameno za lastniške
certifikate oziroma potrdila. 
Program notranjega odkupa je z zakonom in
to uredbo določeno razmerje med udeleženci programa notranjega odkupa in
skladom, ki omogoča nakup delnic s popustom in postopno ter določa medsebojne
pravice in dolžnosti udeležencev pri uresničevanju glasovalnih in premoženjskih
pravic, ki iz tega razmerja izhajajo. 
Če podjetje izbere ta način lastninskega
preoblikovanja, mora najprej prenesti delnice na sklade, razen, če se podjetje
lastninsko preoblikuje po prvem odstavku 60. člena zakona o zadrugah, in
opraviti interno razdelitev delnic do 20 % družbenega kapitala kot obvezno
kombinacijo, razen v primeru kombinacije navedenega načina preoblikovanja z načinom
preoblikovanja s prodajo delnic podjetja po 26. členu zakona. 
Notranji odkup z obvezno kombinacijo se
uporabi zlasti za manjša, delovno intenzivna podjetja, predvsem v storitvenih
dejavnostih, lahko pa v kombinaciji z drugimi načini tudi za srednja in večja
podjetja, povsod tam, kjer lastniška povezanost zaposlenih s podjetjem lahko
bistveno prispeva k boljšim poslovnim rezultatom.
O d l o č i t e v   p o d j e t j a
30. člen 
Organ upravljanja podjetja sprejme sklep o
notranjem odkupu, ki je sestavni del programa preoblikovanja podjetja. 
Sklep o notranjem odkupu delnic mora
vsebovati: 
-       
odločitev o lastninskem preoblikovanju na ta način; 
-       
navedbo predvidenega dela družbenega kapitala po otvoritveni bilanci, ki
bo vključen v program notranjega odkupa, izraženega v odstotkih od celotnega
družbenega kapitala in v tolarjih na dan izdelave otvoritvene bilance; 
-       
način obvestila upravičencev in njihovega pristopa k programu notranjega
odkupa; 
-       
način oziroma načini vplačil za prvi paket delnic, ki jih bodo upravičenci
izvrševali in odločitev organa upravljanja podjetja, ali sprejme kot vplačilo
obveznice ali druge vrednostne papirje; 
-       
prostor in čas, v katerem se bodo delnice vplačevale; 
-       
značilnosti delnic notranjega odkupa; 
-       
organizacija programa notranjega odkupa z letnim načrtom odkupa delnic od
sklada.
31. člen
Podjetje lahko v notranji odkup delnic
vključi največ 40 % vrednosti družbenega kapitala po otvoritveni bilanci. Ta
omejitev ne velja, če se podjetje lastninsko preoblikuje po prvem odstavku 60.
člena zakona o zadrugah (Uradni list RS, št. 13/92 in 7/93). 
Pri odločitvi, koliko odstotkov družbenega
kapitala podjetja se bo lastninsko preoblikovalo na ta način, podjetje
preračuna poleg sedanje zmožnosti plačila kupnine zlasti bodočo zmožnost
udeležencev programa notranjega odkupa za plačevanja kupnine za odkup delnic od
sklada.
32. člen
Upravičenci po zakonu morajo biti
seznanjeni z dejstvom, da se podjetje lastninsko preoblikuje na ta način in z
vsebino programa notranjega odkupa na primeren način, tako, da imajo dovolj
časa, da se seznanijo s programom notranjega odkupa. 
Podjetje objavi na način iz tretjega
odstavka in prvega stavka četrtega odstavka 25. člena te uredbe javni poziv za
udeležbo v programu notranjega odkupa, zaposlene pa seznani z objavo na oglasni
deski. 
Za zaposlene in bivše zaposlene delavce
podjetja se po tej uredbi štejejo delavci, ki so ali so bili zaposleni v
podjetju za določen ali nedoločen čas, za upokojence podjetja pa tisti, ki so
se upokojili, ko so bili zaposleni v tem. podjetju, ne glede na to, koliko časa
so bili zaposleni v njem. 
V programu notranjega odkupa mora
sodelovati več kot tretjina zaposlenih v podjetju. 
Udeleženci programa notranjega odkupa pri
začetnem vplačilu lahko vplačajo toliko, kolikor želijo. 
Podjetje se v programu preoblikovanja
odloči, da bo v notranji odkup delnic vključilo 40 % družbenega kapitala ali
manj. Če vplačila udeležencev presežejo znesek kupnine za določen odstotek
družbenega kapitala, vključenega v program notranjega odkupa, se vplačani
zneski ustrezno znižajo. Podjetje uporabi pri znižanju kriterij poprečnega
mesečnega osebnega dohodka zadnjih treh mesecev tako, da spremeni razmerje, ki
je nastalo z vplačilom. V primeru, da udeleženci z vplačilom lastninskih
certifikatov oziroma potrdil presežejo celotni znesek kupnine za celotni
odstotek družbenega kapitala, ki je vključen v program notranjega odkupa,
uporabi podjetje pri znižanju proporcionalni kriterij.
33. člen
Upravičenci lahko vplačajo delnice z
gotovino. 
Za vplačilo lahko upravičenci uporabijo
tudi svoj obračunani, toda neizplačani del plače, ki predstavlja obveznost
podjetja do zaposlenih, vendar samo, če je podjetje že poravnalo davke in
prispevke iz teh plač. Likvidna sredstva za plačilo kupnine skladu zagotovi
podjetje. 
Za vplačilo se lahko uporabijo vplačila
upravičencev za nakup delnic pred lastninskim preoblikovanjem. V tem primeru se
takšno vplačilo v podjetje, izraženo v tolarjih, revalorizira s stopnjo rasti
maloprodajnih cen in se obrestuje po 8% letni obrestni meri od dneva vplačila
do dneva nakupa delnic. Likvidna sredstva za plačilo kupnine skladu zagotovi
podjetje. 
Za vplačilo se šteje tudi zamenjava
obveznic ali drugih vrednostnih papirjev za delnice, če se organ upravljanja
podjetja in imetnik vrednostnega papirja s tem strinjata. Vrednost vrednostnega
papirja, na podlagi katere se opravi zamenjava, določi organ upravljanja
podjetja. Likvidna sredstva za plačilo kupnine skladu zagotovi podjetje. 
Za vplačilo se lahko šteje tudi zamenjava
tistega dela lastniških certifikatov oziroma potrdil, ki jih upravičenci pri
interni razdelitvi predložijo za vrednost nad 20% vrednosti družbenega
kapitala. 
Za vplačilo lahko upravičenci uporabijo
tudi potrdila. (črtan)
34. člen
Vsa dejanja za izpeljavo programa
notranjega odkupa opravi podjetje v korist upravičencev. Vplačila se izvedejo v
podjetju. Čas vplačevanja mora biti točno opredeljen. 
Ko upravičenci v skladu s sklepom iz 30.
člena te uredbe vplačajo kupnino za prvi paket delnic, postanejo udeleženci
programa notranjega odkupa.
35. člen
Delnice, ki jih podjetje odkupi v korist
udeležencev programa notranjega odkupa, so: 
-       
navadne; 
-       
imenske; 
-       
dajejo pravico do upravljanja v skladu s pravili programa notranjega
odkupa; 
-       
dajejo pravico do dividende; 
-       
izdane v nominalni vrednosti, ki je mnogokratnik števila 10; 
-       
neprenosljive izven programa notranjega odkupa za čas trajanja programa
notranjega odkupa, razen z dedovanjem; 
-       
prenosljive v okviru programa notranjega odkupa med udeleženci programa
notranjega odkupa. 
Delnice, ki jih upravičenec pridobi v
programu notranjega odkupa v zameno za lastniške certifikate oziroma potrdila
po 25.a členu zakona, so enake kot delnice interne razdelitve in so
neprenosljive dve leti, razen z dedovanjem, po preteku dveh let pa so enake kot
ostale delnice programa notranjega odkupa.
36. člen
Program notranjega odkupa se uredi s
pravili, ki jih sprejmejo vsi udeleženci programa notranjega odkupa. 
Pravila vsebujejo najmanj: 
-       
imenovanje, razrešitev in mandat vodje programa notranjega odkupa in
njegove pravice in dolžnosti; 
-       
način odločanja udeležencev programa notranjega odkupa; 
-       
sklic in potek sestankov udeležencev programa notranjega odkupa; 
-       
rok trajanja programa notranjega odkupa in veljavnosti pravil; 
-       
način prodaje delnic v okviru programa notranjega odkupa; 
-       
prenos za primer smrti oziroma prenehanja zadružnega upravičenca.
37. člen
Vodjo programa notranjega odkupa na skupnem
sestanku izvolijo udeleženci programa notranjega odkupa. Na skupnem sestanku
udeleženci glasujejo z večino glasov vseh udeležencev. 
Vodja programa notranjega odkupa skrbi za
nemoten potek programa notranjega odkupa, skrbi za vodenje delniške knjige
udeležencev programa, obvešča udeležence o zadevah, v katerih imajo glasovalno
pravico, sklicuje in vodi sestanke udeležencev in zastopa udeležence v odnosu
do sklada ter opravlja druge zadeve, za katere ga udeleženci programa
notranjega odkupa pooblastijo.
38. člen
Pri odločanju o odkupu delnic od sklada in
zadevah, ki se tičejo izvajanja programa notranjega odkupa, se udeleženci na
skupnem sestanku odločijo, ali bodo in koliko bodo vložili za odkup delnic od
sklada. Do sklada udeleženci programa notranjega odkupa nastopajo vedno kot
celota z enotno odločitvijo.
39. člen
Program notranjega odkupa traja, dokler
podjetje v korist upravičencev ne odkupi vseh delnic od sklada ali dokler sklad
ne uveljavi polne glasovalne pravice iz vseh delnic, ki jih še ima iz programa
notranjega odkupa. 
Program notranjega odkupa se lahko
kadarkoli prekine, če se tako odločijo udeleženci z večino glasov vseh
udeležencev na sestanku udeležencev.
Ko se program notranjega odkupa konča ali
prekine, postanejo udeleženci navadni delničarji, ki s svojimi delnicami prosto
razpolagajo.
40. člen
V okviru programa so delnice prenosljive, z
omejitvijo, da ostaja vsaj ena tretjina zaposlenih med udeleženci programa
notranjega odkupa. 
V pravilih se določijo pravila trgovanja z
delnicami med udeleženci. 
I z v e d b a
41. člen
Podjetje na podlagi javnega poziva
upravičencem sestavi spisek upravičencev, ki so pristopili k programu
notranjega odkupa s pripadajočim številom delnic in pripadajočim zneskom
kupnine, lastniških certifikatov oziroma potrdil.
Podjetje obvesti centralno evidenco o
številu delnic, ki so namenjene notranjemu odkupu in ki jih bo preneslo v
obliki začasnic na sklad, ter o številu upravičencev in o številu delnic, ki
jih bodo upravičenci odkupili takoj.
42. člen
Podjetje mora takoj odkupiti od sklada
najmanj 20 % navadnih delnic, namenjenih notranjemu odkupu, po sklepu organa
upravljanja podjetja, lahko pa jih odkupi tudi več. 
Pri znesku kupnine za navadne delnice, ki
so vključene v program notranjega odkupa, se upošteva 50 % popust, ki se
obračuna na dejanski znesek kupnine ob vsakokratnem plačilu skladu.
43. člen
Podjetje sklene s skladom pogodbo o odkupu
delnic notranjega odkupa.
Podjetje zbere vplačila za delnice iz
notranjega odkupa tako, da upravičenci vplačajo gotovino na privatizacijski
podračun, za ostale oblike vplačila kupnine, z izjemo vplačil z lastniškimi
certifikati oziroma potrdili, pa podjetje na podlagi sklepa organa upravljanja
zagotovi likvidnostna sredstva. 
Kupnino, zbrano na način iz prejšnjega
odstavka, podjetje nakaže skladu. Kot dokaz o vplačilu kupnine z lastniškimi
certifikati oziroma potrdili predloži podjetje skladu potrdilo pristojnega
organa o dejansko rezerviranih sredstvih na računih lastninskih certifikatov
oziroma potrdilih v višini kupnine.
Podjetje vodi odkupljene delnice v
dematerializirani obliki na računih udeležencev programa notranjega odkupa, v
skladu s sklepom organa upravljanja podjetja pa lahko udeležencem razdeli
začasnice. 
Začasnice predstavljajo navadne delnice
podjetja. Začasnice so potrdila, ki vsebujejo število delnic, ki pripadajo
posameznemu udeležencu notranjega odkupa in v katerih so navedene bistvene
značilnosti teh delnic. Začasnice se razdelijo upravičencem, ko ti delnice
vplačajo v podjetju, kar upravičenec potrdi s svojim podpisom. 
Ko podjetje izda delnice, se začasnice
zamenjajo za delnice, na podlagi predložitve osebnega dokumenta.
44. člen
Podjetje mora v naslednjih štirih letih odkupiti
od sklada vsako leto najmanj eno četrtino delnic iz programa notranjega odkupa.
Podjetje lahko to naredi prej in kupuje letno več delnic. 
Cena delnic iz prejšnjega odstavka je
določena na podlagi vrednosti iz otvoritvene bilance, revalorizirana z indeksom
drobnoprodajnih cen do dneva plačila kupnine skladu, pri kateri se upošteva 50%
popust.
Kadar se delnice pri notranjem odkupu
plačujejo z lastniškimi certifikati državljanov ali potrdili, se cena delnic po
drugem odstavku tega člena ne revalorizira.
Kadar se delnice pri notranjem odkupu
plačujejo z lastniškimi certifikati denacionalizacijskih upravičencev, se cena
delnic iz drugega odstavka tega člena revalorizira do dneva izdaje lastniških
certifikatov denacionalizacijskemu upravičencu. 
Sklad za razliko nad dvoodstotno dividendo
do polne dividende, ki mu pripada na podlagi navadnih delnic iz programa
notranjega odkupa, ki še niso odkupljene, zniža kupnino za delnice, ki jih
podjetje v tem letu odkupuje.
45. člen
Podjetje delnice odkupi v korist vseh
udeležencev programa notranjega odkupa, v sorazmerju s sredstvi, ki jih ti
vložijo za odkup delnic od sklada. 
Za odkup delnic od sklada se lahko
uporabijo: 
-       
del dobička, ki pripada udeležencem programa notranjega odkupa; 
-       
plače udeležencev programa notranjega odkupa; 
-       
druga sredstva udeležencev programa notranjega odkupa. 
Odkup delnic od Sklada se opravi vsako leto
30 dni po sprejemu zaključnega računa podjetja. (črtan)
Ob vsakem naslednjem odkupu od sklada ali
spremembi lastništva v okviru programa notranjega odkupa podjetje knjiži
delnice na račune posameznih udeležencev programa notranjega odkupa, kolikor
jim jih pripada oziroma jim izda delnice v obliki začasnice.
4. Prodaja delnic podjetja
46. člen
Če se prodaja podjetja opravi kot celotna
ali delna prodaja delnic podjetja domačim ali tujim osebam, so možni trije
načini prodaje delnic: 
-       
zbiranje ponudb; 
-       
javna prodaja delnic; 
-       
javna dražba. 
Podjetje v vseh treh načinih prodaje pred
sklenitvijo pogodbe o prodaji oziroma pred vpisovanjem delnic prenese odstotek
delnic, ki so namenjene prodaji, v obliki začasnic na sklad in o tem obvesti centralno
evidenco.
V primeru, da ocenjena vrednost delnic ali
sredstev podjetja presega 10 mio ECU, se prodaja tujemu kupcu ali domači pravni
osebi z večinskim tujim kapitalom lahko opravi le na podlagi zbiranja ponudb.
Z b i r a n j e   p o n u d b 
Vsebina
47. člen
Odločitev podjetja za način prodaje z
zbiranjem ponudb je odvisna od ugotovitev, ki izhajajo iz predhodno opravljene
ekonomsko-finančne analize podjetja. 
Za postopek zbiranja ponudb se podjetje
odloči, če ugotovi, da potrebuje partnerja kot strateškega investitorja, s
katerim lahko pridobi zlasti: 
-       
tehnologijo in know-how; 
-       
novo opremo in dodatna sredstva;
-       
nove trge in marketinška znanja; 
-       
kadre, ki bi zagotavljali njegov nadaljni razvoj in podobne ugodnosti.
48. člen
Način se uporabi zlasti za mala ali srednje
velika podjetja, ki niso primerna za uporabo drugega načina prodaje, lahko tudi
v kombinaciji z večanjem lastniškega kapitala. Kupec lahko plača kupnino za
delnice v denarju, potrebno opremo, tehnologijo, know-how in drugo pa zagotovi
z večanjem lastniškega kapitala. 
Kadar se način prodaje delnic z zbiranjem
ponudb kombinira z interno razdelitvijo delnic ali notranjim odkupom, je
potrebno upoštevati, da bo strateški investitor želel izbirati solastnika.
Odločitev podjetja
49. člen
Organ upravljanja podjetja sprejme sklep o
prodaji delnic podjetja z zbiranjem ponudb, ki je sestavni del programa
preoblikovanja podjetja. 
Sklep o prodaji delnic podjetja z zbiranjem
ponudb vsebuje: 
-       
odločitev o lastninskem preoblikovanju in prodaji na ta način; 
-       
navedbo dela družbenega kapitala, ki se bo prodal na ta način,
izraženega v odstotkih od celotnega družbenega kapitala po otvoritveni bilanci
in v tolarjih na dan izdelave otvoritvene bilance; 
-       
odločitev o prenosu navadnih delnic za ta del družbenega kapitala na
sklad pred podpisom pogodbe o prodaji delnic podjetja; 
-       
obliko postopka zbiranja ponudb; 
-       
morebitno odločitev o omejitvi prodaje delnic na domače fizične in
pravne osebe oziroma način uveljavitve prednostne pravice odkupa s strani
državljanov Republike Slovenije,
-       
imenovanje komisije za oceno ponudb z dokazili ter opredelitvijo
pristojnosti, nalog in pooblastil te komisije;
-       
navedbo osnovnih kriterijev za oceno ponudb.
50. člen
Poleg zneska se v sklepu iz prejšnjega
odstavka navede tudi odstotek delnic, ki se prodajajo, v skupnem trajnem
kapitalu podjetja in odstotek delnic, ki se prodajajo, v družbenem kapitalu
podjetja. 
V sklepu se navede, ali se bo izvedlo zbiranje
ponudb z javno objavo oglasa ali s povabilom za zbiranje ponudb.
51. člen
Podjetje po sprejemu programa
preoblikovanja pisno pozove sklad, da imenuje predsednika ali člana komisije.
Če sklad v roku 15 dni ne odgovori na pisni poziv za imenovanje, se šteje, da
se odpoveduje pravici do imenovanja. V takem primeru imenuje predsednika ali
člana komisije organ upravljanja podjetja. Predsednik ali član komisije,
imenovan s strani Sklada, mora sodelovati pri pripravi pogodbe o prodaji delnic
podjetja ter ima pravico veta pri sprejemanju odločitev komisije. 
Komisija sprejme pravila delovanja, ki
določajo predvsem: 
-       
imenovanje, razrešitev in mandat predsednika in njegove pravice in
dolžnosti, 
-       
sklicevanje in vodenje sej, 
-       
sprejemanje sklepov in glasovanje, 
-       
kriterije za izbiro najboljšega ponudnika: 
•  ponudbena cena, 
•  ohranitev ali odpiranje
novih delovnih mest, 
•  tehnološki razvoj podjetja,
ki ga ponudnik navaja v ponudbi, 
•  posodabljanje proizvodnje
oziroma nove investicije, 
•  varovanje okolja, 
•  pridobitev novih trgov, 
•  pravice manjšinskega
lastnika, ki jih je ponudnik pripravljen zagotoviti, 
•  zavarovanje, ki ga ponudnik
zagotavlja za izpolnitev svoje ponudbe, 
•  druge kriterije, ki so glede
na posebne zahteve v ponudbenem memorandumu bistveni za podjetje, 
-       
način izbire najboljšega ponudnika, 
-       
zapisnik, 
-       
poslovna tajnost. 
O postopku izbire sestavi komisija pisno
poročilo, ki vsebuje obrazloženo odločitev, tudi v primeru, če komisija ne
izbere nobene od prispelih ponudb.
Izvedba
52. člen
Zbiranje ponudb poteka na dva načina: 
-       
z javnim razpisom za zbiranje ponudb o prodaji v sredstvih javnega
obveščanja. V odvisnosti od odločitve, kakšnega kupca se želi pridobiti, se
oglas objavi v domačem tisku oziroma v tujini; 
-       
s povabilom za zbiranje ponudb, ki se pošlje že znanim pravnim ali
fizičnim osebam, ki jih je mogoče oceniti kot morebitne kupce oziroma strateške
investitorje.
Javni razpis
53. člen
Podjetje objavi javni razpis za zbiranje
ponudb v sredstvih javnega obveščanja. 
Oglas v sredstvih javnega obveščanja je
javno obvestilo o nameravani prodaji in povabilo zainteresiranim, da zahtevajo
podrobnejše informacije o podjetju, na katerega se oglas nanaša, zato se v
oglasu navedejo le najosnovnejši podatki: 
-       
kdo poziva k zbiranju ponudb, 
-       
podjetje, na katerega se poziv nanaša: 
•  popolno firmo, naslov in
pravnoorganizacijsko obliko, 
•  kratko navedbo dejavnosti, 
-       
namen zbiranja ponudb: 
•  prodaja vseh ali dela delnic
v podjetju (manjšinski ali večinski delež), 
-       
elemente, ki naj jih ponudba vsebuje, kot na primer: 
•  cena za ponujene delnice, 
•  finančni in komercialni
aranžma za nakup, 
•  poslovni načrt razvoja
podjetja, 
•  opredelitev finančnih in
tehnoloških možnosti za realizacijo poslovnega načrta podjetja, 
•  predvideno strukturo
upravljanja podjetja (glasovalne pravice, sestava uprave, morebitne pravice
manjšinskega lastnika in podobno), 
•  prevzem zaposlenih delavcev,
-       
rok za ogled podjetja, 
-       
dokumentacija, ki je na razpolago (ponudbeni memorandum), 
-       
kraj in čas možnosti ogleda ter kontaktna oseba, 
-       
točen naslov in rok, v katerem je potrebno dostaviti ponudbe, 
-       
navedbo komisije in v kakšnem roku bodo ponudbe obravnavane, 
-       
kriterije, po katerih bodo ponudbe obravnavane, 
-       
določilo, da prodajalec ni zavezan skleniti pogodbe zgolj na podlagi
tega javnega razpisa. 
Če se podjetje odloči, da omeji krog
udeležencev na javnem razpisu na domače fizične in pravne osebe, objavi
navedeno odločitev v oglasu iz prejšnjega odstavka.
Povabilo za zbiranje ponudb
54. člen
Podjetje lahko izbranim možnim kupcem
pošlje povabilo za zbiranje ponudb. 
Povabilo za zbiranje ponudb vsebuje vse
elemente iz drugega odstavka prejšnjega člena. 
Elementi, ki naj jih ponudba vsebuje,
morajo biti tudi podrobneje opisani z navedbo, kaj vse naj posamezna sestavina
ponudbe opredeli.
Ponudbeni memorandum
55. člen
Ponudbeni memorandum je dokumentacija, ki
jo podjetje pripravi za prodajo delnic podjetja z zbiranjem ponudb, z namenom,
da se kupec seznani s predmetom prodaje. 
Ponudbeni memorandum vsebuje: 
-       
predstavitev namena dokumentacije, kdo jo je izdelal in določilo, da je
dokumentacija, zaupne narave, ki se brez soglasja izdajatelja ne sme
posredovati tretjim osebam, 
-       
predstavitev motivov in ciljev prodaje s tehniko zbiranja ponudb, 
-       
predstavitev podjetja: 
•  kratka zgodovina podjetja, 
•  dejavnost podjetja (po
proizvodnih programih, če je tako organizirano), 
•  pravni status podjetja, 
•  vodstvo (ime in priimek,
naziv, izobrazba) in zaposleni podjetja število zaposlenih, izobrazbena
struktura, povprečna starost in podobno), 
•  zemljišča in zgradbe, 
•  tržišče (izvoz, domači trg,
vodilni proizvodi in podobno), 
•  dejavnost na področju
razvoja, 
finančna analiza
preteklega poslovanja za največ pretekla tri leta z bilanco stanja in uspeha, 
•  usmeritve za bodoči razvoj. 
Z namenom, da se skrajša čas, ki ga je
potrebno dati na razpolago morebitnemu kupcu, se ponudbenemu memorandumu lahko
priloži: 
-       
poročilo o opravljeni reviziji; 
-       
finančne izkaze podjetja; 
-       
povzetek davčne zakonodaje, če se ponudbeni memorandum pošilja tujcu; 
-       
pravni okviri investiranja v Republiki Sloveniji, če se ponudbeni memorandum
pošilja tujcu.
J a v n a   p r o d a j a   d e l n i c 
Vsebina
56. člen
Javna prodaja delnic se uporabi, če se
prodaja podjetja opravi kot celotna ali delna prodaja delnic podjetja domačim
ali tujim osebam. 
Za javno prodajo delnic so primerna velika
podjetja s stabilnim poslovanjem, ki: 
-       
imajo uveljavljeno firmo ali blagovno znamko; 
-       
imajo dober položaj na trgu; 
-       
so finančno zdrava; 
-       
ne potrebujejo novih sredstev ali know-howa; 
-       
imajo močno vodilno ekipo z jasnimi cilji razvoja podjetja. 
Javno prodajo delnic se predvsem pri večjih
podjetjih lahko kombinira z notranjim odkupom delnic podjetja in s prodajo dela
delnic podjetja strateškim kupcem ali finančnim institucijam. V javno prodajo
delnic se lahko vključi tudi dodatno izdane delnice, ki povečujejo lastniški
kapital podjetja. V tem primeru del kupnine pripada skladu, del kupnine pa
ostane podjetju, ki s temi sredstvi financira razvojne programe ali zmanjšuje
svoje obveznosti.
Odločitev podjetja
57. člen
Organ upravljanja podjetja sprejme sklep o
prodaji delnic podjetja z javno prodajo delnic, ki je sestavni del programa
preoblikovanja podjetja. 
Sklep o prodaji delnic podjetja z javno
prodajo vsebuje zlasti: 
-       
odločitev o preoblikovanju podjetja na ta način; 
-       
navedbo dela družbenega kapita po otvoritveni bilanci, ki se bo prodal
na ta način, izraženega v odstotkih od celotnega družbenega kapitala in v
tolarjih na dan izdelave otvoritvene bilance; 
-       
odločitev o prenosu navadnih delnic na sklad; 
-       
značilnosti izdanih delnic; 
-       
način oblikovanja cene delnic; 
-       
nominalno vrednost izdanih delnic; 
-       
navedbo, kdo so ciljni kupci delnic; 
-       
odločitev o tem, ali bodo izvedbo javne prodaje delnic prepustili za to
pooblaščeni pravni osebi; 
-       
odločitev o tem, ali se bodo delnice prodajale v Republiki Sloveniji ali
na tujem trgu; 
-       
morebitno odločitev o tem, ali se prodaja delnic omeji na domače fizične
in pravne osebe oziroma navedbo načina uveljavitve prednostne pravice odkupa s
strani državljanov Republike Slovenije,
-       
odločitev o tem, ali bo podjetje vložilo zahtevek za kotacijo delnic na
borzi. 
Poleg zneska se v sklepu navede tudi
odstotek delnic, ki se prodajajo, v skupnem trajnem kapitalu podjetja in
odstotek delnic, ki se prodajajo, v družbenem kapitalu podjetja.
Izvedba
58. člen
Po odobritvi programa s strani agencije
podjetje pridobi potrebna predpisana dovoljenja za takšno obliko prodaje
delnic. 
Podjetje mora oblikovati prospekt za javno
prodajo delnic najmanj sedem dni pred pričetkom javne objave o vpisovanju
delnic. 
Pred pričetkom javne objave o vpisovanju
delnic mora podjetje pridobiti pisno soglasje Sklada k prospektu za javno
prodajo delnic in dovoljenje Agencije za trg vrednostnih papirjev.
Podjetje izdela prospekt na podlagi
revizijskega poročila pooblaščenega revizorja ali pooblaščenega ocenjevalca, ki
je izdelal oceno vrednosti podjetja, ki gre v javno prodajo delnic. Revizijsko
poročilo podjetje predloži pristojnemu organu iz prejšnjega odstavka tega
člena.
Vpisovanje in vplačevanje z javno prodajo
poteka v primeru vplačila z izročitvijo lastniških certifikatov pri podjetju in
drugih pravnih osebah, ki jih za te namene pooblasti podjetje oziroma v primeru
vplačila v gotovini pri bankah ali organizacijah za plačilni promet, ki jih za
te namene pooblasti podjetje. Vpisovanje in vplačevanje se prične najkasneje 30
dni po pridobitvi dovoljenja za javno prodajo. 
Prospekt mora biti brezplačno na razpolago
v obliki brošure na sedežu podjetja in na vseh vpisnih mestih, kjer mora biti
omogočen tudi vpogled v zadnje letno poročilo poslovanja in dokumentacijo, ki
je za tak način prodaje delnic predpisana z drugimi predpisi. 
Poziv za vpisovanje mora biti objavljen v
dnevnem časopisju in mora vsebovati bistvene podatke o podjetju, značilnostih
emisije ter mestih, kjer je možen vpogled v celoten prospekt in drugo dokumentacijo.
Podjetje mora v desetih dneh po izteku
javne prodaje objaviti izide o uspehu javne prodaje v osrednjem dnevnem
časopisju. 
Kadar se delnice pri javni prodaji
plačujejo z lastniškimi certifikati državljanov, se cena delnic, določena na
podlagi cenitve podjetja, ne revalorizira.
Kadar se delnice pri javni prodaji
plačujejo z lastniškimi certifikati denacionalizacijskih upravičencev, se cena
delnic iz prejšnjega odstavka revalorizira do dneva izdaje lastniškega
certifikata denacionalizacijskemu upravičencu.
Kadar se javna prodaja delnic konča tako,
da se vpiše do 30 % več delnic od razpisanih, se cena posamezne delnice zviša
za enak odstotek, vpisovalcem pa se proporcionalno zniža vpisano število
delnic. Podjetje mora v prospektusu izrecno opozoriti na ta predpis.
Kadar se javna prodaja delnic konča tako,
da se vpiše do 30 % manj delnic od razpisanih, se cena posamezne delnice zniža
za enak odstotek, vpisovalcem pa se proporcionalno zviša vpisano število delnic.
Kadar se javna prodaja delnic konča tako, da
se vpiše več kot 30 % delnic od razpisanih, se vpisovalcem proporcionalno zniža
vpisano število delnic, preveč plačana kupnina pa se vrne.
Kadar se javna prodaja uporabi za prodajo
delnic pri načinu preoblikovanja z večanjem lastniškega kapitala se enajsti,
dvanajsti in trinajsti odstavek tega člena ne uporabljajo, ampak je cena delnic
določena fiksno.
Podjetje, ki je izvedlo javno prodajo, mora
objavljati letna poročila o poslovanju.
PROSPEKT
58.a člen
Prospekt iz prejšnjega člena mora vsebovati
predvsem: 
-       
število, vrsto in razred delnic, ki se ponujajo za javno prodajo,
njihovo nominalno vrednost in ceno, po kateri se izdajo ter število, vrsta in
razred delnic, ki se bodo uporabile za druge načine lastninskega
preoblikovanja; 
-       
morebitno odločitev o omejitvi kroga udeležencev v javni prodaji delnic
na domače fizične in pravne osebe oziroma način uveljavitve prednostne pravice
odkupa delnic s strani državljanov Republike Slovenije, 
-       
morebitno odločitev o določitvi največjega števila delnic, ki jih lahko
v tej prodaji vplača posamezni udeleženec,
-       
kraj, kjer se delnice vpisujejo, in opozorilo, da se tam lahko pregleda
akt o lastninskem preoblikovanju (oziroma statut) in poročilo o cenitvi oziroma
revizijsko poročilo; 
-       
rok za vpisovanje in vplačevanje delnic; 
-       
predstavitev podjetja (enako kot v 55. členu uredbe); 
-       
odgovorne osebe za sestavo prospekta in njihova izjava, da so podatki v
prospektu v skladu z dejanskim stanjem ter da v prospektu ni izpuščen noben
bistven podatek, ki bi lahko vplival na odločitev o vpisu delnic.
J a v n a   d r a ž b a 
Vsebina
59. člen
Za javno dražbo so primerna enostavna in
manjša podjetja, katerih vrednost temelji zlasti na nepremičninah in opremi. 
Na javni dražbi se delnice prodajajo v
paketu tako, da se izklicuje cena paketa delnic. 
Postopek javne dražbe je postopek z
neposredno udeležbo in medsebojnim konkuriranjem tistih, ki se udeležijo javne
dražbe.
Odločitev podjetja
60. člen
Organ upravljanja podjetja sprejme sklep o
prodaji delnic podjetja z javno dražbo, ki je sestavni del programa
preoblikovanja podjetja. 
Sklep o prodaji delnic podjetja z javno
dražbo vsebuje: 
-       
odločitev o preoblikovanju podjetja na ta način; 
-       
navedbo dela družbenega kapitala po otvoritveni bilanci, ki se bo prodal
na ta način, izraženega v odstotkih od celotnega družbenega kapitala in v
tolarjih na dan izdelave otvoritvene bilance: 
-       
odločitev o prenosu navadnih delnic na sklad pred podpisom pogodbe o
prodaji delnic podjetja; 
-       
značilnosti izdanih delnic; 
-       
morebitno odločitev o tem, ali se prodaja delnic omeji na domače fizične
in pravne osebe oziroma navedbo načina uveljavitve prednostne pravice odkupa s
strani državljanov Republike Slovenije,
-       
imenovanje komisije za prodajo delnic podjetja, z dokazili ter
opredelitvijo pristojnosti, nalog in pooblastil komisije za izvedbo prodaje; 
-       
navedbo temeljnih kriterijev za prodajo delnic podjetja z javno dražbo
in sklenitev pogodbe o prodaji delnic podjetja, ki se nanašajo zlasti na pogoje
za pristop k javni dražbi, način zavarovanja kupnine in podobno.
61. člen
Poleg zneska se v sklepu iz prejšnjega
odstavka navede tudi odstotek delnic, ki se prodajajo, v skupnem trajnem
kapitalu podjetja in odstotek delnic, ki se prodajajo, v družbenem kapitalu
podjetja.
62. člen
Podjetje po sprejemu programa
preoblikovanja pisno pozove sklad, da imenuje predsednika ali člana komisije.
Če sklad v roku 15 dni ne odgovori na pisni poziv za imenovanje, se šteje, da
se odpoveduje pravici do imenovanja. V takem primeru imenuje predsednika ali
člana komisije organ upravljanja podjetja. Predsednik ali član komisije,
imenovan s strani Sklada, mora sodelovati pri pripravi pogodbe o prodaji delnic
podjetja in delovati kot licitator pri izvedbi javne dražbe ter ima pravico
veta pri sprejemanju odločitev komisije.
Izvedba
63. člen
Pred objavo javne dražbe podjetje oziroma
komisija pripravi dokumentacijo za predstavitev podjetja, in sicer: 
-       
otvoritveno bilanco; 
-       
poročilo o ocenjeni vrednosti podjetja; 
-       
pregled pravnega stanja podjetja; 
-       
(črtana); 
-       
predlog pogodbe o prodaji delnic podjetja; 
-       
predloge sprememb statusnih aktov podjetja, če so potrebne.
64. člen
Podjetje mora objaviti oglas o javni dražbi
delnic podjetja v dnevnih javnih glasilih. Oglas z objavo javne dražbe delnic
mora vsebovati celotno vsebino sklepa o prodaji delnic podjetja z javno dražbo
ter mora biti v skladu z dokumenti in kriteriji za prodajo delnic podjetja in
vsebuje zlasti: 
-       
firmo in sedež podjetja; 
-       
predmet prodaje na javni dražbi (paket delnic); 
-       
datum in številko uradnega lista, v kateri je bila objavljena vsebina
programa preoblikovanja; 
-       
izklicno ceno za paket delnic; 
-       
morebitno odločitev o omejitvi kroga udeležencev na javni dražbi na
domače fizične in pravne osebe oziroma način uveljavitve prednostne pravice
odkupa delnic s strani državljanov Republike Slovenije,
-       
rok in način plačila ter druge pogoje iz predloga prodajne pogodbe; 
-       
rok za sklenitev prodajne pogodbe; 
-       
varščino, ki se položi za pristop k javni dražbi, vključno z navedbami o
tem, kdaj in pri kom se položi in pod kakšnimi pogoji se vrne oziroma vračuna v
ceno; 
-       
čas in kraj ogleda podjetja; 
-       
čas in kraj, kjer bo potekala javna dražba, s pogoji za pristop.
65. člen
Javna dražba je ustna, vodi jo predsednik
komisije za prodajo podjetja ob navzočnosti članov komisije. Pred pričetkom
javne dražbe komisija preveri, ali prisotni izpolnjujejo pogoje za pristop k
javni dražbi. Predsednik komisije prične javno dražbo s predstavitvijo stanja
podjetja na dan ogleda podjetja in dokumentacije, ki ga izkazuje. Predsednik
komisije opredeli način, kako bo potekala javna dražba: 
-       
objavi izklicno ceno in način ter vrednosti zviševanja izklicne cene; 
-       
opredeli način podajanja in sprejemanja ponudb; 
-       
opredeli način uresničevanja prednostne pravice po zakonu. 
Na podlagi opravljene javne dražbe
predsednik komisije ugotovi, komu je bilo prodano podjetje, pod kakšnimi pogoji
in za kakšno ceno.
66. člen
Zapisnik javne dražbe povzema celoten potek
javne dražbe in vsebuje zlasti: 
-       
kraj, čas, pričetek in zaključek javne dražbe; 
-       
število in pooblastila prisotnih ter izpolnjevanje pogojev za pristop in
sodelovanje na javni dražbi; 
-       
opis poteka javne dražbe s sprejetimi sklepi; 
-       
pogoje in roke za podpis pogodbe o prodaji ter kraj in čas podpisa
pogodbe; 
-       
podpise predsednika in članov komisije za prodajo podjetja in vseh
ostalih prisotnih. 
Morebitni ugovori na zapisnik se podajo
pred podpisom zapisnika. O ugovorih odloča komisija, ki svoje odločitve vnese v
zapisnik.
66.a člen
Javna dražba je neuspešna, če ni dosežena
izklicna cena. 
Neuspešna javna dražba se lahko ponovi po
postopku, ki ga določa ta uredba, v roku petnajst dni od dneva izvedene dražbe
na podlagi korigirane ocene vrednosti podjetja. 
Večkrat neuspešno izvedena javna dražba ne
more biti razlog za znižanje cene pod likvidacijsko vrednostjo podjetja.
67. člen
Na podlagi opravljenega postopka in
zapisnika javne dražbe sklad in kupec podpišeta pogodbo o prodaji delnic
podjetja.
5. Prodaja vseh sredstev podjetja
V s e b i n a
68. člen
Organ upravljanja podjetja se lahko v
okviru programa preoblikovanja odloči, da se prodaja podjetja opravi kot
prodaja vseh sredstev podjetja, pri čemer podjetje preneha z delovanjem, vse
obveznosti podjetja pa prevzame sklad. 
Prodaja vseh sredstev podjetja s
prenehanjem podjetja se uporabi zlasti kot alternativa likvidaciji podjetja, če
ni več interesa za nadaljevanje poslovanja podjetja, vrednost sredstev podjetja
pa zadošča za poplačilo vseh obveznosti podjetja. S pogodbo se lahko določi, da
kupec prevzame del zaposlenih delavcev in del obveznosti podjetja. 
Določila o prodaji vseh sredstev se
uporabljajo tudi, kadar se vlagajo vsa sredstva podjetja.
O d l o č i t e v   p o d j e t j a
69. člen
Organ upravljanja podjetja sprejme sklep o
prodaji vseh sredstev podjetja, ki je sestavni del programa preoblikovanja
podjetja. 
Sklep o prodaji vseh sredstev podjetja
vsebuje naslednje elemente: 
-       
odločitev o lastninskem preoblikovanju podjetja na ta način; 
-       
odločitev o prenosu vseh delnic podjetja s pogodbo na sklad pred
podpisom pogodbe o prodaji sredstev; 
-       
značilnosti delnic, prenešenih na sklad; 
-       
imenovanje komisije za prodajo sredstev podjetja z dokazili ter
opredelitvijo pristojnosti, nalog in pooblastil komisije za izvedbo prodaje; 
-       
izbiro načina prodaje za posamezna sredstva ali skupino sredstev (javna
dražba ali zbiranje ponudb) in kriteriji za izbor najboljšega ponudnika.
70. člen
O nameravanem prenosu vseh delnic podjetja
na sklad mora podjetje obvestiti sklad, ki lahko takšen prenos odkloni.
71. člen
Delnice se izdajo na podlagi knjižne
vrednosti podjetja.
72. člen
Za določitev pristojnosti, nalog in pooblastil
komisije za izvedbo prodaje se smiselno uporabljajo določbe te uredbe,
predvidene za zbiranje ponudb. 
Prodaja sredstev na javni dražbi ali z
zbiranjem ponudb se izvede po postopku, ki je s to uredbo določen za javno
dražbo oziroma za zbiranje ponudb.
I z v e d b a
73. člen
Če podjetje, ki je izbralo ta način
preoblikovanja, v programu preoblikovanja ne predvidi, da kupec sredstev
podjetja prevzame tudi vse obveznosti podjetja, vključno s skritimi
obveznostmi, agencija presodi smotrnost programa preoblikovanja na podlagi
pisne izjave sklada, da se le-ta strinja s programom in da je pripravljen
podpisati pogodbo o prevzemu vseh delnic podjetja. 
Podjetje izda začasnice za ves družbeni
kapital po knjižni vrednosti. 
Podjetje sklene s skladom pogodbo o prenosu
začasnic, z listino začasnice prenese na sklad in o tem obvesti centralno
evidenco. 
Komisija izvede postopke za prodajo
posameznih sredstev oziroma skupine sredstev v skladu s kriteriji iz sklepa o
prodaji vseh sredstev podjetja. 
Če sklad pred sklenitvijo pogodbe o prodaji
vseh sredstev ugotovi, da obveznosti podjetja presegajo kupnino, lahko odloči,
da se nad podjetjem uvede stečaj. 
Vse obveznosti podjetja, ki jih niso
prevzeli kupci, prevzame sklad. 
Sklad pošlje pogodbe o prodaji sredstev
sodišču, ki izbriše podjetje iz sodnega registra.
6. Večanje lastniškega kapitala
V s e b i n a
74. člen
Preoblikovanje z večanjem lastniškega
kapitala se izvede zlasti v naslednjih primerih: 
-       
če ima podjetje donosne nove naložbe, ki jih bo financiralo z dodatno
zbranim kapitalom; 
-       
če je potrebna zamenjava ali obnova izrabljenih osnovnih sredstev,
oziroma če se izkaže potreba po zagotovitvi trajnega obratnega kapitala; 
-       
če je podjetje podkapitalizirano (ima preveč obveznosti), lahko del
obveznosti zamenja za delnice podjetja, ali pa z vplačili za večanje
lastniškega kapitala odplača del obveznosti.
75. člen
Preoblikovanje podjetja z večanjem
lastniškega kapitala se tehnično izvede tako, da podjetje izda dodatne nove
delnice za najmanj 10 % obstoječega osnovnega kapitala podjetja po otvoritveni
bilanci in jih proda po enem od načinov prodaje delnic (zbiranje ponudb, javna
prodaja delnic, javna dražba).
Dodatne delnice lahko podjetje proda
finančnim institucijam, širokemu krogu investitorjev (prebivalstvu), lahko pa z
večanjem lastniškega kapitala pridobi strateškega investitorja s potrebnimi
znanji, izkušnjami in novimi trgi. 
Preoblikovanje podjetja z večanjem
lastniškega kapitala je način preoblikovanja, ki ga je vedno potrebno
kombinirati z drugimi načini.
O d l o č i t e v   p o d j e t j a
76. člen
Organ upravljanja podjetja sprejme sklep o
večanju lastniškega kapitala podjetja, ki je del programa preoblikovanja. 
Sklep o večanju lastniškega kapitala
podjetja mora vsebovati: 
-       
odločitev o lastninskem preoblikovanju podjetja na ta način in o načinu
prodaje novo izdanih delnic; 
-       
osnovni kapital po otvoritveni bilanci, izražen v tolarjih na dan
izdelave otvoritvene bilance; 
-       
odstotek obstoječega osnovnega kapitala podjetja, za katerega se ta
veča, vrednost, izraženo v tolarjih na dan sprejema tega sklepa, ter število
novo izdanih delnic; 
-       
značilnosti novo izdanih delnic; 
-       
ceno novih izdanih delnic,
-       
tiste sestavine sklepa, ki so odvisne od izbranega načina prodaje novo
izdanih delnic po določbah te uredbe za izbrani način prodaje.
77. člen
Načini prodaje novo izdanih delnic so:
prodaja delnic z zbiranjem ponudb, z javno dražbo in javna prodaja delnic.
78. člen
Podjetje se lahko preoblikuje z večanjem
lastniškega kapitala na podlagi otvoritvene bilance oziroma po ocenjeni
vrednosti podjetja, če se pri tem lastniški kapital poveča za več kot 30%
obstoječega lastniškega kapitala po otvoritveni bilanci oziroma ocenjeni
vrednosti podjetja. (črtan)
Organ upravljanja podjetja opredeli
značilnosti delnic, ki morajo praviloma prinašati pravice, proporcionalne
vplačanemu kapitalu glede na ostale navadne delnice.
I z v e d b a
79. člen
Podjetje izda za najmanj 10 % ugotovljenega
osnovnega kapitala začasnice. 
Ko so vplačila za začasnice izvršena,
podjetje prenese z listino v obliki začasnic 10 % delnic podjetja na
Pokojninski sklad, 10 % delnic podjetja na Slovenski odškodninski sklad, 20 %
delnic podjetja na sklad in o tem obvesti centralno evidenco. (črtan)
Za izvedbo prodaje začasnic se uporabljajo
določbe te uredbe, ki veljajo za prodajo delnic podjetja. 
Pogodbo o prodaji delnic sklene podjetje s
kupci, kupnino pa kupci vplačujejo podjetju na njegov privatizacijski podračun.
80. člen
Podjetje mora ta način lastninskega
preoblikovanja uporabiti v kombinaciji z ostalimi načini, ki se nanašajo na
lastninsko preoblikovanje obstoječega družbenega kapitala. V kombinaciji s tem
načinom preoblikovanja je obvezen prenos delnic na sklade, tako da se lahko
prenese na sklad po 29. členu zakona največ 60 % delnic, izdanih na podlagi
družbenega kapitala iz otvoritvene bilance.
7. Prenos na sklad za razvoj
V s e b i n a
81. člen
Družbeni kapital, ki se ne lastnini po
drugih načinih lastninskega preoblikovanja, se prenese na sklad v obliki
navadnih ali prednostnih delnic. Pri tem načinu se na sklad ne more prenesti
več kot 60% delnic, na podlagi družbenega kapitala iz otvoritvene bilance.
O d l o č i t e v   p o d j e t j a
82. člen
Organ upravljanja podjetja sprejme sklep o
prenosu na sklad, ki je sestavni del programa preoblikovanja podjetja. 
Sklep o prenosu na sklad vsebuje: 
-       
odločitev o lastninskem preoblikovanju na ta način; 
-       
del družbenega kapitala, izražen v odstotkih od celotnega družbenega
kapitala po otvoritveni bilanci in v tolarjih na dan izdelave otvoritvene
bilance; 
-       
odločitev o prenosu delnic na sklad; 
-       
značilnosti prenešenih delnic.
I z v e d b a
83. člen
Podjetje delnice, ki so ostale po prenosu
na sklade, interni razdelitvi, notranjem odkupu in prodaji, z listino prenese v
obliki začasnic na sklad kot prednostne ali navadne delnice in o tem obvesti centralno
evidenco.
IV. NADALJNJA PRODAJA DELNIC
83.a člen
Z delnicami, izdanimi na podlagi posameznih
načinov lastninskega preoblikovanja podjetij, se potem, ko preneha omejitev
prenosa, določena s predpisi, ki urejajo lastninsko preoblikovanje podjetij,
lahko trguje izven kroga udeležencev posameznega načina lastninskega
preoblikovanja le, če pridobi izdajatelj dovoljenje za nadaljnjo javno prodajo
po zakonu o trgu vrednostnih papirjev. 
Zahtevi za izdajo dovoljenja iz prejšnjega
odstavka je treba priložiti prospekt, izdelan na podlagi revizijskega poročila
pooblaščenega revizorja ali pooblaščenega ocenjevalca, ki je izdelal oceno
vrednosti podjetja, ki gre v javno prodajo delnic. 
Ne glede na določbo prvega odstavka tega
člena dovoljenje za nadaljnjo javno prodajo ni potrebno: 
-       
pri izvedbi načina lastninskega preoblikovanja z javno prodajo delnic; 
-       
pri prodaji delnic na podlagi uredbe o načinu prodaje delnic Sklada
Republike Slovenije za razvoj (Uradni list, RS, št. 6/94); 
-       
pri prodaji delnic na podlagi posameznih načinov lastninskega
preoblikovanja podjetij, če skupna prodajna cena delnic istega izdajatelja pri
posamezni prodaji ni nižja od 5.000.000 tolarjev; 
-       
če je vrednost družbenega kapitala izdajatelja delnic po otvoritveni
bilanci manjša od 7.000.000 tolarjev.

Priloga
A

Uredba o pripravi programa preoblikovanja in o
izvedbi posameznih načinov lastninskega preoblikovanja podjetij (Uradni list RS,
št. 13/93) vsebuje naslednji končni določbi:
»IV. KONČNI DOLOČBI
84. člen
Podjetje lahko predloži agenciji program
preoblikovanja po 5. 5. 1993, ko bodo znani vsi vloženi predlogi za izdajo
začasnih odredb po zakonu in vsi postopki revizije, sproženi po zakonu. 
Sestavni del te uredbe je tudi priloga A,
ki se objavi hkrati s to uredbo.
85. člen
Ta uredba začne veljati osmi dan po objavi
v Uradnem listu Republike Slovenije.«.

Uredba o spremembah in dopolnitvah uredbe o
pripravi programa preoblikovanja in o izvedbi posameznih načinov lastninskega
preoblikovanja podjetij (Uradni list RS, št. 45/93) vsebuje naslednjo končno določbo:
»40. člen
Ta uredba začne veljati naslednji, dan po
objavi v Uradnem listu Republike Slovenije.«.

Uredba o spremembah in dopolnitvah uredbe o
pripravi programa preoblikovanja in o izvedbi posameznih načinov lastninskega
preoblikovanja podjetij (Uradni list RS, št. 55/93) vsebuje naslednjo končno določbo:
»6. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah uredbe o
pripravi programa preoblikovanja in o izvedbi posameznih načinov lastninskega
preoblikovanja podjetij (Uradni list RS, št. 6/94) vsebuje naslednjo končno določbo:
»16. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah uredbe o
pripravi programa preoblikovanja in o izvedbi posameznih načinov lastninskega
preoblikovanja podjetij (Uradni list RS, št. 43/94) dosedanje IV. poglavje preštevilči
v V. poglavje:
»V. KONČNI DOLOČBI«;
ter vsebuje naslednjo končno določbo:
»17. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah uredbe o
pripravi programa preoblikovanja in o izvedbi posameznih načinov lastninskega
preoblikovanja podjetij (Uradni list RS, št. 68/94) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.