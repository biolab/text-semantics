I. SPLOŠNE DOLOČBE
1. člen
(vsebina pravilnika)
(1) Ta pravilnik določa kategorije semena, v katerih se sme
tržiti seme posamezne vrste oljnic in predivnic ter za posamezno kategorijo
zahteve za pridelavo z namenom trženja, podrobnejši postopek uradne potrditve
semena, zahteve glede sortne ali vrstne pristnosti in čistosti, zdravstvenega
stanja in drugih meril kakovosti semena, zahteve glede pakiranja in
označevanja, druge pogoje za trženje semena oljnic in predivnic ter postopek
izvedbe naknadne kontrole semena v skladu z:
-       
Direktivo Sveta 2002/57/ES z dne 13. junija 2002 o trženju semena
oljnic in predivnic (UL L št. 193 z dne 20. 7. 2002, str. 74), zadnjič
spremenjeno z Izvedbeno direktivo Komisije (EU) 2020/177 z dne
11. februarja 2020 o spremembi direktiv Sveta 66/401/EGS, 66/402/EGS,
68/193/EGS, 2002/55/ES, 2002/56/ES in 2002/57/ES, direktiv Komisije 93/49/EGS
in 93/61/EGS ter izvedbenih direktiv 2014/21/EU in 2014/98/EU v zvezi s
škodljivimi organizmi rastlin na semenih in drugem rastlinskem razmnoževalnem
materialu (UL L št. 41 z dne 13. 2. 2020, str. 1), (v nadaljnjem besedilu:
Direktiva 2002/57/ES),
-       
Direktivo Komisije 2008/124/ES z dne 18. decembra 2008 o omejitvi
trženja semen nekaterih vrst krmnih rastlin ter oljnic in predivnic na seme, ki
je bilo uradno potrjeno kot „osnovno seme“ ali „certificirano seme“ (UL L št.
340 z dne 19. 12. 2008, str. 73).
(2) Ta pravilnik se ne uporablja za pridelavo okrasnih
rastlin.
2. člen
(vrste oljnic in predivnic)
Vrste oljnic in predivnic so:

-       -

Arachis hypogaea L.

zemeljski orešek (arašid, kikiriki);


-       -

Brassica juncea (L.) Czern.

sareptska gorjušica (rjava gorjušica);


-       -

Brassica napus L. (partim)

navadna ogrščica;


-       -

Brassica nigra (L.) W.D.J. Koch

črna gorjušica;


-       -

Brassica rapa L. var. silvestris (Lam.) Briggs

oljna repica;


-       -

Cannabis sativa L.

navadna konoplja;


-       -

Carthamus tinctorius L.

barvilni rumenik;


-       -

Carum carvi L.

navadna kumina;


-       -

Glycine max (L.) Merill

navadna soja;


-       -

Gossypium spp.

bombaževec;


-       -

Helianthus annuus L.

sončnica;


-       -

Linum usitatissimum L.

navadni lan (za seme in za vlakna);


-       -

Papaver somniferum L.

vrtni mak;


-       -

Sinapis alba L.

bela gorjušica.

3. člen
(pomen izrazov)
Izrazi, uporabljeni v tem pravilniku, imajo naslednji pomen:
1.     
žlahtniteljevo seme pridela žlahtnitelj oziroma vzdrževalec sorte ali je
pridelano v njegovem imenu in na njegov račun ter je namenjeno pridelavi
predosnovnega semena ali osnovnega semena;
2.     
nedokončno potrjeno seme je pridelano oziroma požeto seme katerekoli
kategorije, za katerega je bilo v postopku uradne potrditve uradno ugotovljeno,
da izpolnjuje zahteve iz priloge 1, ki je sestavni del tega pravilnika;
3.     
organ za potrjevanje je pravna ali fizična oseba, ki mu je dodeljeno
javno pooblastilo v skladu z zakonom, ki ureja semenski material kmetijskih
rastlin;
4.     
pregledniki, vzorčevalci in laboratoriji pod uradnim nadzorom so fizične
ali pravne osebe, ki izpolnjujejo predpisane pogoje in so v skladu z zakonom,
ki ureja semenski material kmetijskih rastlin, imenovane za opravljanje
pregledov pod uradnim nadzorom, opravljanje vzorčenj pod uradnim nadzorom ter
za opravljanje testiranj semenskega materiala pod uradnim nadzorom;
5.     
poljski pregled je del postopka uradne potrditve, s katerim pooblaščeni
strokovni delavci organa za potrjevanje oziroma pregledniki ugotavljajo, ali
semenski posevek oljnic in predivnic izpolnjuje predpisane zahteve;
6.     
tujeprašna sorta je skupina požlahtnjenih rastlin, ki se jasno razlikuje
od drugih sort po katerikoli lastnosti in pri razmnoževanju te lastnosti
ohranja. Pri pridelavi semena se rastline posamezne sorte med seboj prosto
oprašujejo;
7.     
sestavljena sorta pomeni združitev certificiranega semena točno
določenega od opraševalca odvisnega hibrida s certificiranim semenom enega ali
več točno določenih opraševalcev in mehansko zmešanega v razmerjih, ki jih
skupno določijo odgovorne osebe za vzdrževanje teh starševskih komponent, potem
ko je bila takšna kombinacija uradno sporočena organu za potrjevanje;
8.     
od opraševalca odvisen hibrid je moško sterilna komponenta v sestavljeni
sorti (ženska komponenta);
9.     
opraševalec je komponenta v sestavljeni sorti, ki praši cvetni prah
(moška komponenta);
10.  
starševska komponenta je najmanjša enota, ki jo žlahtnitelj uporablja za
vzdrževanje svoje sorte in iz katere je skozi eno ali več generacij pridelano
vse seme te sorte;
11.  
samooplodna linija je dovolj izenačena in nespremenljiva linija,
pridobljena z umetno samooplodnjo, združeno z odbiro v več zaporednih
generacijah ali z enakovrednimi metodami;
12.  
hibridne sorte so:
- 
dvolinijski hibrid je neposredno potomstvo križanja dveh samooplodnih
linij, kakor ga je določil žlahtnitelj z navedbo linij;
- 
trilinijski hibrid je neposredno potomstvo križanja med somooplodno
linijo in dvolinijskim hibridom, kakor ga je določil žlahtnitelj;
- 
štirilinijski hibrid je neposredno potomstvo križanja dveh dvolinijskih
hibridov, kakor ga je določil žlahtnitelj z navedbo linij;
13.  
sterilnost je stopnja moške sterilnosti ženske starševske komponente;
14.  
hibridnost je delež hibridnosti v semenu, vključno s hibridi prve
generacije (F1), ki ne pripadajo hibridni sorti, razen semena iz samooplodnje
in semena drugih sort;
15.  
majhno pakiranje je pakiranje semena oljnic in predivnic kategorije
certificirano seme, certificirano seme prve množitve, certificirano seme druge
množitve, certificirano seme tretje množitve ali trgovsko seme, namenjeno
trženju končnemu potrošniku, do največje
skupne mase pakiranja 2 kg;
16.  
praktično brez škodljivih organizmov pomeni praktično nenapaden s
škodljivimi organizmi, kot je opredeljeno v 2. členu Izvedbene uredbe Komisije
(EU) 2019/2072 z dne 28. novembra 2019 o določitvi enotnih pogojev za
izvajanje Uredbe (EU) 2016/2031 Evropskega parlamenta in Sveta, kar zadeva
ukrepe varstva pred škodljivimi organizmi rastlin, ter razveljavitvi Uredbe
Komisije (ES) št. 690/2008 in spremembi Izvedbene uredbe Komisije (EU)
2018/2019 (UL L št. 319 z dne 10. 12. 2019, str. 1).
4. člen
(kategorije semena)
Seme posameznih vrst oljnic in predivnic se sme tržiti samo v
naslednjih kategorijah:
a)    
osnovno seme, razen hibridnih sort, če:
- 
ga je pridelal vzdrževalec sorte ali je pridelano v njegovem imenu in na
njegov račun neposredno iz žlahtniteljevega semena ali iz predosnovnega semena
v skladu s priznanimi postopki za vzdrževanje sorte,
- 
je namenjeno pridelavi semena kategorije certificirano seme ali
kategorij certificirano seme prve množitve, certificirano seme druge množitve
ali certificirano seme tretje množitve,
- 
ustreza zahtevam glede kakovosti in drugim zahtevam za osnovno seme iz
priloge 1 in priloge 2, ki je sestavni del tega pravilnika,
- 
je bilo v postopku uradne potrditve z uradnim pregledom organa za
potrjevanje oziroma pri ugotavljanju izpolnjevanja zahtev iz priloge 2 z
uradnim pregledom organa za potrjevanje ali pregledom preglednika, vzorčevalca
ali laboratorija pod uradnim nadzorom ugotovljeno, da so izpolnjene zahteve iz
te točke;
b)    
osnovno seme hibridnih sort:
1.     
osnovno seme samooplodnih linij je seme, ki:
-     ustreza
zahtevam glede kakovosti in drugim zahtevam za osnovno seme iz priloge 1 in 2,
-     je bilo v
postopku uradne potrditve z uradnim pregledom organa za potrjevanje oziroma pri
ugotavljanju izpolnjevanja zahtev iz priloge 2 z uradnim pregledom organa za
potrjevanje ali pregledom preglednika, vzorčevalca ali laboratorija pod uradnim
nadzorom ugotovljeno, da so izpolnjene zahteve iz te točke;
2.     
osnovno seme dvolinijskih hibridov je seme, ki:
-     je namenjeno
pridelavi trilinijskih hibridov ali štirilinijskih hibridov,
-     ustreza
zahtevam glede kakovosti in drugim zahtevam za osnovno seme iz priloge 1 in 2,
-     je bilo v
postopku uradne potrditve z uradnim pregledom organa za potrjevanje oziroma pri
ugotavljanju izpolnjevanja zahtev iz priloge 2 z uradnim pregledom organa za
potrjevanje ali pregledom preglednika, vzorčevalca ali laboratorija pod uradnim
nadzorom ugotovljeno, da so izpolnjene zahteve iz te točke;
c)    
certificirano seme sareptske gorjušice, navadne ogrščice, črne
gorjušice, oljne repice, dvodomne navadne konoplje, barvilnega rumenika,
navadne kumine, sončnice, vrtnega maka in bele gorjušice, če:
- 
je pridelano neposredno iz osnovnega semena ali, če vzdrževalec oziroma
žlahtnitelj to zahteva, iz predosnovnega semena in je bilo z uradnim pregledom
organa za potrjevanje ugotovljeno, da predosnovno seme izpolnjuje zahteve za
osnovno seme iz priloge 1 in 2,
- 
je namenjeno za setev za pridelavo kmetijskih rastlin,
- 
ustreza zahtevam glede kakovosti in drugim zahtevam za certificirano
seme iz priloge 1 in 2,
- 
je bilo v postopku uradne potrditve z uradnim pregledom organa za
potrjevanje ugotovljeno, da izpolnjuje zahteve iz te točke oziroma je
preglednik, vzorčevalec ali laboratorij pod uradnim nadzorom s pregledom
ugotovil, da so izpolnjene zahteve iz te točke; 
d)    
certificirano seme prve množitve zemeljskega oreška, enodomne navadne
konoplje, navadnega lanu (za seme in za vlakna), bombaževca in navadne soje, če:
- 
je pridelano neposredno iz osnovnega semena ali, če vzdrževalec oziroma
žlahtnitelj to zahteva, iz predosnovnega semena in je bilo z uradnim pregledom
organa za potrjevanje ugotovljeno, da predosnovno seme izpolnjuje zahteve za
osnovno seme iz priloge 1 in 2,
- 
je namenjeno pridelavi semena kategorije certificirano seme druge
množitve, certificirano seme tretje množitve oziroma za setev za pridelavo
kmetijskih rastlin,
- 
ustreza zahtevam glede kakovosti in drugim zahtevam za certificirano
seme prve množitve iz priloge 1 in 2,
- 
je bilo v postopku uradne potrditve z uradnim pregledom organa za
potrjevanje ugotovljeno, da izpolnjuje zahteve iz te točke oziroma je
preglednik, vzorčevalec ali laboratorij pod uradnim nadzorom s pregledom
ugotovil, da so izpolnjene zahteve iz te točke;
e)    
certificirano seme druge množitve zemeljskega oreška, navadnega lanu (za
seme in za vlakna), bombaževca in navadne soje, če:
- 
je pridelano neposredno iz osnovnega semena, certificiranega semena prve
množitve ali, če vzdrževalec oziroma žlahtnitelj to zahteva, iz predosnovnega
semena in je bilo z uradnim pregledom organa za potrjevanje ugotovljeno, da
predosnovno seme izpolnjuje zahteve za osnovno seme iz priloge 1 in 2,
- 
je namenjeno za setev za pridelavo kmetijskih rastlin oziroma za pridelavo
semena kategorije certificirano seme tretje množitve,
- 
ustreza zahtevam glede kakovosti in drugim zahtevam za certificirano
seme druge množitve iz priloge 1 in 2,
- 
je bilo v postopku uradne potrditve z uradnim pregledom organa za
potrjevanje ugotovljeno, da izpolnjuje zahteve iz te točke oziroma je
preglednik, vzorčevalec ali laboratorij pod uradnim nadzorom s pregledom
ugotovil, da so izpolnjene zahteve iz te točke;
f)     
certificirano seme druge množitve enodomne navadne konoplje, če:
- 
je pridelano neposredno iz certificiranega semena prve množitve iz
posevka, ki je bil posebej zasnovan in uradno pregledan za pridelavo
certificiranega semena druge množitve,
- 
je namenjeno za setev za pridelavo konoplje za spravilo ob cvetenju,
- 
ustreza zahtevam glede kakovosti in drugim zahtevam za certificirano
seme druge množitve iz priloge 1 in 2,
- 
je bilo v postopku uradne potrditve z uradnim pregledom organa za
potrjevanje ugotovljeno, da izpolnjuje zahteve iz te točke oziroma je
preglednik, vzorčevalec ali laboratorij pod uradnim nadzorom s pregledom
ugotovil, da so izpolnjene zahteve iz te točke;
g)    
certificirano seme tretje množitve navadnega lanu (za vlakna), če:
- 
je pridelano neposredno iz osnovnega semena, certificiranega semena prve
množitve, certificiranega semena druge množitve ali, če vzdrževalec oziroma
žlahtnitelj to zahteva, iz predosnovnega semena in je bilo z uradnim pregledom
organa za potrjevanje ugotovljeno, da predosnovno seme izpolnjuje zahteve za
osnovno seme iz priloge 1 in 2,
- 
je namenjeno za setev za pridelavo lanu za vlakna,
- 
ustreza zahtevam glede kakovosti in drugim zahtevam za certificirano
seme tretje množitve iz priloge 1 in 2,
- 
je bilo v postopku uradne potrditve z uradnim pregledom organa za
potrjevanje ugotovljeno, da izpolnjuje zahteve iz te točke oziroma je
preglednik, vzorčevalec ali laboratorij pod uradnim nadzorom s pregledom
ugotovil, da so izpolnjene zahteve iz te točke;
h)    
trgovsko seme zemeljskega oreška in črne gorjušice, če:
- 
je vrstno pristno,
- 
ustreza zahtevam za kategorijo trgovsko seme iz priloge 2,
- 
je bilo v postopku uradne potrditve z uradnim pregledom organa za
potrjevanje ugotovljeno, da izpolnjuje zahteve iz te točke, oziroma je
preglednik, vzorčevalec ali laboratorij pod uradnim nadzorom s pregledom
ugotovil, da so izpolnjene zahteve iz te točke.
5. člen
(trženje predosnovnega semena in nedokončno potrjenega
semena)
(1) Ne glede na določbe prejšnjega člena se dovoli tudi
trženje:
a)    
predosnovnega semena, če:
- 
je organ za potrjevanje z uradnim pregledom ugotovil, da predosnovno
seme izpolnjuje zahteve za potrjevanje osnovnega semena iz priloge 1 in 2;
- 
je seme pakirano in izvirno zaprto v skladu z določbami tega pravilnika
in
- 
so pakiranja označena z uradno etiketo, na kateri so navedeni podatki iz
1. točke priloge 4, ki je sestavni del tega pravilnika;
b)    
ne dokončno potrjenega semena, ki se trži z namenom priprave za trg in
je označeno v skladu z določbami tega pravilnika.
(2) Ne glede na določbe prejšnjega člena se dovoli tudi
trženje semena oljnic in predivnic v obliki sestavljene sorte. Seme ženskih in
moških komponent mora biti obdano z različnimi barvami.
6. člen
(izjema glede kalivosti)
(1) Ne glede na določbe 4. in 5. člena tega pravilnika se uradno potrdi in dovoli trženje semena kategorije predosnovno
seme in osnovno seme tudi, če ne izpolnjuje zahtev glede kalivosti iz priloge
2.
(2) Ne glede na določbe 4. člena tega pravilnika se
uradno potrdi in dovoli trženje do prvega prejemnika semena kategorij osnovno
seme, certificirano seme, certificirano seme prve množitve, certificirano seme
druge množitve in trgovsko seme, kljub temu, da uradni pregled, s katerim se
ugotavlja, ali seme ustreza zahtevam za kalivost iz priloge 2, še ni končan.
(3) V primerih iz prvega in drugega odstavka tega člena
izda organ za potrjevanje etikete ali potrdila iz 20. člena tega
pravilnika le ob predložitvi začasnega poročila o analizi kakovosti semena in
navedbi imena ter naslova prvega prejemnika semena.
(4) Pakiranje semena iz prvega odstavka tega člena mora
dobavitelj označiti z dodatno etiketo, ki vsebuje naslednje podatke:
-       
dejansko kalivost semena,
-       
osebno ime in naslov stalnega ali začasnega prebivališča ali firmo in
sedež dobavitelja ter
-       
številko partije semena.
(5) Določbe tega člena se ne uporabljajo za seme, uvoženo
iz tretjih držav.
7. člen
(zahteve glede sorte)
(1) Uradna potrditev in trženje sta dovoljena samo za
tiste sorte oljnic in predivnic:
-       
ki so vpisane v sortno listo v skladu s predpisom, ki ureja postopek
vpisa sort v sortno listo in vodenje sortne liste, oziroma v skupni katalog
sort poljščin v skladu z Direktivo Sveta 2002/53/ES z dne 13. junija 2002
o skupnem katalogu sort poljščin (UL L št. 193 z dne 20. 7. 2002, str. 1),
zadnjič spremenjeno z Uredbo (ES) št. 1829/2003 Evropskega Parlamenta in Sveta
z dne 22. septembra 2003 o gensko spremenjenih živilih in krmi (UL L št. 268 z
dne 18. 10. 2003, str. 1), (v nadaljnjem besedilu: Direktiva 2002/53/ES), ali
-       
za katere je bilo dovoljeno trženje semena na območju Evropske unije (v
nadaljnjem besedilu: EU) v skladu s predpisi Republike Slovenije ali v skladu s
predpisi EU.
(2) Za seme sort oljnic in predivnic iz druge alinee
prejšnjega odstavka, ki so v postopku vpisa v sortno listo v Republiki
Sloveniji ali v drugi državi članici EU, se dovoli uradna potrditev oziroma
trženje semena v skladu z Odločbo Komisije 2004/842/ES z dne 1. decembra
2004 o pravilih za izvajanje, po katerih lahko države članice dovolijo dajanje
v promet semena tistih sort, za katere je bila vložena prošnja za vpis v
nacionalni katalog sort poljščin ali zelenjadnic (UL L št. 362 z dne
9. 12. 2004, str. 21), zadnjič spremenjeno z Izvedbenim sklepom Komisije
(EU) 2016/320 z dne 3. marca 2016 o spremembi Odločbe 2004/842/ES o pravilih za
izvajanje, po katerih lahko države članice dovolijo dajanje v promet semen
tistih sort, za katere je bila vložena prošnja za vpis v nacionalni katalog
sort poljščin ali zelenjadnic (UL L št. 60 z dne 5. 3. 2016, str. 88).
II. PRIDELOVANJE SEMENA
8. člen
(prijava semenskega posevka)
(1) Dobavitelj prijavi seme v uradno potrditev organu za
potrjevanje na prijavi, ki jo pridobi pri organu za potrjevanje. Prijava
vsebuje najmanj naslednje podatke o:
-       
dobavitelju: osebno ime in naslov stalnega ali začasnega prebivališča
ali firmo in sedež dobavitelja ter njegovo neponovljivo registrsko številko,
-       
pridelovalcu, kadar le-ta prideluje seme v imenu in na račun
dobavitelja: osebno ime, naslov stalnega ali začasnega prebivališča ali firmo
in sedež pridelovalca,
-       
mestu pridelave,
-       
zemljiščih, na katerih je semenski posevek: površina in parcelna
številka (katastrska številka) ter ledinsko ime zemljišča,
-       
predhodnih posevkih kmetijskih rastlin na zemljišču,
-       
poreklu uporabljenega semena za zasnovo semenskega posevka,
-       
datumu setve,
-       
količini posejanega semena.
(2) Dobavitelj mora prijavi priložiti kopije dokumentov,
ki dokazujejo poreklo uporabljenega semena. Če dobavitelj uporabi seme, ki ga
je pridelal sam, zadostuje kopija uradnega potrdila o ne dokončni potrditvi
semena, ki ga organ za potrjevanje izda v skladu s 15. členom tega
pravilnika.
(3) Rok za prijavo semena v uradno potrditev je za vsako
leto:
-       
do 31. marca za ozimna sorte oljnic in predivnic in
-       
do 15. aprila za jare sorte oljnic in predivnic.
(4) Organ za potrjevanje obvesti pristojno inšpekcijo in
Upravo o prejetih prijavah semena v uradno potrditev.
9. člen
(vrstenje predhodnih posevkov)
(1) Zemljišče je primerno za pridelovanje semenskega
posevka posamezne vrste oziroma sorte oljnic in predivnic, če na njem ni
samosevnih rastlin.
(2) Pri pridelavi hibridnih sort navadne ogrščice mora
biti semenski posevek zasnovan na zemljišču, na katerem vsaj pet let ni bilo
posevka rastlin iz družine križnic (Cruciferae).
10. člen
(izolacija)
(1) Semenski posevek oljnic in predivnic mora biti oddaljen
od vseh drugih posevkov in virov cvetnega prahu, ki bi lahko nezaželeno
opraševali semenski posevek.
(2) Podrobnejše zahteve za izolacijo semenskih posevkov
oljnic so navedene v prilogi 1.
11. člen
(zapleveljenost)
Če organ za potrjevanje ugotovi, da je semenski posevek tako
močno zapleveljen, da ni mogoče pridelati semena, ki bi ustrezal zahtevam iz
tega pravilnika, zavrne uradno potrditev. Največje dovoljeno število rastlin
posameznih vrst plevelov na kontrolno enoto je navedeno v metodah za potrjevanje
semenskega materiala, ki jih sprejme Uprava, kjer so tudi dosegljive.
12. člen
(zdravstveno stanje)
(1) Zahteve za zdravstveno stanje semenskega posevka in
semena so navedene v prilogah 1 in 2 ter v metodah iz prejšnjega člena.
(2) Poleg zahtev, predpisanih s tem pravilnikom, mora
seme glede zdravstvenega stanja izpolnjevati tudi zahteve v skladu s predpisi,
ki urejajo zdravstveno varstvo rastlin.
13. člen
(sortna pristnost in čistost)
(1) Semenski posevek mora glede sortne pristnosti in
sortne čistosti, oziroma pri kategoriji semena trgovsko seme glede vrstne
pristnosti in vrstne čistosti, izpolnjevati zahteve iz priloge 1 in 2.
(2) Določba prejšnjega odstavka se uporablja tudi za
seme samooplodnih linij.
(3) Pri semenu hibridnih sort se sortna pristnost in čistost
nanaša tudi na lastnosti starševskih komponent, vključno z moško sterilnostjo
in obnovo fertilnosti.
14. člen
(poljski pregledi)
(1) Po prejemu prijave iz 8. člena tega pravilnika organ za
potrjevanje opravi poljske preglede semenskega posevka. Poljski pregledi se
opravljajo v taki razvojni fazi semenskega posevka, da je omogočena natančna
presoja izpolnjevanja predpisanih zahtev.
(2) Pri vseh vrstah oljnic in predivnic morata biti opravljena
najmanj dva poljska pregleda vsakega semenskega posevka. Izjema so semenski
posevki hibridnih sort navadne ogrščice in semenski posevki hibridnih sort
bombaževca.
(3) V semenskih posevkih, namenjenih pridelavi hibridnih
sort navadne ogrščice, je treba opraviti najmanj tri poljske preglede. Prvi
poljski pregled se opravi pred cvetenjem, drugi v začetku cvetenja in tretji na
koncu cvetenja.
(4) V semenskih posevkih, namenjenih pridelavi hibridnih
sort bombaževca vrste Gossypium hirsutum in Gossypim barbadense,
je treba opraviti najmanj tri poljske preglede. Prvi poljski pregled se opravi
v začetku cvetenja, drugi pred koncem cvetenja in tretji na koncu cvetenja
opraševalskih starševskih rastlin.
(5) Velikost, število in razporeditev kontrolnih enot,
na katerih se opravlja poljski pregled, ter podrobnejši način opravljanja
poljskih pregledov so navedeni v metodah iz 11. člena tega pravilnika.
(6) Poleg metod iz prejšnjega odstavka se za poljske
preglede na zahtevo pridelovalca uporabljajo tudi metode Organizacije za
ekonomsko sodelovanje in razvoj (v nadaljnjem besedilu: OECD sheme).
(7) Ne glede na določbe prvega odstavka tega člena lahko
poljske preglede semenskega posevka, namenjenega pridelavi certificiranega
semena, certificiranega semena prve množitve, certificiranega semena druge
množitve ali certificiranega semena tretje množitve, opravi preglednik pod
uradnim nadzorom organa za potrjevanje, če je bilo za zasnovo semenskega
posevka uporabljeno seme, katerega vzorec je bil vključen v naknadno kontrolo
iz 26. člena tega pravilnika, in je bilo pri tem ugotovljeno, da je glede
sortne pristnosti in čistosti ustrezal zahtevam tega pravilnika. Preglednik pod
uradnim nadzorom lahko opravi tudi poljske preglede semenskega posevka,
namenjenega pridelavi trgovskega semena.
(8) Organ za
potrjevanje izvede uradni nadzor nad preglednikom pod uradnim nadzorom tako, da
sam opravi kontrolne poljske preglede pri najmanj 5 % in največ 10 % semenskih
posevkov, ki jih je pregledal preglednik pod uradnim nadzorom. Delež semenskih
posevkov, v katerih se opravi kontrolni pregled v posameznem letu, določi organ
za potrjevanje na podlagi rezultatov opravljenega uradnega nadzora preglednika
pod uradnim nadzorom v preteklem letu.
15. člen
(potrdilo o nedokončni potrditvi semena)
(1) Organ za potrjevanje oziroma preglednik pod uradnim
nadzorom po končanem zadnjem poljskem pregledu semena iz prejšnjega člena
sestavi zapisnik.
(2) Če je s poljskimi pregledi ugotovljeno, da semenski
posevek izpolnjuje zahteve, določene s tem pravilnikom, organ za potrjevanje na
zahtevo dobavitelja izda potrdilo o nedokončni potrditvi semena oljnic in
predivnic, ki mora vsebovati podatke iz priloge 4.
16. člen
(dokončna potrditev semena)
(1) Organ za potrjevanje dobavitelju dokončno uradno
potrdi kot certificirano seme oljnic in predivnic, seme, ki:
-       
je pridelano neposredno iz osnovnega semena ali iz certificiranega
semena prve množitve, ki je bilo uradno potrjeno v državi članici Evropske
unije ali v tretji državi, ki ji je priznana enakovrednost v skladu s predpisi
Evropske unije, ali
-       
je pridelano neposredno iz oplodnje med osnovnim semenom, ki je bilo
uradno potrjeno v državi članici Evropske unije, in osnovnim semenom, ki je
bilo uradno potrjeno v tretji državi, ki ji je priznana enakovrednost v skladu
s predpisi Evropske unije, in je bilo požeto v drugi državi članici Evropske
unije ali v tretji državi, če je bilo v državi članici Evropske unije ali v
tretji državi predhodno uradno potrjeno kot ne dokončno potrjeno seme.
(2) Organ za potrjevanje na zahtevo dobavitelja seme iz
prejšnjega odstavka dokončno uradno potrdi v ustrezno kategorijo v skladu s 4. členom
tega pravilnika, če je bil za navedeno seme opravljen poljski pregled, če seme
izpolnjuje zahteve za ustrezno kategorijo semena iz priloge 1 in če je bilo z uradnim pregledom ugotovljeno, da so izpolnjene zahteve iz priloge 2 za isto
kategorijo.
III. PRIPRAVA SEMENA ZA TRG
17. člen
(partija in vzorčenje semena)
(1) Dobavitelj prijavi vzorčenje in pakiranje semena na
posebni prijavi, ki jo pridobi pri organu za potrjevanje. Prijava vsebuje
najmanj naslednje podatke o:
-       
dobavitelju: osebno ime, naslov stalnega ali začasnega prebivališča ali
firmo in sedež dobavitelja ter njegovo neponovljivo registrsko številko,
-       
mestu vzorčenja semena,
-       
vrsti, sorti in kategoriji semena oljnic in predivnic,
-       
partiji semena, ki se vzorči,
-       
količini semena in načinu pakiranja.
(2) Vzorci se za analizo kakovosti semena v postopku
uradne potrditve in za trgovsko seme odvzamejo iz homogenih partij. Največja
dovoljena velikost partije in velikost vzorcev sta navedeni v prilogi 3, ki je
sestavni del tega pravilnika.
(3) Vzorce za analizo kakovosti semena uradno odvzame
organ za potrjevanje iz še ne pakirane in ne zaprte homogene partije semena, ki
jo po odvzemu vzorca zapečati. Če je seme že zaprto in označeno pod uradnim
nadzorom, se vzorci za analizo kakovosti semena odvzamejo iz že zapakirane
partije semena.
(4) Organu za potrjevanje mora biti omogočen dostop do
vsake enote pakiranja partije semena.
(5) Za vzorčenje semena in opravljanje analiz kakovosti
se uporabljajo metode Mednarodne zveze za testiranje semena (ISTA), ki so
dostopne na Upravi.
(6) Ne glede na določbe tretjega odstavka tega člena lahko
vzorce iz partij osnovnega semena, certificiranega semena, certificiranega
semena prve množitve, certificiranega semena druge množitve, certificiranega
semena tretje množitve ali trgovskega semena odvzame vzorčevalec pod uradnim
nadzorom organa za potrjevanje.
(7) Organ za
potrjevanje izvede uradni nadzor nad vzorčevalcem semena pod uradnim nadzorom
tako, da:
-       
sam opravi kontrolno vzorčenje najmanj 5 % in največ 10 % partij semena,
ki jih je vzorčil vzorčevalec pod uradnim nadzorom; delež partij semena, pri
katerih se v posameznem letu opravi kontrolno vzorčenje, določi organ za
potrjevanje na podlagi rezultatov opravljenega uradnega nadzora vzorčevalca pod
uradnim nadzorom v preteklem letu;
-       
preveri ujemanje rezultatov laboratorijskega testiranja vzorcev semena,
odvzetih pri kontrolnem vzorčenju iz prejšnje alineje, z rezultati
laboratorijskega testiranja vzorcev semena, ki jih je odvzel vzorčevalec pod
uradnim nadzorom; za oceno ujemanja rezultatov se uporabljajo metode iz petega
odstavka tega člena.
18. člen
(analiza kakovosti)
Organ za potrjevanje seme dokončno uradno potrdi, če na
podlagi analiz iz prejšnjega člena, ki jih je opravil sam ali imenovani
laboratoriji pod uradnim nadzorom, ugotovi, da seme glede kakovosti izpolnjuje
zahteve iz priloge 2.
19. člen
(osnovne zahteve za trženje semena)
(1) Osnovno seme, certificirano seme vseh kategorij in
trgovsko seme se sme tržiti le v dovolj homogenih partijah in zaprtih
pakiranjih, ki imajo v skladu z 20., 21., 22. in 23. členom tega pravilnika ustrezen sistem zapiranja in označevanja.
(2) (črtan).
20. člen
(uradne etikete in OECD etikete)
(1) Seme, ki se trži, mora biti označeno z uradnimi etiketami.
Organ za potrjevanje izda uradne etikete samo za partijo semena, ki izpolnjuje zahteve
iz tega pravilnika.
(2) Uradne etikete so:
-       
bele barve z vijoličasto diagonalno črto za predosnovno seme,
-       
bele barve za osnovno seme,
-       
modre barve za certificirano seme in certificirano seme prve množitve,
-       
rdeče barve za certificirano seme druge množitve in certificirano seme
tretje množitve,
-       
modre barve z zeleno diagonalno črto za certificirano seme sestavljene
sorte,
-       
rjave barve za trgovsko seme,
-       
sive barve za ne dokončno potrjeno seme,
-       
oranžne barve za seme sort, ki so v postopku vpisa v sortno listo.
(3) Najmanjša velikost uradne etikete je 110 mm x 67 mm.
(4) Določba prejšnjega odstavka ne velja velja za uradne
etikete, s katerimi se označijo majhna pakiranja semena.
(5) Organ za potrjevanje izda za vsako partijo semena
tudi potrdilo o uradni potrditvi semena, ki vsebuje najmanj podatke, ki so
navedeni na uradni etiketi.
(6) Na posebno zahtevo dobavitelja in če so izpolnjene
zahteve v skladu z OECD shemami potrjevanja, izda organ za potrjevanje OECD
etikete in OECD certifikat o sortni pristnosti in čistosti.
(7) Podatki, ki morajo biti natisnjeni na uradnih
etiketah iz prvega odstavka tega člena, so navedeni v prilogi 4.
20.a člen
(etikete dobavitelja)
(1) Ne glede na določbe
prejšnjega člena se lahko majhna pakiranja semena označijo z etiketo dobavitelja.
Barva etikete dobavitelja za posamezno kategorijo semena je enaka kot barva
uradne etikete iz drugega odstavka prejšnjega člena. Podatki, ki morajo biti
natisnjeni na etiketi dobavitelja, so navedeni v prilogi 4.
(2) Etikete dobavitelja
iz prejšnjega odstavka izda dobavitelj, ki v skladu z zakonom, ki ureja
semenski material kmetijskih rastlin, pridobi dovoljenje Uprave za izdajo
etiket dobavitelja.
(3) Vzorec etikete
dobavitelja, ki ga dobavitelj priloži zahtevi za pridobitev dovoljenja iz
prejšnjega odstavka, se pripravli v skladu s tem členom in 5. točko priloge 4.
21. člen
(pakiranje in zapiranje)
(1) Pakiranja osnovnega semena, certificiranega semena
in trgovskega semena, razen majhnih pakiranj, so uradno izvirno zaprta ali
izvirno zaprta pod uradnim nadzorom tako, da jih ni mogoče odpreti brez
poškodbe sistema zapiranja ali poškodbe na uradni etiketi ali na pakiranju.
(2) Sistem zapiranja (razen pri majhnih pakiranjih) sestavlja
uradna etiketa ali pritrditev uradne plombe, da se zagotovi izvirnost
zapiranja. Izvirnost zapiranja je zagotovljena tudi z uporabo drugačnega
sistema zapiranja, ki ga ni mogoče ponovno uporabiti.
(3) Pakiranj (razen majhnih pakiranj) se ne sme ponovno
zapreti, razen uradno ali pod uradnim nadzorom. Če so pakiranja ponovno zaprta,
morata biti datum ponovnega zapiranja in organ za potrjevanje navedena na
uradni etiketi.
(4) Majhna pakiranja se zapirajo tako, da je onemogočeno
njihovo odpiranje brez poškodbe sistema zapiranja ali poškodbe na etiketi ali
na pakiranju.
(5) Veljavnost etiket oziroma potrdila o uradni
potrditvi semena je do konca naslednje setvene sezone.
(6) Po izteku roka iz prejšnjega odstavka organ za potrjevanje
na zahtevo dobavitelja opravi ponovno analizo kakovosti semena (najmanj glede
kalivosti) in seme, če še izpolnjuje predpisane zahteve, dodatno označi v
skladu s prilogo 4.
22. člen
(zapiranje in označevanje pod uradnim nadzorom)
(1) Ne glede na prvi odstavek prejšnjega člena lahko
organ za potrjevanje dovoli dobavitelju, da sam izvirno zapre in označi
pakiranje semena z uradnimi etiketami, če dobavitelj zagotovi strokovno
usposobljeno osebo, ki bo za označevanje semena z uradnimi etiketami odgovorna
neposredno organu za potrjevanje.
(2) Organ za potrjevanje izda dobavitelju na njegovo
zahtevo dovoljenje iz prejšnjega odstavka za tekoče leto, če izpolnjuje zahteve
iz prejšnjega odstavka.
(3) Pri dobaviteljih, ki imajo dovoljenje iz prejšnjega
odstavka, organ za potrjevanje zagotovi uradni nadzor nad izvirnim zapiranjem
in označevanjem semena z uradnimi etiketami tako, da strokovni delavec organa
za potrjevanje neposredno nadzira uradno označevanje semena pri najmanj 5%
partij semena.
23. člen
(označevanje)
(1) Pakiranje osnovnega semena, certificiranega semena
in trgovskega semena, razen majhnih pakiranj, mora biti označeno tako, da ima
na zunanji strani pritrjeno uradno etiketo, ki še ni bila uporabljena. Če se
uporabi uradna etiketa z luknjo za vrvico, je treba njeno pritrditev zavarovati
z uradno plombo.
(2) Dovoljena je uporaba uradnih samolepilnih etiket, ki
morajo biti pritrjene tako, da njihova odstranitev ali zamenjava ni možna brez
vidne poškodbe etikete ali pakiranja.
(3) Ne glede na prvi odstavek tega člena organ za potrjevanje
dovoli tiskanje predpisanih podatkov neposredno na pakiranja semena oljnic in
predivnic vseh kategorij osnovnega semena in certificiranega semena, če:
-       
so predpisani podatki za uradno etiketo neizbrisno natisnjeni ali
žigosani na pakiranju;
-       
sta razporeditev in barva tiska ali štampiljke v skladu z barvo in
obliko za uradno etiketo;
-       
so na vsako pakiranje poleg s tem pravilnikom predpisanih podatkov
neizbrisno natisnjene ali žigosane uradno dodeljene individualne serijske
številke, ki jih mora izdelovalec pakiranj sporočiti organu za potrjevanje,
vključno z natančno količino pakiranj.
(4) Organ za potrjevanje vodi evidenco o količinah
semena, označenega na način iz prejšnjega odstavka.
(5) Vsako pakiranje mora vsebovati kartonček iste barve
kot je uradna etiketa, na njem pa morajo biti navedeni najmanj podatki iz
druge, tretje, četrte, pete in sedme alinee 2. točke priloge 4. Kartonček je
izdelan tako, da ga ni mogoče zamenjati z uradno etiketo. Kartonček ni
potreben, če so podatki neizbrisno natisnjeni na pakiranju ali če je uporabljena
samolepilna etiketa ali etiketa iz materiala, ki se ne trga.
(6) Seme oljnic in predivnic, ki glede kakovosti ali
glede sorte ne izpolnjuje vseh zahtev iz tega pravilnika in se trži z dovoljenjem Uprave, se označi na
naslednji način:
-       
pakiranje semena oljnic in predivnic, ki ne izpolnjuje vseh zahtev glede
kakovosti iz tega pravilnika, mora biti označeno z etiketo za ustrezno
kategorijo semena;
-       
pakiranje semena oljnic in predivnic, katerih sorta ne izpolnjuje zahtev
iz 7. člena tega pravilnika, mora biti označeno z etiketo rjave barve;
-       
pakiranja semena iz prve in druge alinee tega odstavka morajo biti
dodatno označena z navedbo: »Seme ne izpolnjuje predpisanih zahtev za
kategorijo«.
(7) Majhna pakiranja imajo na zunanji strani pakiranja
etiketo dobavitelja, na kateri so natisnjeni ali žigosani predpisani podatki.
Pri prozornih pakiranjih je ta etiketa lahko na notranji strani, pod pogojem,
da je etiketa kljub temu jasno vidna in čitljiva.
(8) (črtan).
(9) (črtan).
IV. TRŽENJE
24. člen
(dodatne zahteve za trženje)
(1) Če se trži seme za
ekološko pridelavo kmetijskih rastlin, mora poleg zahtev iz tega pravilnika
izpolnjevati tudi zahteve, določene s predpisi, ki urejajo ekološko pridelavo
kmetijskih rastlin.
(2) Seme, ki je
tretirano s fitofarmacevtskimi sredstvi (v nadaljnjem besedilu: FFS), mora
poleg zahtev iz tega pravilnika izpolnjevati tudi zahteve, določene s predpisi,
ki urejajo dajanje FFS v promet.
(3) Če je seme
tretirano ali obdelano s kakršnim koli kemičnim sredstvom, mora biti to
sredstvo navedeno na uradnih etiketah ali na etiketah dobavitelja, ki so na
pakiranjih semena ali v njih.
(4) Če se trži seme
gensko spremenjene sorte, mora biti na etiketah ali dokumentih, ki so pritrjeni
na pakiranja semena ali ki spremljajo partijo tega semena, jasno navedeno, da
je sorta gensko spremenjena.
25. člen
(izmenjava podatkov o uvozu semena oljnic in predivnic)
(1) Za vsako partijo semena oljnic in predivnic, ki se uvozi
iz tretjih držav in je večja od 2 kg, Uprava izmenjuje s pristojnimi organi
drugih držav članic EU podatke o:
-       
vrsti,
-       
sorti,
-       
kategoriji,
-       
državi pridelave in organu, ki je izvedel nadzor,
-       
državi pošiljateljici,
-       
uvozniku,
-       
količini semena.
(2) Podatke iz prejšnjega odstavka o uvozu semena oljnic in
predivnic v Republiko Slovenijo Uprava pridobi iz odločb o dovolitvi uvoza, ki
jih ob uvozu izda pristojni fitosanitarni inšpektor v skladu z zakonom, ki
ureja semenski material kmetijskih rastlin.
26. člen
(naknadna kontrola)
(1) Vzorci semena se za
naknadno kontrolo kakovosti semenskega materiala kmetijskih rastlin odvzamejo
na naslednji način:
1.     
organ za potrjevanje odvzame vzorce semena v postopku uradne potrditve:
- 
od vseh uradno potrjenih partij semena kategorije predosnovno seme in
osnovno seme,
- 
od najmanj 5 % in največ 10 % uradno potrjenih partij semena kategorije
certificirano seme, certificirano seme prve množitve, certificirano seme druge
množitve ali certificirano seme tretje množitve ali trgovsko seme; delež
vzorcev, ki se odvzamejo v posameznem letu, se določi na podlagi rezultatov
naknadne kontrole semena v preteklem letu;
2.     
pristojni inšpektor odvzame vzorce semena:
- 
pri inšpekcijskem nadzoru na trgu od naključno izbranih partij semena,
- 
pri nadzoru dobavitelja, ki ima dovoljenje Uprave za izdajo etiket
dobavitelja, od naključno izbranih partij semena v majhnih pakiranjih.
(2) Poleg vzorcev iz
prejšnjega odstavka odvzame organ za potrjevanje na podlagi prijave dobavitelja
vzorce za naknadno kontrolo kakovosti semenskega materiala kmetijskih rastlin
tudi od tistih partij semena kategorije certificirano prve ali druge množitve,
ki niso bile vzorčene v skladu z drugo alinejo 1. točke prejšnjega odstavka, če
bo to seme uporabljeno za zasnovo semenskih posevkov, namenjenih pridelavi
certificiranega semena druge ali tretje množitve.
(3) Za odvzem vzorcev
semena se uporabljajo metode iz petega odstavka 17. člena tega pravilnika.
(4) Odvzeti vzorci
semena iz prvega in drugega odstavka tega člena se vključijo v naknadno
kontrolo na poskusnem polju, kjer se v sortnih poskusih preverita sortna
pristnost in čistost semena na način, določen v metodah naknadne kontrole
kakovosti semenskega materiala kmetijskih rastlin, ki jih sprejme Uprava, kjer
so tudi dosegljive.
(5) V primeru
inšpekcijsko odvzetih vzorcev iz 2. točke prvega odstavka tega člena se v
naknadni kontroli z laboratorijskimi testi preveri tudi izpolnjevanje zahtev
glede kakovosti semena iz B. točke priloge 2.

Priloga
1: Zahteve za semenski posevek oljnic in predivnic
Priloga
2: Zahteve za kakovost semena
Priloga
3: Partije semena
Priloga
4: Etikete in potrdilo o uradni potrditvi semena

Pravilnik o trženju semena oljnic in predivnic
(Uradni list RS, št. 8/05) vsebuje naslednje prehodne in končne
določbe:
»V. PREHODNE IN KONČNE DOLOČBE
27. člen
(uradna potrditev in
trženje semena sort, ki ne izpolnjujejo pogojev za vpis v sortno listo)
(1) Ne glede na določbe 7. člena tega pravilnika se
lahko seme sort oljnic in predivnic prideluje in trži v Republiki Sloveniji do
1. maja 2009, če:
-       
izpolnjuje zahteve iz desetega odstavka 83. člena Zakona o
semenskem materialu kmetijskih rastlin (Uradni list RS, št. 58/02, 45/04 –
ZdZPKG in 86/04),
-       
organ za potrjevanje izvede postopek uradne potrditve semena sort oljnic
in predivnic iz tega odstavka na podlagi prijave dobavitelja, ki se vloži v
skladu z 8. členom tega pravilnika,
-       
organ za potrjevanje uradno potrdi seme sort oljnic in predivnic iz tega
odstavka, če so izpolnjene zahteve iz tega pravilnika, razen zahteve glede
sorte, in
-       
organ za potrjevanje izda uradne etikete ter potrdilo o uradni
potrditvi.
(2) Uradne etikete iz prejšnjega odstavka morajo biti rjave
barve in označene s serijskimi številkami. Najmanjša velikost uradne etikete je
 110 mm x 67 mm. Na uradnih etiketah morajo biti navedeni naslednji podatki:
-       
Organ za potrjevanje, država članica,
-       
»Vrsta:« slovensko in latinsko ime,
-       
»Sorta:« ime sorte kot je navedeno v sortni listi,
-       
»Kategorija:«,
-       
»Številka partije:«,
-       
»Vzorčeno:« MM/LL (mesec in leto),
-       
»Masa pakiranja:« ali »Število semen:«,
-       
»Tretirano:« ime fitofarmacevtskega sredstva,
-       
»Trženje dovoljeno samo na območju Republike Slovenije«.
28. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o trženju semena oljnic in predivnic (Uradni list RS, št. 91/03 in 38/04).
29. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o trženju
semena oljnic in predivnic (Uradni list RS, št. 100/05) vsebuje naslednjo končno določbo:
»2. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvah Pravilnika o trženju
semena oljnic in predivnic (Uradni list RS, št. 1/09) vsebuje naslednjo končno določbo:
»3. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o trženju semena oljnic in predivnic (Uradni list RS, št. 38/10) vsebuje naslednjo končno določbo:
»8. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvi
Pravilnika o trženju semena oljnic in predivnic (Uradni list RS, št. 24/12) vsebuje naslednjo končno določbo:
»4. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah Pravilnika
o trženju semena oljnic in predivnic (Uradni list RS, št. 61/16) vsebuje naslednjo končno določbo:
»10. člen
(končna določba)
Ta pravilnik začne veljati 1. januarja 2017.«.

Pravilnik o spremembah in dopolnitvah
Pravilnika o trženju semena oljnic in predivnic (Uradni list RS, št. 78/20) vsebuje naslednjo prehodno in
končno določbo:
»PREHODNA IN KONČNA DOLOČBA
13. člen
(dokončanje postopkov)
Postopki uradne potrditve semena zelenjadnic, ki so se začeli
na podlagi Pravilnika o trženju semena oljnic in predivnic (Uradni list RS, št. 8/05, 100/05,
1/09, 38/10, 24/12 in 61/16), se dokončajo v skladu s tem pravilnikom.
14. člen
(začetek veljavnosti)
Ta pravilnik začne veljati 1. junija
2020.«.