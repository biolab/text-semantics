1. člen
S to odredbo se ureja prometna ureditev v času mobilizacije
na javnih cestah, vzdrževanje javnih cest, opravljanje storitev v železniškem
prometu, uporaba pristanišč in javnih letališč za potrebe Slovenske vojske,
policije, Vlade RS, štabov Civilne zaščite, ministrstev in enot za zveze.
2. člen
Prednosti pri prevozih po javnih cestah, železnici,
teritorialnem morju, notranjih vodah in zračnem prostoru RS ter pri uporabi
pristanišč in letališč v času izvajanja mobilizacije določa Ministrstvo za
promet in zveze.
3. člen
Na javnih cestah se v času mobilizacije uvaja naslednja
prometna ureditev: 
-       
promet brez omejitev, 
-       
načrtovan promet ter 
-       
promet z omejitvami.
4. člen
Pri prometu brez omejitev uporabljajo izvajalci mobilizacije
javne ceste enakopravno z drugimi udeleženci v prometu. 
Pri načrtovanem prometu se omeji uporaba javnih cest za druge
uporabnike v skladu z načrtom uporabe teh cest za prednostne namene. 
Pri prometu z omejitvami se za določen čas omeji uporaba
javne ceste za druge uporabnike.
5. člen
Na predlog Slovenske vojske, policije, Vlade RS, štabov
Civilne zaščite, ministrstev in enot za zveze, Ministrstvo za promet in zveze
določi prometno ureditev na javnih cestah v času izvajanja mobilizacije.
6. člen
Omejitve prometa na javnih cestah z načrtovanim ali omejenim
prometom in preusmeritve prometa označi z ustrezno signalizacijo in, po
potrebi, s fizičnimi ovirami izvajalec rednega vzdrževanja javnih cest, na
zahtevo Ministrstva za promet in zveze.
7. člen
Na javnih cestah, ki se uporabljajo za potrebe izvajanja
mobilizacije, nadzorujeta promet policija in vojaška policija v skladu z
opredeljenimi pristojnostmi. 
Preusmerjanje prometa lahko opravljajo tudi usposobljeni
delavci izvajalca rednega vzdrževanja javnih cest, ki morajo pri tem nositi
oranžne površnike z odsevnimi trakovi in napisom “CESTNA SLUŽBA”.
8. člen
O omejitvah in preusmeritvah prometa Ministrstvo za promet in
zveze obvešča druge uporabnike javnih cest.
9. člen
Izvajalci rednega vzdrževanja javnih cest, ki jih določi
Ministrstvo za promet in zveze, so dolžni izdelati obrambne dokumente za
izvedbo nalog, ki izhajajo iz te odredbe.
10. člen
V času mobilizacije se redno vzdrževanje javnih cest opravlja
prednostno za potrebe izvajanja mobilizacije. 
Izvajalec rednega vzdrževanja javnih cest mora na zahtevo
Ministrstva za promet in zveze, s prerazporeditvijo svojih delavcev in opreme
zagotoviti potrebno število ustrezno opremljenih ekip za označitev prometne
ureditve ter preusmerjanje prometa. 
Izvajalec rednega vzdrževanja javnih cest mora, na zahtevo
Ministrstva za promet in zveze prerazporediti preostale zmogljivosti tudi izven
prostorsko zaokroženega območja cest, ki jih redno vzdržuje.
11. člen
V času izvajanja mobilizacije potniški vlaki vozijo po rednem
voznem redu. 
Po predhodni prijavi se večji prevozi organizirajo s
posebnimi vlaki. Prijava za večji prevoz je hkrati tudi naročilo za zagotovitev
ustreznih vagonov. Rok prijave prevozov je do 12 ur pred začetkom prevoza. 
Za prevoz specialnih vojaških tovorov (goseničnih vozil,
težkih predmetov in podobno) se uporabljajo vagoni SMMPS/SPS. Nakladalno
razkladalne klančine in industrijske tire zagotovijo Slovenske železnice
prednostno za potrebe Slovenske vojske. 
Pri prevozih po železnici za potrebe mobilizacije Slovenske
železnice omogočajo izvajanje posebnih varnostnih ukrepov Slovenski vojski,
katera jih izvaja v skladu z veljavnimi predpisi.
12. člen
Pri vplovitvi in izplovitvi v teritorialno morje in pri
opravljanju luških operacij imajo prednost plovila, ki prevažajo osebe ali
tovor za potrebe izvajanja mobilizacije. Izvajalci pristaniških ali z njimi
povezanih dejavnosti morajo za potrebe izvajanja mobilizacije zagotoviti
prednost pri vkrcevanju in izkrcevanju blaga, vstopanju in izstopanju potnikov,
skladiščenju, oskrbi ladij in prevoznih sredstev ter njihovih posadk in
potnikov, pristaniški pilotaži in vleki ladij.
13. člen
Ministrstvo za promet in zveze prednostno odobrava lete
letal, ki prevažajo potnike in tovor za potrebe izvajanja mobilizacije. 
Letala, ki jim je bil odobren prednostni let, imajo tudi prednost
pri vzletu in pristanku, obravnavi letala na letališču, uporabi zračnega
prostora in skladiščenju tovora na letališčih.
14. člen
Na podlagi izkazanih potreb Slovenske vojske, policije, Vlade
RS, štabov Civilne zaščite, ministrstev in enot za zveze, ki zajemajo
najpomembnejše prometnice, predviden čas njihove uporabe in prometno ureditev
na njih, nadzor nad prometom in potrebe po njihovem vzdrževanju, Ministrstvo za
promet in zveze izdela dokumente enotne prometne ureditve v času izvajanja
mobilizacije. 
Dokumenti enotne prometne ureditve vsebujejo: 
-       
načine in postopke komuniciranja med Ministrstvom za promet in zveze in
uporabniki, njihovimi organizacijskimi enotami in izvajalci rednega vzdrževanja
javnih cest, 
-       
prednostno uporabo javnih cest, najpomembnejše obvoznice, način
zagotavljanja prednosti ter ureditev prometa na njih, 
-       
sistem vzdrževanje javnih cest s pregledom izvajalcev rednega
vzdrževanja javnih cest, 
-       
karte, sezname in preglede.
15. člen
Ta odredba se od dneva uveljavitve uporablja za izvajanje
priprav ter izdelavo obrambnih načrtov in obrambnih dokumentov.
16. člen
Ta odredba začne veljati naslednji dan po objavi v Uradnem
listu Republike Slovenije.
Št. 832-1/99
Ljubljana, dne 11. oktobra 1999.
Minister 
za promet in zveze 
mag. Anton Bergauer l. r.