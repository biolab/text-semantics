1. člen
(vsebina)
Ta uredba določa ukrep neposrednega plačila za pitane prašiče,
zaklane v obdobju od 1. marca 2003 do 30. junija 2003.
2. člen
(upravičenci)
Do neposrednega plačila za pitane prašiče za zakol so upravičeni
rejci prašičev v Republiki Sloveniji.
3. člen
(neposredno plačilo za pitane prašiče za zakol)
(1) Pogoji za uveljavljanje neposrednega plačila po tej uredbi
so naslednji:
-       
prašiči so bili skoteni in vzrejeni v Republiki Sloveniji,
-       
prašiči so bili zaklani v obdobju od 1. marca 2003 do 30. junija 2003,
-       
minimalna masa obeh toplih polovic skupaj je tehtala 75 kg, maksimalna
pa 110 kg.
(2) Zahtevek za neposredno plačilo po tej uredbi je potrebno
vložiti na obrazcu iz priloge, ki je sestavni del te uredbe, od 1. avgusta do
15. avgusta 2003, na Agencijo Republike Slovenije za kmetijske trge in razvoj
podeželja, Dunajska 160, 1000 Ljubljana (v nadaljnjem besedilu: agencija), s
pripisom “Neposredno plačilo za pitane prašiče za zakol”. Zahtevek se izpolni
na kopiji obrazca iz Uradnega lista Republike Slovenije.
(3) Zahtevku je potrebno priložiti:
-       
veterinarsko spričevalo,
-       
kopijo zapisnika kontrolne organizacije o ocenjevanju mesnatosti in
razvrščanju prašičev na liniji klanja v skladu s predpisom, ki ureja kakovost
zaklanih prašičev in kategorizacijo svinjskega mesa ali drug ustrezen dokument,
ki ga izda klavnica in mora vsebovati KMG-MID klavnice, maso toplih polovic,
datum zakola in dobavitelja. V primeru, da je zapisnik kontrolne organizacije
za več upravičencev, mora biti iz kopije nedvoumno razvidno, za katere prašiče
uveljavlja neposredno plačilo posamezen upravičenec.
(4) V primeru, da je zahtevku priložen zapisnik kontrolne organizacije,
agencija za kontrolo uporabi podatke iz baze kontrolne organizacije.
(5) Višina neposrednega plačila znaša 1.172 SIT/žival za
mesec marec 2003, 2.386 SIT/žival za mesec april 2003, 3.557 SIT/žival za mesec
maj 2003 in 4.418 SIT/žival za mesec junij 2003.
4. člen
(financiranje ukrepa)
Sredstva za izvedbo ukrepa iz te uredbe se zagotavljajo iz
proračuna Ministrstva za kmetijstvo, gozdarstvo in prehrano, proračunske
postavke 2252 Intervencije na kmetijskih trgih.
5. člen
(uveljavitev)
Ta uredba začne veljati naslednji dan po objavi v Uradnem listu
Republike Slovenije.
Št. 403-26/2001-8
Ljubljana, dne 24. julija 2003.
EVA 2003-2311-0207
Vlada Republike Slovenije
mag. Anton Rop l. r.
Predsednik

Priloga 1: Zahtevek
za neposredno plačilo za pitane prašiče, zaklane v obdobju od 1.3.2003 do
30.6.2003