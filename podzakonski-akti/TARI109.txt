1. člen
Ta tarifa določa način obračunavanja pravnih storitev in povračila
stroškov Združenja SAZAS v zvezi z opravljenim delom pri uveljavljanju in
zaščiti avtorske in sorodnih pravic.
2. člen
Pravne storitve obsegajo vsa opravila, ki jih Združenje SAZAS
oziroma pooblaščeni delavki Združenja SAZAS, Simona Zupan univ. dipl. pravnica
in Mojca Penič, univ. dipl. pravnica, ki izpolnjujeta pogoje za zastopanje pred
sodišči in drugimi državnimi organi opravita na podlagi Zakona o avtorski in
sorodnih pravicah oziroma pooblastilnega razmerja v zvezi z zastopanjem na
področju varstva avtorske in sorodnih pravic v postopkih pred sodišči in
drugimi državnimi organi, zaradi varstva teh pravic.
3. člen
Za vrednotenje storitev po tej tarifi se smiselno uporabljajo
tista določila veljavnega Zakona o odvetniški tarifi, ki se nanašajo na pravne
storitve v zvezi z varstvom avtorske pravice ali sorodnih pravic, razen če ni s
to tarifo drugače določeno.
4. člen
Stranke so dolžne plačati Združenju SAZAS akontacijo za
potrebne storitve pravne pomoči v dogovorjenem obsegu, stroške za sodne ali
upravne takse, izdatke za morebitne sodne izvedence ali druge stroške, ki se
pojavljajo v postopku oziroma katerih založitev zahteva sodišče ali drug organ,
pa v dejanski višini.
5. člen
Storitve po tej tarifi obsegajo tudi davka na dodano vrednost
po stopnji 20%, stroški sodnih in upravnih taks.
6. člen
K tej tarifi izda soglasje minister, pristojen za pravosodje.
7. člen
Ta tarifa začne veljati naslednji dan po objavi v Uradnem listu
Republike Slovenije.
Trzin, dne 5. februarja 2009
Združenje SAZAS
Predsednik UO
Matjaž Zupan l.r.
Na podlagi določbe drugega odstavka 144. člena Zakona o
avtorski in sorodnih pravicah (Uradni list RS, št. 16/07 – prečiščeno besedilo)
daje minister za pravosodje soglasje pod opr. št. 312-1/2009 z dne 18. 2. 2009
k tarifi o pravnih storitvah, ki jo je sprejelo Združenje SAZAS dne 5. 2. 2009.