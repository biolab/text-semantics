I. SPLOŠNA DOLOČBA
1. člen
(vsebina pravilnika)
Ta pravilnik določa sanitarno-zdravstvene pogoje za predelavo
živil rastlinskega izvora, ki morajo biti izpolnjeni glede prostorov, opreme,
naprav, higiene, načina dela in osebja za opravljanje dopolnilne dejavnosti na
kmetiji.
II. SPLOŠNI POGOJI
2. člen
(zdravstvena neoporečnost)
Pri predelavi živil rastlinskega izvora kot dopolnilni
dejavnosti na kmetiji morajo živila rastlinskega izvora ustrezati pogojem, ki
jih predpisuje ta pravilnik, in pogojem ki jih predpisujejo: 
-       
zakon, ki ureja zdravstveno ustreznost živil in izdelkov ter snovi, ki
prihajajo v stik z živili, 
-       
predpis, ki ureja pogoje, ki jim morajo glede mikrobiološke
neoporečnosti ustrezati živila v prometu, 
-       
predpisi, izdani na podlagi zakona iz prve alinee tega odstavka.
3. člen
(prostori, oprema in transport)
Prostore in opremo za predelavo živil rastlinskega izvora se
sme uporabljati izključno za obdelavo, predelavo in skladiščenje surovin in
živil. Prostori morajo biti primerno zaščiteni pred vstopom glodalcev, mrčesa
in drugih živali v prostore. 
Prostori iz prejšnjega odstavka morajo biti priključeni na
vir pitne vode iz javnega vodovoda ali lastnega vira, ki mora biti zaradi
zagotavljanja zdravstveno ustrezne pitne vode pod stalnim zdravstvenim
nadzorom. 
Odvajanje odplak iz poslovnih prostorov in objekta mora biti
urejeno v skladu s posebnimi predpisi. Kolikor je v kraju zgrajena in v uporabi
kanalizacija, mora biti objekt priključen na javno kanalizacijsko omrežje. 
Prostori za predelavo živil rastlinskega izvora morajo imeti
ločen čisti in nečisti del ter v njih tekočo toplo in hladno vodo s posebnim
umivalnikom za roke. 
Delovni prostori, tla, stene, stropi, stroji in oprema morajo
biti čisti in dobro vzdrževani. Tla v vseh prostorih morajo biti iz materialov,
ki omogočajo mokro čiščenje in razkuževanje, stene morajo biti iz takih
materialov v vseh prostorih izdelane do višine 1,8 m. Stiki sten in tal morajo
biti izvedeni z zaokrožnicami. Vsi talni odtoki morajo biti rešetkasti. Mokro
čiščenje in razkuževanje morajo omogočati tudi materiali strojev, naprav in
opreme. 
V delovnih prostorih mora biti urejeno naravno prezračevanje,
v območju termične obdelave živil pa tudi prisilno zračenje. Odprtine za
naravno prezračevanje morajo biti zavarovane pred vdorom insektov, glodalcev in
drugimi živalmi. 
Delovni prostori morajo biti primerno osvetljeni. 
Na voljo morajo biti zaprte posode za odpadke, izdelane iz
materiala, ki omogoča mokro čiščenje in razkuževanje. Depo za odpadke mora biti
urejen v posebnem, fizično ločenem in ustrezno vzdrževanem prostoru, v katerem
morajo biti tla nagnjena proti talnem odtoku. 
Prostori za skladiščenje oziroma shranjevanje (kratkotrajno
skladiščenje) živil morajo imeti: 
-       
naravno ali prisilno zračenje in osvetlitev; 
-       
zaščito pred glodalci, mrčesom in drugimi živalmi. 
Vsa živila oziroma surovine morajo biti skladiščena dvignjeno
od tal. 
Prostor pred objektom, kjer potekata dostava in izdaja
surovin oziroma živil, mora biti protiprašno urejen. Vozilo za prevoz surovin
in transportna posoda morata ustrezati predpisanim minimalnim higienskim
pogojem.
4. člen
(delovna in osebna higiena)
Pred prostorom za predelavo živil rastlinskega izvora mora
biti nameščena garderobna omara z delovno obleko. 
Obvezna je uporaba delovne halje ali predpasnika in pokrivala
ter obuvala samo za te namene. Osebe, ki delajo z živili, morajo stalno skrbeti
za čisto delovno obleko in obutev. Delovna obleka mora biti iz materiala, ki se
lahko prekuha in lika pri temperaturi nad 100 °C ali kemično čisti in mora biti
bele ali druge svetle pastelne barve. 
Osebe, ki žive na kmetiji, lahko uporabljajo sanitarije v
stanovanjski hiši, v katerih morajo biti na voljo tekoča topla in hladna voda,
tekoče milo, brisače za enkratno uporabo in dezinfekcijsko sredstvo ter koš za
odpadke. 
Za morebitno zaposleno osebje mora biti na razpolago dodaten
sanitarno garderobni prostor z dvodelno garderobno omaro za vsakega
zaposlenega. 
Med delovnim procesom je potrebno zagotoviti čistočo delovnih
prostorov, opreme in naprav. Po končanem delu je potrebno opraviti temeljito
čiščenje. Za shranjevanje čistil in pripomočkov mora biti zagotovljen poseben
prostor ali zračna omara iz materiala, ki omogoča mokro čiščenje.
5. člen
(osebe)
Osebe, ki opravljajo dopolnilno dejavnost na kmetiji kot
nosilci dopolnilne dejavnosti, in družinski člani, ki skupaj z nosilcem
sodelujejo pri predelavi živil rastlinskega izvora kot dopolnilni dejavnosti na
kmetiji, morajo imeti dokazilo o znanju s področja higiene živil in osebne
higiene ter dokazilo o izpolnjevanju zdravstvenih zahtev za delo v proizvodnji
živil. 
Nosilci dopolnilne dejavnosti na kmetiji morajo poleg pogojev
iz prejšnjega odstavka imeti tudi ustrezno strokovno izobrazbo.
III. POSEBNI POGOJI
6. člen
(predelava sadja, zelenjave, gozdnih sadežev, začimb in
zelišč)
Predelava sadja, zelenjave, gozdnih sadežev, začimb in zelišč
obsega nečisti in čisti del proizvodnje. 
V nečisti del sodita čiščenje in pranje sadja, zelenjave,
gozdnih sadežev, začimb in zelišč. Oprema v nečistem delu mora obsegati:
delovno površino, dvodelno pomivalno korito oziroma bazensko korito, tuš za
pranje zelenjave in sadja ter odlagalno površino. 
V čisti del sodijo postopki fine obdelave (npr. mletje,
rezanje sadja, zelenjave, gozdnih sadežev, začimb in zelišč), postopki
konzerviranja (pasterizacija, sterilizacija, fermentacija, zamrzovanje) ter
polnjenje in pakiranje. V čistem delu proizvodnje je za različne tehnološke
postopke potrebno urediti funkcionalno ločene prostore oziroma območja. 
Za sušenje sadja je potrebna sušilnica ter prostor, v katerem
je možno tudi skladiščenje manjših količin sadja. 
Posebej je potrebno urediti prostor za žganjekuho, če se ta
opravlja kot proizvod v predelavi sadja. 
Če se pri predelavi sadja, zelenjave, gozdnih sadežev, začimb
in zelišč opravlja tudi pakiranje in skladiščenje izdelkov, je za to potrebno
imeti urejen poseben prostor v skladu s tem pravilnikom.
7. člen
(peka kruha, potic in peciva ter izdelava testenin na
tradicionalni način)
Skladiščni prostor za surovine za peko kruha, potic in peciva
ter za izdelavo testenin na tradicionalen način mora biti suh, zračen in
zaščiten pred glodalci, mrčesom in drugimi živalmi. 
Prostor za pripravo testa in oblikovanje izdelkov iz
prejšnjega odstavka mora biti urejen in opremljen na naslednji način: 
-       
delovne površine za oblikovanje izdelkov morajo biti izdelane iz
materialov, ki omogočajo mokro čiščenje in morajo biti higiensko vzdrževane; 
-       
imeti mora dvodelno pomivalno korito ali bazensko korito z ročnim tušem,
s toplo in hladno vodo ter z odlagalno in odcejalno površino; 
-       
v prostoru mora biti urejeno funkcionalno ločeno območje za ravnanje s
svežimi jajci; 
-       
v prostoru mora biti nameščen umivalnik za umivanje rok s tekočo toplo
in hladno vodo, tekočim milom in z brisačami za enkratno uporabo. 
Na kmetiji, kjer se opravlja peka kruha in ostalih izdelkov
na tradicionalni način, lahko te izdelke pečejo v obstoječi krušni peči, ki
mora biti kurjena z drvmi ali posredno ogrevana. 
Prostori za shranjevanje končnih izdelkov morajo biti
ustrezno prezračevani. Oprema v teh prostorih mora omogočati mokro čiščenje in
razkuževanje.
IV. NADZOR
8. člen
(uradni inšpekcijski nadzor)
Nadzor nad izvajanjem določb tega pravilnika opravljajo
zdravstveni inšpektorji v skladu s predpisi, ki urejajo zdravstveno ustreznost
živil.
V. PREHODNA IN KONČNA DOLOČBA
9. člen
(rok za uskladitev)
Obstoječe kmetije, ki proizvajajo živila rastlinskega izvora
kot dopolnilno dejavnost na kmetiji, morajo minimalne tehnične pogoje, za
katere je potrebna gradbeno tehnična preureditev, uskladiti z določbami tega
pravilnika v roku dveh let od njegove uveljavitve.
10. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije.
Št. 321–160/01
Ljubljana, dne 18. oktobra 2001.
Minister 
za kmetijstvo, 
gozdarstvo in prehrano 
mag. Franc But l. r.