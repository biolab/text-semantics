1. SPLOŠNE DOLOČBE
1. člen
(Vsebina in namen sklepa)
(1) Banka Slovenije s ciljem »blažitve in preprečitve
čezmerne rasti kreditiranja in čezmernega finančnega vzvoda« uvaja
makrobonitetne omejitve kreditiranja prebivalstva.
(2) Sklep določa tri makrobonitetne instrumente:
(a)   
najdaljšo dovoljeno dobo odplačila oziroma ročnosti ter delež dovoljenih
odstopanj (izjem) od najdaljše dovoljene dobe odplačila oziroma ročnosti
kreditnih pogodb za potrošni namen ob njihovi sklenitvi;
(b)   
najvišjo dovoljeno vrednost ter delež dovoljenih odstopanj (izjem) od
najvišje dovoljene vrednosti razmerja med letnim stroškom servisiranja
celotnega dolga in letnim dohodkom potrošnika ob sklenitvi kreditne pogodbe;
(c)   
najvišjo priporočeno vrednost razmerja med zneskom kreditne pogodbe za
stanovanjsko nepremičnino in vrednostjo stanovanjske nepremičnine, s katero je
kredit zavarovan, ob sklenitvi kreditne pogodbe.
(3) Določbe tega sklepa se uporabljajo za banke, hranilnice
ter podružnice bank držav članic in podružnice bank tretjih držav v Republiki
Sloveniji (v nadaljevanju: banke).
(4) Sklep ne posega v pravila glede odgovornosti bank pri
prevzemanju in upravljanju tveganj. Banke še naprej same določajo svojo interno
politiko prevzemanja in upravljanja tveganj, skladno s Sklepom o ureditvi
notranjega upravljanja, upravljalnem organu in procesu ocenjevanja ustreznega
notranjega kapitala za banke in hranilnice (Uradni list RS, št. 73/15, 49/16,
68/17, 33/18, 81/18 in 45/19).
(5) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
2. člen
(Opredelitve pojmov)
Za namen tega sklepa veljajo naslednje opredelitve pojmov:
(a)   
'potrošnik' je fizična oseba, ki deluje za namene izven svoje
poklicne ali pridobitne dejavnosti;
(b)   
'kreditna pogodba' je pogodba, s katero dajalec kredita
potrošniku da ali obljubi, da mu bo dal kredit v obliki odloga plačila,
posojila ali drugega podobnega finančnega dogovora.
(c)   
'stanovanjska nepremičnina' je nepremičnina, namenjena oziroma
predvidena za stanovanjsko rabo;
(d)   
'kreditna pogodba zastanovanjsko nepremičnino' (»stanovanjski
kredit«) je kreditna pogodba:
- 
katere terjatev je zavarovana z zastavno pravico na stanovanjski
nepremičnini v skladu z zakonom, ki ureja stvarnopravna razmerja (»kreditna
pogodba, zavarovana s stanovanjsko nepremičnino«), ali
- 
katere namen je pridobiti ali ohraniti lastninsko pravico na obstoječi
ali načrtovani stanovanjski nepremičnini (vključujoč obnovo).
(e)   
'kreditna pogodba za potrošni namen' (»potrošniški kredit«)
jevsaka kreditna pogodba, ki ni kreditna pogodba za stanovanjsko nepremičnino.
(f)    
'znesek kredita' vključuje celoten znesek kredita odobren ob
sklenitvi kreditne pogodbe. Pri kreditih, ki se izplačujejo v tranšah (npr.
krediti za nepremičnine v gradnji), se upošteva celoten znesek odobrenega
kredita, ne glede na to, kdaj je izvedeno izplačilo;
(g)   
'vrednost stanovanjske nepremičnine' je vrednost stanovanjske
nepremičnine ocenjena v skladu z zakonom, ki ureja potrošniške kredite. V
primeru nepremičnine v gradnji ali obnovi se uporabi predvideno vrednost
nepremičnine po gradnji oziroma obnovi. V primeru predhodnih obremenitev s
hipotekami na isti nepremičnini se vrednost nepremičnine zmanjša za celotni
znesek dolga, ki je že zavarovan s hipotekami na tej nepremičnini. V primeru
enakega vrstnega reda hipotek se vrednost nepremičnine proporcionalno porazdeli
med dolgove, zavarovane s hipotekami na tej nepremičnini. Za namene tega
sklepa, vrednost nepremičnine ne upošteva notranjih prilagoditev in načinov izračuna
vrednosti nepremičnine, ki se uporabljajo za namene obvladovanja tveganj. Na
vrednost nepremičnine se ne aplicira odbitkov (ang. haircut);
(h)   
'LTV (angl. Loan-to value)' je razmerje med zneskom kreditne
pogodbe za stanovanjsko nepremičnino in vrednostjo stanovanjske nepremičnine, s
katero je kredit zavarovan, ob sklenitvi kreditne pogodbe;
(i)    
'celotni dolg potrošnika' se nanaša na celotni dolg potrošnika ob
sklenitvi kreditne pogodbe. Ta dolg vključuje znesek kredita, ki je predmet
zadevne kreditne pogodbe ter zneske vseh ostalih neporavnanih kreditnih pogodb
z izjemo dolgov, povezanih s kreditnimi karticami in limiti;
(j)    
'strošek servisiranja kredita' predstavlja anuiteto ob sklenitvi
kreditne pogodbe, ki vključuje obresti in odplačilo glavnice (razdolžnino). Ne
glede na dejanski način odplačevanja kredita se pri vseh kreditih upošteva
predpostavka anuitetnega načina odplačevanja. Pri kreditih, pri katerih se
obrestna mera tekom njihove življenjske dobe spreminja (npr. promocijska
obrestna mera v prvih nekaj mesecih odplačila kredita), se anuiteta izračuna na
podlagi povprečne pogodbene obrestne mere, izračunane ob upoštevanju celotne
življenjske dobe kredita. Pri kreditih z variabilno obrestno mero se pri
izračunu povprečne pogodbene obrestne mere predpostavi, da referenčna obrestna
mera ostane nespremenjena skozi življenjsko dobo kredita;
(k)   
'strošek servisiranja celotnega dolga' je seštevek stroškov
servisiranj kreditov, ki so všteta v celotni dolg kreditojemalca;
(l)    
'letni strošek servisiranja celotnega dolga' je seštevek stroškov
servisiranja celotnega dolga v obdobju enega leta po datumu sklenitve nove
kreditne pogodbe;
(m) 
'letni dohodek potrošnika' je dohodek potrošnika v obdobju enega
leta pred datumom sklenitve nove kreditne pogodbe. Banka upošteva naslednje
vrste dohodkov: prejemke iz vseh dohodkovnih virov, kot jih opredeljuje zakon o
dohodnini (dohodki iz delovnega razmerja, dohodki iz dejavnosti, pokojnine,
prejemki od oddaje nepremičnin, finančnih investicij ter drugih virov), razen
prejemkov enkratne oziroma občasne narave (npr. jubilejne in izredne nagrade)
ter prejemkov, ki so v skladu z zakonom, ki ureja izvršbo in zavarovanje
izvzeti iz izvršbe. Dohodki so zmanjšani za davke in prispevke (npr. prispevki
za zdravstveno zavarovanje, pokojninsko zavarovanje in socialna zavarovanja)
ter se upoštevajo pred odštetjem stroškov. Banka lahko izjemoma upošteva
dohodek v preteklih treh mesecih, preračunan na letno raven, če kreditojemalec
pred tem ni bil zaposlen, pri čemer dohodke značilne za posamezna četrtletja
(božičnica, regres ipd.) upošteva le enkrat;
(n)   
'DSTI (angl. Debt service-to-income)' je razmerje med letnim
stroškom servisiranja celotnega dolga in letnim dohodkom potrošnika ob
sklenitvi kreditne pogodbe:
(o)   
'premostitveni kredit' je kreditna pogodba za stanovanjsko
nepremičnino, ki ni sklenjena za fiksno obdobje ali pri katerih je treba kredit
odplačati v 12 mesecih in ki potrošniku služi kot začasna rešitev glede financiranja
kredita za nepremičnino, preden sklene drug finančni dogovor za nepremičnino.
Kot premostitveni kredit šteje tudi kreditna pogodba, ki je sklenjena najdlje
za čas do poteka datuma vezave vloge v banki kreditodajalki in katere
obveznosti se lahko najkasneje ob poteku kreditne pogodbe v celoti poravnajo iz
sredstev zadevne vloge.
3. člen
(Izjeme od uporabe sklepa)
Ta sklep se ne uporablja za:
(a)   
pogodbe o finančnem zakupu (lizingi, najemi);
(b)   
pogodbe, pri katerih so bili izvedeni ukrepi restrukturiranja kot so
definirani v Uredbi (EU) št. 575/2013 Evropskega parlamenta in Sveta z dne 26.
junija 2013 o bonitetnih zahtevah za kreditne institucije in investicijska
podjetja ter o spremembi Uredbe (EU) št. 648/2012 (UL L št. 176 z dne 27.
junija 2013, str. 1) zadnjič spremenjena z Uredbo (EU) 2019/876 Evropskega
parlamenta in Sveta z dne 20. maja 2019 o spremembi Uredbe (EU) št. 575/2013 v
zvezi s količnikom finančnega vzvoda, količnikom neto stabilnega financiranja,
zahtevami glede kapitala in kvalificiranih obveznosti, kreditnim tveganjem
nasprotne stranke, tržnim tveganjem, izpostavljenostmi do centralnih nasprotnih
strank, izpostavljenostmi do kolektivnih naložbenih podjemov, velikimi
izpostavljenostmi, zahtevami glede poročanja in razkritja ter Uredbe (EU) št.
648/2012 (UL L 150 z dne 7. junij 2019, str. 1).
2. NAJDALJŠA DOVOLJENA ROČNOST ZA POTROŠNIŠKE KREDITE
4. člen
(Omejitev ročnosti)
(1) Ob sklenitvi nove kreditne pogodbe obdobje trajanja
kreditne pogodbe oziroma ročnost ne sme presegati 84 mesecev.
(2) Ta člen se ne uporablja za kreditne pogodbe za
stanovanjsko nepremičnino.
5. člen
(Dovoljena odstopanja)
(1) Ne glede na prejšnji člen sme najdaljšo ročnost presegati
največ 15 % novih kreditnih pogodb, pod pogojem, da njihova ročnost ne presega
120 mesecev.
(2) Dovoljena odstopanja so določena na četrtletni ravni in
se izračunajo glede na skupen znesek novih kreditnih pogodb, ki so skladne s 4.
in 6. členom tega sklepa.
(3) Kreditne pogodbe, ki presegajo omejitev ročnosti iz 4.
člena tega sklepa, ne smejo biti odobrene z razmerjem DSTI, ki je višje od
omejitve, določene v 6. členu tega sklepa.
3. NAJVIŠJE DOVOLJENO RAZMERJE DSTI
6. člen
(Omejitev razmerja DSTI)
(1) Ob sklenitvi nove kreditne pogodbe razmerje DSTI ne sme
preseči:
a)    
pri potrošnikih z mesečnimi dohodki, ki so nižji od ali enaki 2-kratniku
minimalne bruto plače, kot jo določa zakon, ki opredeljuje minimalno plačo: 50
% in
b)    
pri potrošnikih z mesečnimi dohodki, ki so višji od dohodka
opredeljenega v točki a): 50 % za del dohodka do vključno višine dohodka,
opredeljenega v točki a) in 67 % za del dohodka, ki presega dohodek, opredeljen
v točki a).
(2) Ne glede na višino dohodka, mora potrošniku po plačilu
vseh obrokov iz naslova kreditnih pogodb vsak mesec ostati najmanj znesek v
višini 76 % minimalne bruto plače, kot jo določa zakon, ki opredeljuje
minimalno plačo. Če potrošnik preživlja družinskega člana ali drugo osebo, ki
jo mora preživljati po zakonu, mu mora ostati tudi znesek v višini prejemka,
določenega za osebo, ki jo preživlja, po merilih, ki jih določa zakon, ki ureja
socialno varstvene prejemke, za dodelitev denarne socialne pomoči.
(3) Če kreditno pogodbo sklene več potrošnikov, veljata
določili iz prvega in drugega odstavka tega člena za vsakega posebej.
(4) Ta člen se ne uporablja za premostitvene kredite.
7. člen
(Dovoljena odstopanja)
(1) Ne glede na 1. odstavek prejšnjega člena sme najvišje
razmerje DSTI presegati največ 10 % novih kreditnih pogodb za stanovanjsko
nepremičnino in največ 10 % kreditnih pogodb za potrošni namen pod pogojema, da
so te kreditne pogodbe skladne z 2. odstavkom prejšnjega člena ter da razmerje
DSTI teh kreditnih pogodb ne presega 67 %. Kreditne pogodbe za potrošni namen,
ki presegajo najvišje razmerje DSTI, predpisano v prvem odstavku 6. člena tega
sklepa, morajo biti skladne s 4. členom tega sklepa.
(2) Dovoljena odstopanja so določena na četrtletni ravni in
se izračunajo glede na skupen znesek novih kreditnih pogodb, ki so skladne s 4.
in 6. členom tega sklepa.
(3) Če kreditno pogodbo sklene več potrošnikov in eden od teh
ne izpolnjuje omejitev iz 6. člena tega sklepa, se v delež dovoljenih odstopanj
šteje celoten znesek kreditne pogodbe.
4. PRIPOROČENO NAJVIŠJE RAZMERJE LTV ZA STANOVANJSKE KREDITE
8. člen
(Najvišje priporočeno razmerje LTV)
Priporoča se, da ob sklenitvi nove kreditne pogodbe,
zavarovane s stanovanjsko nepremičnino, razmerje LTV ne presega 80 %.

Sklep o makrobonitetnih omejitvah kreditiranja
prebivalstva (Uradni list RS, št. 64/19) vsebuje naslednje končne določbe:
»5. KONČNE DOLOČBE
9. člen
(Veljavnost sklepa)
Makrobonitetni ukrepi, določeni s tem sklepom, veljajo do
preklica.
10. člen
(Prenehanje veljavnosti
makrobonitetnega priporočila)
Z uveljavitvijo tega sklepa preneha veljati Makrobonitetno
priporočilo za področje kreditiranja prebivalstva.
11. člen
(Uveljavitev sklepa)
Sklep začne veljati 1. novembra
2019.«.

Sklep o spremembi in dopolnitvi Sklepa o
makrobonitetnih omejitvah kreditiranja prebivalstva (Uradni list RS, št. 75/20) spreminja naslov 5. poglavja
sklepa tako, da se glasi:
»5. PREHODNE IN KONČNE DOLOČBE«;
dodaja 9.a člen sklepu:
»9.a člen
(Upoštevanje dohodkov v
času epidemije COVID-19)
(1) Banka lahko pri izračunu letnega dohodka potrošnika
izključi dohodke, ki jih je potrošnik prejel v obdobju, ko je bila na območju
Republike Slovenije razglašena epidemija nalezljive bolezni SARS-CoV-2
(COVID-19), če so bili nižji od dohodkov pred razglasitvijo epidemije COVID-19.
(2) Izključitev iz prvega odstavka je dopustno opraviti, ko
banka razpolaga z vsaj enim podatkom o obračunanem in izplačanem dohodku, iz
katerega izhaja, da je vpliv epidemije na dohodek potrošnika prenehal.
(3) V primeru izračuna letnega dohodka potrošnika v skladu s
prvim odstavkom tega člena se dohodek iz preostalih razpoložljivih podatkov za
zadnjih 12 mesecev preračuna na letno raven, pri čemer se redne dohodke
značilne za posamezna četrtletja (božičnica, regres ipd.) upošteva le enkrat.«;
ter vsebuje naslednjo končno določbo:
»2. člen
(Uveljavitev Sklepa)
Ta sklep začne veljati 1. junija 2020.«.