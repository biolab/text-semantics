I.
Članarino plačujejo člani Obrtno-podjetniške zbornice Slovenije
(v nadaljnjem besedilu: zbornica) s statusom fizične ali pravne osebe, ki
opravljajo pridobitno dejavnost v Republiki Sloveniji kot obrtno, obrti podobno
ali domačo in umetnostno obrt, obrtne zadruge in oblike njihovega združevanja. 
Obveznost iz prvega odstavka te točke velja tudi za vse člane,
ki so pristopili v članstvo na podlagi lastne pisno izkazane odločitve
(prostovoljni člani).
II.
Člani iz 1. točke tega sklepa plačujejo članarino v višini po
določbi četrtega odstavka 39. člena Obrtnega zakona. 
Velikost podjetja – člana se določi mesečno na podlagi zadnjih
znanih podatkov o številu zaposlenih, ki se pridobijo od pristojnih organov za
zbiranje le-teh. V primeru, ko za člana podatek o številu zaposlenih ni
dosegljiv oziroma ni znan, se podjetje – člana za plačevanje članarine razvrsti
v točko 2 četrtega odstavka 39. člena Obrtnega zakona, razen članov, ki osebno
opravljajo dejavnost domače in umetnostne obrti, ki se ga za plačevanje
članarine razvrsti v točko 1 četrtega odstavka 39. člena Obrtnega zakona.
V primeru, ko podjetje iz prvega odstavka tega sklepa postane
član zbornice tekom koledarskega leta, se ga za plačevanje članarine razvrsti
glede na razpoložljive podatke o številu zaposlenih ob vpisu, in sicer v skladu
s četrtim odstavkom 39. člena Obrtnega zakona, razen člana, ki osebno opravlja dejavnost
domače in umetnostne obrti, ki se ga za plačevanje članarine razvrsti v točko 1
četrtega odstavka 39. člena Obrtnega zakona.
Ne glede na določbo drugega in tretjega odstavka te točke
sklepa, član, ki osebno opravlja dejavnost domače in umetnostne obrti in ne
presega letnih skupnih prihodkov iz poslovanja po določbi petega odstavka 39.
člena Obrtnega zakona, ne plačuje članarine.
III.
Član, ki mu je na podlagi četrtega odstavka 11. člena Obrtnega
zakona dovoljena začasna prekinitev dejavnosti, za čas prekinitve ne plača
članarine.
IV.
Za člane iz prvega odstavka I. točke tega sklepa, ki
opravljajo tudi dejavnosti, po katerih so obvezni člani KGZS, se članarina
zbornici obračuna v skladu s sklenjenim sporazumom z Kmetijsko gozdarsko
zbornico Slovenije.
V.
V primeru, ko prične član zbornice z opravljanjem dejavnosti tekom
meseca, nastane obveznost plačevanja članarine zbornici s prvim dnem
naslednjega meseca.
V primeru, ko preneha član zbornice z opravljanjem dejavnosti
tekom meseca do vključno petnajstega v mesecu, za ta mesec ne plača članarine.
V primeru, ko preneha član zbornice z opravljanjem dejavnosti po petnajstem v
mesecu, preneha obveznost plačevanja članarine zadnjega dne v mesecu, v katerem
je prenehal z opravljanjem dejavnosti.
VI.
Obrtno-podjetniška zbornica Slovenije člane obvesti o višini
in načinu plačila članarine.
Članarina zapade v plačilo najpozneje do 15. dne v mesecu za
pretekli mesec in se plačuje na prehodni – transakcijski račun Obrtno-podjetniške
zbornice Slovenije. 
Fizične in pravne osebe, ki postanejo člani zbornice med letom,
se seznani o odmeri članarine, s smiselno uporabo določbe prvega odstavka te
točke.
VII.
Prostovoljni člani postanejo člani OZS s pisno pristopno izjavo
za dobo najmanj enega leta. Po poteku tega obdobja se članstvo avtomatično
podaljša za dobo enega leta. 
V primeru odjave iz registra prostovoljnih članov, mora član
podati pisno izjavo o izstopu najmanj en mesec pred izstopom.
VIII.
Članarina zbornice se lahko zmanjša ali odpiše osebam iz I.
točke tega sklepa le na podlagi pisne vloge člana za vsak primer posebej, če
tako odloči Upravni odbor Obrtno-podjetniške zbornice Slovenije.
O zmanjšanju ali odpisu članarine odloča Upravni odbor OZS.
Predlog za zmanjšanje ali odpis članarine po tem sklepu pripravi in posreduje
Upravnemu odboru OZS območna obrtno- podjetniška zbornica skupaj z mnenjem, ki
pa za odločitev Upravnega odbora OZS ni obvezujoče.
Št. 219/08-Skup.OZS
Ljubljana, dne 16. decembra 2008
Predsednik
Skupščine OZS
Miroslav Klun l.r.