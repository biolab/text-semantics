I. SPLOŠNE DOLOČBE
1. člen
Ta pravilnik določa vsebino, obrazce in
način predložitve letnega poročila politične stranke (v nadaljnjem besedilu:
stranka) Agenciji Republike Slovenije za javnopravne evidence in storitve (v
nadaljnjem besedilu: AJPES) ter način njegove javne objave.
2. člen
Stranke vodijo poslovne knjige v skladu z
zakonom, ki ureja o računovodstvo, in Slovenskimi računovodskimi standardi,
predvsem s Slovenskim računovodskim standardom 36 (2006) – Računovodske rešitve
v nepridobitnih organizacijah – pravnih osebah zasebnega prava (v nadaljnjem
besedilu: SRS 36). Pri vodenju poslovnih knjig upoštevajo Enotni kontni okvir
za gospodarske družbe, samostojne podjetnike posameznike, kmečka gospodinjstva,
zadruge, nepridobitne organizacije – pravne osebe zasebnega prava ter društva
in invalidske organizacije (Uradni list RS, št. 78/12).
3. člen
(1) Letno poročilo o poslovanju
stranke vsebuje:
-       
računovodsko poročilo in
-       
poslovno poročilo.
(2) Računovodsko poročilo je
sestavljeno iz:
-       
računovodskih izkazov in
-       
pojasnil k računovodskim izkazom.
(3) Poslovno poročilo vključuje
razlage in pojasnila ter pomembnejše informacije o poslovanju stranke v
preteklem obračunskem obdobju.
II. RAČUNOVODSKI IZKAZI
4. člen
(1) Računovodska izkaza sta:
-       
bilanca stanja in
-       
izkaz prihodkov in odhodkov.
(2) Bilanca stanja vsebuje podatke o
stanju sredstev in obveznosti do virov sredstev stranke ob koncu obračunskega
obdobja.
(3) Izkaz prihodkov in odhodkov
vsebuje podatke o prihodkih in odhodkih vseh notranjih organizacijskih enot
stranke, ki jih je dosegla v obračunskem obdobju.
(4) Stranke sestavijo bilanco stanja
ter izkaz prihodkov in odhodkov v skladu s SRS 36, v katerem sta predpisani
oblika obrazcev in vsebina podatkov, ki se izkazujejo v obrazcih. Če v SRS 36
niso predvidene posebne računovodske rešitve, se pri vrednotenju in izkazovanju
sredstev in obveznosti do virov sredstev ter pri merjenju in izkazovanju
prihodkov in odhodkov ter poslovnega izida uporabljajo splošni računovodski
standardi.
(5) V izkazu prihodkov in odhodkov,
kot ga določa SRS 36, stranke izkazujejo prihodke, ki se nanašajo na poslovanje
stranke, v okviru prihodkov za opravljanje dejavnosti negospodarskih javnih
služb. Med prihodke in odhodke stranke se prišteje tudi zneske drugih oblik
prispevkov, ki so jih stranke prejele za redno poslovanje v skladu z drugim
odstavkom 22. člena Zakona o političnih strankah (Uradni list RS, št. 100/05 –
uradno prečiščeno besedilo, 103/07, 99/13 in 46/14; v nadaljnjem besedilu:
ZPolS) in za organizacijo volilne ali referendumske kampanje (v nadaljnjem
besedilu: kampanja) v skladu z drugim odstavkom 14. člena Zakona o volilni in
referendumski kampanji (Uradni list RS, št. 41/07, 103/07 – ZPolS, 11/11, 28/11
– Odl. US in 98/13; v nadaljnjem besedilu: ZVRK).
III. POJASNILA K RAČUNOVODSKIM IZKAZOM
5. člen
(1) Pojasnila k računovodskim izkazom
vsebujejo podatke o prihodkih, odhodkih in premoženju stranke za preteklo
poslovno leto v skladu s prvim odstavkom 24. člena ZPolS (v nadaljevanju: leto,
za katero se dela letno poročilo). Podatki, ki se v tem pravilniku nanašajo na
preteklo leto, so podatki, ki se nanašajo na leto pred letom, za katero se dela
letno poročilo.
(2) Pojasnila k računovodskim izkazom
se pripravljajo na poenotenih obrazcih iz tega pravilnika.
(3) V okviru pojasnil k računovodskim
izkazom se objavijo tudi letna poročila pravnih oseb, v katerih ima stranka
najmanj polovico kapitala ali prevladujoč vpliv na odločanje ali vodenje
pravnih oseb v skladu z deveto alineo prvega odstavka 24. člena ZPolS.
6. člen
(1) Podatki o prihodkih in odhodkih
stranke se predložijo na obrazcu iz priloge 1, ki je sestavni del tega
pravilnika.
(2) Obrazec iz prejšnjega odstavka
vsebuje podatke o imenu stranke, sedežu in naslovu sedeža ter o številki rednega
transakcijskega računa stranke (v nadaljnjem besedilu: transakcijski račun
stranke) in o banki ali hranilnici, pri kateri je odprt.
(3) Obrazec iz prvega odstavka tega
člena vsebuje tudi naslednje podatke:
1.     
skupaj vsi prihodki, ki so seštevek prihodkov po posameznih vrstah iz
prve alinee prvega odstavka 24. člena ZPolS (vrstica A):
a)   
članarine (vrstica I),
b)   
denarni prispevki fizičnih oseb (vrstica II):
-     za redno
poslovanje strank po ZPolS (prvi odstavek 22. člena ZPolS): prispevki v
gotovini (vrstica 1.1) in prispevki, nakazani na transakcijski račun stranke
(vrstica 1.2),
-     za
kampanjo po ZVRK (prvi odstavek 14. člena ZVRK): prispevki v gotovini (vrstica
2.1) in prispevki, nakazani na posebni transakcijski račun kampanje po 16. členu
ZVRK (v nadaljnjem besedilu: posebni transakcijski račun, vrstica 2.2),
c)   
druge oblike prispevkov fizičnih oseb (vrstica III):
-     za redno
poslovanje strank po ZPolS (drugi odstavek 22. člena ZPolS): brezplačne
storitve (vrstica 1), izredni popusti (vrstica 2), prevzem obveznosti (vrstica
3) in darila ali druge oblike nedenarnih prispevkov (vrstica 4),
-     za
kampanjo po ZVRK (drugi odstavek 14. člena ZVRK): brezplačne storitve (vrstica
1), izredni popusti (vrstica 2), prevzem obveznosti (vrstica 3) in darila ali
druge oblike nedenarnih prispevkov (vrstica 4),
č)    prihodki
iz proračuna Republike Slovenije (vrstica IV):
-     prihodki
po 23. členu ZPolS (vrstica 1),
-     prihodki
po drugem odstavku 21. člena ZPolS (vrstica 2),
-     prihodki
po 24. in 26. členu ZVRK (vrstica 3),
-     donacije
od dela dohodnine po zakonu, ki ureja dohodnino,
-     prihodki
po drugih zakonih (npr. prihodki stranke po zakonu, ki ureja javni interes v
mladinskem sektorju, po zakonu, ki ureja javni interes na področju enakosti
spolov, vrstica 4),
d)   
prihodki iz proračuna lokalne skupnosti (vrstica V):
-     prihodki
po 26. členu ZPolS (vrstica 1),
-     prihodki
po 28. členu ZVRK (vrstica 2),
-     prihodki
po drugih zakonih (vrstica 3, navedejo se prihodki stranke po posebnih
zakonih),
e)   
izredni prihodki (vrstica VI, navedejo se podatki o vseh prihodkih, ki
se ne izkazujejo v točkah a) do e) in d) in f)),
f)    
prihodki od premoženja (vrstica VII, navedejo se podatki o prihodkih iz
obrazca iz prvega odstavka 10. člena tega pravilnika);
2.     
skupaj vsi odhodki, ki so seštevek odhodkov po posameznih vrstah,
razčlenjeni v skladu z računovodskimi predpisi in standardi (vrstica B):
a)   
odhodki rednega poslovanja stranke (vrstica I, navedejo se podatki o
vseh stroških stranke, ki niso namenjeni za financiranje kampanj):
-     stroški
materiala in blaga (vrstica 1),
-     stroški
storitev (vrstica 2),
-     stroški
dela (vrstica 3),
-     amortizacija
(vrstica 4),
-     rezervacije
(vrstica 5),
-     drugi
stroški: popravki obratnih sredstev (vrstica 6.1) in ostali drugi stroški
(vrstica 6.2),
-     finančni
odhodki (vrstica 7),
-     drugi
odhodki (vrstica 8),
b)   
odhodki kampanj stranke (vrstica II, navedejo se podatki o stroških, ki
jih ima stranka kot organizator kampanje v letu, za katero se dela letno
poročilo):
-     stroški
blaga (vrstica 1),
-     stroški
storitev (vrstica 2),
-     drugi
stroški (vrstica 3);
3.     
presežek prihodkov nad odhodki (vrstica C);
4.     
presežek odhodkov nad prihodki (vrstica Č);
5.     
presežek prihodkov iz preteklih let (vrstica D);
6.     
presežek odhodkov iz preteklih let (vrstica E).
(4) V Obrazcu iz prvega odstavka tega
člena se razkrijejo tudi drugi pomembni podatki o finančnem poslovanju strank,
in sicer:
1.     
skupni znesek prispevkov, ki v letu, za katero se dela letno poročilo,
presegajo povprečno bruto mesečno plačo na delavca v Republiki Sloveniji po
podatkih Statističnega urada Republike Slovenije za preteklo leto (vrstica F);
2.     
posojila stranki (vrstica G);
3.     
prihodki od premoženja, ki presegajo 20 odstotkov vseh letnih prihodkov
stranke (četrti odstavek 21. člena ZPolS, vrstica H);
4.     
nakazilo presežkov prihodkov od premoženja v humanitarne namene (vrstica
I);
5.     
5. prispevki, katerih vir ni dovoljen (sedmi odstavek
21. člena in 25. člen ZPolS, vrstica J);
6.     
nakazila prispevkov, katerih vir ni dovoljen, v humanitarne namene
(vrstica K);
7.     
prispevki, ki presegajo v ZPolS določeno višino (prvi in četrti odstavek
22. člena ZPolS, vrstica L);
8.     
nakazila prispevkov, ki presegajo v ZPolS določeno višino, v humanitarne
namene (vrstica M).
(5) Med prihodke in odhodke stranke se
prišteje tudi zneske drugih oblik prispevkov, ki so jih stranke prejele za
redno poslovanje v skladu z drugim odstavkom 22. člena ZPolS in za organizacijo
kampanje v skladu z drugim odstavkom 14. člena ZVRK.
(6) Podatki o skupnih zneskih iz 1.,
2., 3., 4., 5., 6., 7. in 8. točke četrtega odstavka tega člena se morajo
ujemati s podatki o skupnih zneskih, navedenih na obrazcih iz 8., 9., 10., 11.
in 12. člena tega pravilnika.
7. člen
(1) Podatki o gibanju presežka
prihodkov nad odhodki oziroma presežka odhodkov nad prihodki se predložijo na
obrazcu iz priloge 2, ki je sestavni del tega pravilnika.
(2) Obrazec iz prejšnjega odstavka v
skladu s prvo in drugo alineo prvega odstavka 24. člena ZPolS vsebuje
dopolnjene podatke o prihodkih in odhodkih s podrobnejšim izkazom uspeha
poslovanja stranke, upoštevaje rezultate poslovanja v preteklih letih po
naslednjih kategorijah izkaza prihodkov in odhodkov ali bilance stanja:
1.     
čisti presežek prihodkov nad odhodki v letu, za katero se dela letno
poročilo (vrstica A1);
2.     
čisti presežek odhodkov nad prihodki v letu, za katero se dela letno
poročilo (vrstica A2);
3.     
presežek prihodkov iz preteklih let (vrstica B1);
4.     
presežek odhodkov iz preteklih let (vrstica B2);
5.     
bilančni presežek prihodkov nad odhodki (vrstica C1);
6.     
bilančni presežek odhodkov nad prihodki (vrstica C2).
(3) V vrsticah iz 5. in 6. točke
prejšnjega odstavka se v skladu s predpisano formulo seštejeta oziroma
odštejeta ustrezna presežka iz leta, za katero se dela letno poročilo in iz
preteklih let, rezultat pa se zapiše v ustrezno vrstico.
8. člen
(1) Seznam prispevkov fizičnih oseb se
predloži na obrazcu iz priloge 3, ki je sestavni del tega pravilnika.
(2) Obrazec iz prejšnjega odstavka v
skladu s tretjo alineo prvega odstavka 24. člena ZPolS vsebuje podatke o vseh
posameznih prispevkih fizičnih oseb, če prispevki v skupnem znesku v letu, za
katero se dela letno poročilo stranke, presegajo višino povprečne bruto mesečne
plače na delavca v Republiki Sloveniji po podatkih Statističnega urada
Republike Slovenije za preteklo leto, z naslednjimi podatki:
-       
ime, priimek in naslov fizične osebe ter višina skupnega letnega zneska,
ki ga je posamezna fizična oseba prispevala stranki,
-       
skupni znesek prispevkov.
9. člen
(1) Seznam posojil, odobrenih s strani
bank, posojilnic in fizičnih oseb, se predloži na obrazcu iz priloge 4, ki je
sestavni del tega pravilnika.
(2) Obrazec iz prejšnjega odstavka v
skladu s četrto alineo prvega odstavka 24. člena ZPolS vsebuje podatke o vseh
posameznih posojilih, ki jih je stranka najela od bank, posojilnic in fizičnih
oseb v letu, za katero se dela letno poročilo, z naslednjimi podatki:
1.     
seznam posojil, odobrenih s strani bank in posojilnic (vrstica I):
- 
firma in sedež, poslovni naslov in matična številka posojilodajalca,
- 
obrestna mera v odstotkih, odplačilna doba v mesecih ter višina
posameznega posojila,
- 
skupni znesek posojil;
2.     
seznam posojil fizičnih oseb (vrstica II):
- 
ime in priimek ter naslov posojilodajalca,
- 
obrestna mera v odstotkih, odplačilna doba v mesecih ter višina
posameznega posojila,
- 
skupni znesek posojil.
10. člen
(1) Seznam prihodkov od prodaje ali
upravljanja premoženja stranke se predloži na obrazcu iz priloge 5, ki je sestavni
del tega pravilnika.
(2) Obrazec iz prejšnjega odstavka
vsebuje podatke o vseh prihodkih, ki jih stranka prejme od prodaje ali
upravljanja premoženja glede na vrsto premoženja (npr. najemnine, obresti), ki
ga ima v lasti, in sicer:
1.     
neopredmetena sredstva in dolgoročne aktivne časovne razmejitve;
2.     
zemljišča;
3.     
zgradbe;
4.     
oprema;
5.     
druga opredmetena osnovna sredstva;
6.     
dolgoročne finančne naložbe;
7.     
dolgoročne poslovne terjatve;
8.     
zaloge;
9.     
kratkoročne finančne naložbe;
10.  
kratkoročne poslovne terjatve;
11.  
denarna sredstva;
12.  
druga kratkoročna sredstva.
(3) Obrazec iz prvega odstavka tega
člena vsebuje tudi znesek prihodkov od premoženja, ki presegajo 20 odstotkov
vseh letnih prihodkov stranke.
11. člen
(1) Seznam prispevkov, pridobljenih v
nasprotju z ZPolS, se predloži na obrazcu iz priloge 6, ki je sestavni del tega
pravilnika.
(2) Obrazec iz prejšnjega odstavka v
skladu s šesto alineo prvega odstavka 24. člena ZPolS vsebuje podatke o vseh
posameznih prispevkih, ki so bili stranki dani v nasprotju z ZPolS. V obrazcu
se navede oseba, ki je dala ta prispevek (pravna oseba, samostojni podjetnik
posameznik, posameznik, ki samostojno opravlja dejavnost, ali fizična oseba),
njen poslovni naslov oziroma naslov in znesek prispevka. Za pravno osebo se
navede tudi matična številka.
(3) Poleg podatkov iz prejšnjega
odstavka obrazec iz prvega odstavka tega člena vsebuje še naslednje podatke:
1.     
nedovoljeni vir prispevkov (vrstica I): To so prispevki iz sedmega
odstavka 21. člena in 25. člena ZPolS in sicer prispevki tujih pravnih in
fizičnih oseb, tujih samostojnih podjetnikov posameznikov in posameznikov, ki
samostojno opravljajo dejavnost, prihodki od premoženja stranke iz tujine ter
druga sredstva za stranko iz tujine. To so tudi prihodki stranke, prejeti s
strani državnih organov, organov lokalnih skupnosti, drugih pravnih oseb
javnega in zasebnega prava, samostojnih podjetnikov posameznikov in posameznikov,
ki samostojno opravljajo dejavnost, katerih izplačila zakon ne dovoljuje. Ti
prihodki stranke morajo biti prikazani po naslednjih vrstah:
a)   
denarni prispevki (v gotovini in tisti, ki so jih dajalci prispevkov
nakazali na transakcijski račun stranke, vrstica 1),
b)   
druge oblike prispevkov (drugi odstavek 22. člena ZPolS, vrstica 2):
-     brezplačna
storitev (vrstica 2.1),
-     izredni
popusti (prodaja storitve ali blaga pod pogoji, ki stranko postavljajo v
ugodnejši položaj kot druge kupce storitev ali blaga, vrstica 2.2),
-     prevzem
obveznosti (vrstica 2.3),
-     darila in
druge oblike nedenarnih prispevkov (vrstica 2.4);
2.     
prispevki, ki presegajo z ZPolS določeno višino (prvi in četrti odstavek
22. člena ZPolS, vrstica II):
a)   
denarni prispevki (vrstica 1):
-     prispevki
fizičnih oseb v gotovini, ki presegajo znesek, ki je določen na podlagi zakona,
ki ureja davčni postopek, glede obveznosti nakazovanja plačil in prejemkov na
transakcijske račune (vrstica 1.1),
-     prispevki
fizičnih oseb, ki so vplačani na transakcijski račun stranke in presegajo deset
povprečnih bruto mesečnih plač na delavca v Republiki Sloveniji po podatkih
Statističnega urada Republike Slovenije za preteklo leto (vrstica 1.2),
b)   
druge oblike prispevkov fizičnih oseb (drugi odstavek 22. člena ZPolS),
ki presegajo znesek iz četrtega odstavka 22. člena ZPolS (vrstica 2):
-     brezplačna
storitev (vrstica 2.1),
-     izredni
popusti (vrstica 2.2),
-     prevzem
obveznosti (vrstica 2.3),
-     darila in
druge oblike nedenarnih prispevkov (vrstica 2.4);
3.     
skupni znesek prispevkov, pridobljenih v nasprotju z ZPolS.
12. člen
(1) Seznam nakazil v humanitarne
namene se predloži na obrazcu iz priloge 7, ki je sestavni del tega pravilnika.
(2) Obrazec iz prejšnjega odstavka v
skladu s sedmo alineo prvega odstavka 24. člena ZPolS vsebuje podatke o vseh
nakazilih presežkov prihodkov od premoženja iz četrtega odstavka 21. člena
ZPolS, če prihodki od premoženja presegajo 20 odstotkov vseh letnih prihodkov
stranke, vsa nakazila presežka prispevkov, ki presegajo z ZPolS določeno višino
(prvi in četrti odstavek 22. člena ZPolS), ter vsa nakazila prispevkov, katerih
vir ni dovoljen (sedmi odstavek 21. člena in 25. člen), v humanitarne namene, z
naslednjimi podatki:
-       
prejemnik nakazila, matična številka in naslov,
-       
višina nakazila.
13. člen
(1) Podatki o premoženju stranke se
prikažejo v bilanci stanja, ki je del računovodskega poročila, podatki o spremembah
premoženja stranke in virih sredstev za povečanje premoženja stranke pa se
predložijo na obrazcih iz priloge 8 in priloge 9, ki sta sestavni del tega
pravilnika.
(2) Obrazca iz prejšnjega odstavka v
skladu z osmo alineo prvega odstavka 24. člena ZPolS vsebujeta opisane vse
spremembe premoženja, vključno z navedbo virov sredstev za povečanje
premoženja, kolikor to povečanje v letu, za katero se dela letno poročilo,
presega skupni znesek petih povprečnih bruto mesečnih plač na delavca v
Republiki Sloveniji po podatkih Statističnega urada Republike Slovenije za
preteklo leto.
(3) Obrazec iz priloge 8 ob
upoštevanju SRS 36 vsebuje vrednosti sredstev in virov sredstev za leto, za
katero se dela letno poročilo, in preteklo leto ter razlike za naslednje postavke:
1.     
sredstva (skupaj):
a)   
neopredmetena sredstva in dolgoročne aktivne časovne razmejitve,
b)   
opredmetena osnovna sredstva, od tega:
-     zemljišča,
-     zgradbe,
-     oprema,
-     druga opredmetena
osnovna sredstva,
-     osnovna
sredstva v gradnji,
c)   
dolgoročne finančne naložbe,
č)    dolgoročne
poslovne terjatve,
d)   
zaloge,
e)   
kratkoročne poslovne terjatve,
f)    
kratkoročne finančne naložbe,
g)   
denarna sredstva, od tega:
-     gotovina v
blagajni,
-     sredstva
na računih,
h)   
druga kratkoročna sredstva,
i)     
kratkoročne aktivne časovne razmejitve;
2.     
obveznosti do virov sredstev (skupaj):
a)   
ustanovitveni vložek,
b)   
presežek prihodkov oziroma odhodkov za prenos v naslednje leto,
c)   
presežek prihodkov nad odhodki,
č)    presežek
odhodkov nad prihodki,
d)   
rezervacije in dolgoročne pasivne časovne razmejitve,
e)   
dolgoročne poslovne obveznosti,
f)    
kratkoročne poslovne obveznosti,
g)   
dolgoročna posojila,
h)   
kratkoročna posojila,
i)     
kratkoročne pasivne časovne razmejitve.
(4) Obrazec iz priloge 8 vsebuje tudi
pojasnila o virih za povečanje premoženja stranke, ki presega skupni znesek
petih povprečnih bruto mesečnih plač na delavca v Republiki Sloveniji po
podatkih Statističnega urada Republike Slovenije za preteklo leto.
(5) Obrazec iz priloge 9 vsebuje
podatke o nabavni vrednosti (stanje 1. januar, povečanje, prevrednotenje
nabavne vrednosti ter stanje 31. december), popravku vrednosti (stanje
1. januar, odtujitve, amortizacija, prevrednotenje popravka vrednosti ter
stanje 31. december) in knjigovodski vrednosti (stanje 1. januar ter
stanje 31. december) za zemljišča, zgradbe, opremo, druga opredmetena
osnovna sredstva, osnovna sredstva v gradnji oziroma izdelavi ter skupno
vrednost vseh sredstev. Podatki se navedejo, če povečanje neopredmetenih
sredstev in opredmetenih osnovnih sredstev presega skupni znesek petih
povprečnih bruto mesečnih plač na delavca v Republiki Sloveniji po podatkih
Statističnega urada Republike Slovenije za preteklo leto.
14. člen
(1) Seznam pravnih oseb, v katerih ima
stranka najmanj polovico kapitala ali prevladujoč vpliv na odločanje ali
vodenje, se predloži na obrazcu iz priloge 10, ki je sestavni del tega
pravilnika.
(2) Obrazec iz prejšnjega odstavka v
skladu z deveto alineo prvega odstavka 24. člena ZPolS vsebuje seznam drugih
pravnih oseb, v katerih ima stranka najmanj polovico kapitala ali prevladujoč
vpliv na odločanje ali vodenje pravne osebe, s podatki o imenu oziroma firmi in
sedežu, poslovnem naslovu in matični številki posamezne pravne osebe.
(3) Prevladujoč vpliv na odločanje ali
vodenje je, kadar lahko stranka neposredno ali posredno prek druge pravne
osebe, v kateri ima stranka prevladujoč vpliv, izvaja prevladujoči vpliv na
podlagi večinskega deleža vpisanega kapitala, ali ima stranka pravico nadzora
večine ali lahko imenujejo več kakor polovico članov upravnega, vodstvenega ali
nadzornega organa.
15. člen
(1) Podatka o višini porabljenih
sredstev za kampanjo in skupni višini porabljenih sredstev za vse kampanje, se
predložita na obrazcih iz priloge 11 in priloge 12, ki sta sestavni del tega
pravilnika.
(2) Obrazec iz priloge 11 za vsako
posamezno kampanjo, ki jo je organizirala stranka v letu, za katero se dela
letno poročilo, vsebuje podatke iz pete alineje prvega odstavka 24. člena
ZPolS. Na tem obrazcu se navedejo podatki o sredstvih, ki jih je stranka kot
organizator kampanje porabila za posamezno kampanjo v letu, za katero se dela
letno poročilo. Navedejo se podatki po vrstah stroškov, kot se poroča na
obrazcih poročil o zbranih in porabljenih sredstvih za kampanjo v skladu z
ZVRK.
(3) Na obrazcu iz priloge 12 se, če je
stranka organizirala več kampanj ali če je organizirala eno kampanjo, vpiše
skupni znesek porabljenih sredstev za volitve v letu, za katero se dela letno
poročilo.
16. člen
(1) Pojasnila k računovodskim izkazom
v skladu z drugim odstavkom 24. člena ZPolS ločeno vsebujejo tudi podatke o
prihodkih in odhodkih mladinske oziroma ženske organizacije iz petega ali
šestega odstavka 21. člena ZPolS, če sta organizirani v stranki.
(2) Podatki o prihodkih in odhodkih
notranje organizacijske enote stranke iz prejšnjega odstavka se predložijo na
obrazcu iz priloge 13, ki je sestavni del tega pravilnika.
(3) Obrazec iz prejšnjega odstavka v
skladu z drugim odstavkom 24. člena ZPolS vsebuje podatke o prihodkih in
odhodkih mladinske organizacije, ki ima status organizacije v javnem interesu v
mladinskem sektorju, ali ženske organizacije, ki ima status organizacije v
javnem interesu na področju enakosti spolov, z naslednjimi podatki:
1.     
skupaj vsi prihodki:
a)   
članarine,
b)   
denarni prispevki fizičnih oseb,
c)   
druge oblike prispevkov fizičnih oseb iz drugega odstavka 22. člena
ZPolS,
č)    prihodki
iz proračuna Republike Slovenije,
d)   
prihodki iz proračuna lokalne skupnosti,
e)   
izredni prihodki,
f)    
prihodki od premoženja;
2.     
skupaj vsi odhodki:
a)   
stroški materiala in blaga,
b)   
stroški storitev,
c)   
stroški dela,
č)    amortizacija,
d)   
rezervacije,
e)   
drugi stroški,
f)    
finančni odhodki,
g)   
drugi odhodki.
(4) Za izpolnjevanje obrazca iz
drugega odstavka tega člena se smiselno uporablja 6. člen tega pravilnika.
17. člen
Na koncu obrazcev iz prilog tega pravilnika
se navedejo tudi kraj, datum ter ime, priimek in podpis odgovorne osebe
stranke, ki je izpolnila obrazce pojasnil k računovodskim izkazom.
18. člen
Obrazca iz prilog 11 in 13 se izpolnita za
vsako posamezno kampanjo oziroma za vsako notranjo organizacijsko enoto stranke
posebej.
19. člen
Na obrazce iz prilog 3, 4, 6, 7 in 10 se po
potrebi doda toliko vrstic, kolikor je potrebnih za poročanje o vseh zahtevanih
podatkih.
20. člen
Vsi obrazci iz tega pravilnika se
izpolnjujejo v eurih s centi.
IV. NAČIN PREDLOŽITVE LETNEGA POROČILA IN JAVNA OBJAVA LETNIH
POROČIL
21. člen
Stranke predložijo AJPES letno poročilo iz
3. člena tega pravilnika izključno v elektronski obliki prek spletnega portala
AJPES.
22. člen
Stranke predložijo letna poročila hkrati za
namen javne objave in državne statistike. Stranke predložijo podatke iz bilance
stanja ter izkaza prihodkov in odhodkov na poenotenih obrazcih v obliki in
vsebini, kakor to velja za nepridobitne organizacije – pravne osebe zasebnega
prava. Pojasnila k računovodskim izkazom se predložijo na poenotenih obrazcih
iz drugega odstavka 5. člena tega pravilnika.
23. člen
(1) AJPES javno objavi prejeta letna
poročila tako, da se zagotavlja ažurno stanje podatkov v informatizirani zbirki
letnih poročil na spletni strani AJPES. Podatke objavi v obsegu, ki ga za
stranke določata ta pravilnik in ZPolS.
(2) AJPES javno objavi letna poročila
v petnajstih delovnih dneh po preteku roka za njihovo predložitev.
24. člen
(1) AJPES oblikuje spletne strani,
namenjene javni objavi letnih poročil strank, na način, ki uporabnikom omogoča
hiter in enostaven dostop do podatkov.
(2) AJPES omogoči vsakomur brezplačen
dostop do podatkov iz letnih poročil strank preko najmanj ene od naslednjih
identifikacijskih oznak: matična številka, ime, skrajšano ime ali sedež
stranke.
(3) Prepovedano je dostopanje do
podatkov iz letnih poročil z navedbo osebnega imena ali naslova fizične osebe
kot dajalca prispevka oziroma izvajalca storitve ali posojilodajalca, kadar je
ta fizična oseba.
25. člen
Podrobnejša navodila glede predložitve
letnih poročil v elektronski obliki in glede elektronskega podpisovanja AJPES
objavi na svojem spletnem portalu.
V. PREHODNA IN KONČNI DOLOČBI
26. člen
Do zagotovitve posredovanja letnih poročil
preko spletnega portala AJPES se letna poročila posredujejo AJPES na obrazcih,
ki so priloga tega pravilnika, ter na način, določen z Navodilom o predložitvi
letnih poročil nepridobitnih organizacij – pravnih oseb zasebnega prava (Uradni
list RS, št. 7/08, 8/09 in 109/10).
27. člen
Z dnem uveljavitve tega pravilnika preneha
veljati Pravilnik o vsebini in obliki letnega poročila in skrajšanega letnega
poročila političnih strank (Uradni list RS, št. 2/01).
28. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-134/2014/26 (1324-07)
Ljubljana, dne 26. junija 2014
EVA 2014-1711-0020
dr. Gregor Virant l.r.
Minister
za notranje zadeve

Priloga 1:
Prihodki in odhodki
Priloga 2:
Gibanje presežka prihodkov nad odhodki/presežka odhodkov nad prihodki
Priloga 3: Seznam
prispevkov fizičnih oseb
Priloga 4: Seznam
posojil, ki jih odobrijo banke, posojilnice in fizične osebe
Priloga 5: Seznam
prihodkov od prodaje ali upravljanja premoženja stranke
Priloga 6: Seznam
prispevkov, pridobljenih v nasprotju z ZPoIS
Priloga 7: Seznam
nakazil v humanitarne namene
Priloga 8:
Spremembe premoženja in viri sredstev
Priloga 9: Stanje
in gibanje neopredmetenih sredstev in opredmetenih osnovnih sredstev
Priloga 10:
Seznam pravnih oseb, v katerih ima stranka najmanj polovico kapitala ali
prevladujoč vpliv na odločanje ali vodenje
Priloga 11:
Višina porabljenih sredstev za posamezno volilno ali referendumsko kampanjo
Priloga 12:
Skupna višina porabljenih sredstev za vse volilne in referendumske kampanje
Priloga 13:
Prihodki in odhodki notranje organizacijske enote stranke