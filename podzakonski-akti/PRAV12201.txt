I. SPLOŠNA DOLOČBA
1. člen
(vsebina pravilnika)
(1) Ta pravilnik podrobneje ureja
tehnične pripomočke, pogoje za njihovo pridobitev, dobo trajanja, standarde
kakovosti teh pripomočkov, način vzdrževanja in vrednost posameznega tehničnega
pripomočka.
(2) Ta pravilnik podrobneje ureja tudi
način prilagoditve vozila, pogoje za prilagoditev, dobo trajanja, standarde kakovosti
prilagoditve, način vzdrževanja in vrednost posamezne prilagoditve vozila.
II. TEHNIČNI PRIPOMOČKI
2. člen
(upravičenci do tehničnih pripomočkov)
(1) Do tehničnih pripomočkov so upravičene
senzorno ovirane osebe, to so slepe, slabovidne, gluhe, naglušne in gluhoslepe
osebe, ki lahko uveljavljajo pravice po predpisih, ki urejajo invalidsko ter
zdravstveno varstvo in zavarovanje in te pripomočke potrebujejo v življenju za
premostitev komunikacijskih ovir za omogočanje varnega in samostojnega
življenja (v nadaljnjem besedilu: upravičenec do tehničnih pripomočkov).
(2) Upravičenci do tehničnih
pripomočkov lahko uveljavljajo pravico do posameznega tehničnega pripomočka, če
izpolnjujejo pogoje, določene v tem pravilniku, in je tehnični pripomoček
naveden na listi tehničnih pripomočkov, ki je kot priloga 1 sestavni del tega
pravilnika.
3. člen
(pogoji za uveljavitev)
(1) Osebe iz prejšnjega člena lahko
uveljavljajo pravico do tehničnih pripomočkov, če:
-       
so državljani Republike Slovenije s stalnim prebivališčem v Republiki
Sloveniji ali tujci, ki imajo stalno prebivališče v Republiki Sloveniji,
-       
imajo 2., 3., 4. ali 5. kategorijo slepote ali slabovidnosti po
definiciji slepote in slabovidnosti ali imajo najmanj 80-odstotno izgubo sluha
po Fowlerju ali
-       
imajo kot gluhoslepe osebe 1., 2., 3., 4. ali 5. kategorijo slepote ali slabovidnosti
po definiciji slepote in slabovidnosti in najmanj 50-odstotno izgubo sluha po
Fowlerju ter
-       
bodo sposobni tehnični pripomoček samostojno osebno uporabljati v skladu
s posebnimi pogoji, ki so za posamezni tehnični pripomoček določeni v listi tehničnih
pripomočkov.
(2) Posebni pogoji za uveljavitev
pravice do posameznega tehničnega pripomočka so za posamezni tehnični pripomoček
določeni v listi tehničnih pripomočkov.
4. člen
(vloga in odločba za uveljavitev)
(1) Vloga za uveljavljanje tehničnega pripomočka
mora vsebovati:
-       
ime in priimek vlagatelja, EMŠO, naslov prebivališča,
-       
naziv pripomočka, ki ga želi vlagatelj uveljaviti,
-       
izvid zdravnika okulista ali otorinolaringologa, ali obeh za gluhoslepe,
-       
navedbo o priznanem statusu invalida po zakonu, ki urejajo družbeno
varstvo duševno in telesno prizadetih oseb, če vlagatelj status ima,
-       
navedbo o prejemanju denarne socialne pomoči, če jo ob vložitvi vloge
prejema,
-       
datum vložitve in podpis vlagatelja ali zakonitega zastopnika,
-       
posebna dokazila, ki so pogoj za uveljavitev tehničnega pripomočka, če
to izhaja iz liste tehničnih pripomočkov.
(2) (črtan).
(3) V odločbi o upravičenosti do tehničnega
pripomočka se odloči o pravici do pripomočka, vrsti in šifri pripomočka, do
katerega je upravičenec upravičen, vrednosti posameznega tehničnega pripomočka,
določene na listi tehničnih pripomočkov in dejanski višini, v kateri se
pripomoček sofinancira.
(4) Upravna enota lahko odloči o pravici do
več tehničnih pripomočkov istega vlagatelja z eno odločbo.
5. člen
(vrednotnica za plačilo tehničnega
pripomočka)
(1) Po pravnomočnosti odločbe o priznanju
pravice do tehničnega pripomočka upravna enota upravičencu izda vrednotnico za
sofinanciranje plačila tehničnega pripomočka.
(2) Vrednotnica za plačilo tehničnega
pripomočka vsebuje:
-       
naziv upravne enote, ki je vrednotnico izdala,
-       
številko vrednotnice, ki je sestavljena iz šifre upravne enote in pet mestne
zaporedne številke v letu ter številke odločbe upravne enote,
-       
datum izdaje vrednotnice,
-       
navedbo, da je to »vrednotnica za plačilo tehničnega pripomočka«,
-       
ime in priimek upravičenca, EMŠO, naslov prebivališča,
-       
odstotek vrednosti tehničnega pripomočka, ki se financira,
-       
naziv in šifro tehničnega pripomočka do katerega je upravičenec
upravičen,
-       
vrednost tehničnega pripomočka z DDV navedena na listi tehničnih pripomočkov,
-       
najvišjo vrednost sofinanciranja tehničnega pripomočka z DDV,
-       
podpis odgovorne osebe in žig upravne enote,
-       
prodajno ceno tehničnega pripomočka z DDV,
-       
dejansko vrednost sofinanciranja tehničnega pripomočka,
-       
datum prevzema tehničnega pripomočka,
-       
podpis upravičenca ob prevzemu tehničnega pripomočka,
-       
podpis in žig dobavitelja tehničnih pripomočkov,
-       
navedbo, da mora dobavitelj tehničnih pripomočkov izpolnjeno vrednotnico
priložiti ob izdaji računa za dobavo tehničnih pripomočkov, in
-       
navedbo, da tehnični pripomoček sofinancira ministrstvo in da je rok
plačila določen skladno s predpisi, ki urejajo izvrševanje proračuna Republike
Slovenije.
(3) Upravna enota na vrednotnici izpolni
podatke iz prve do desete alineje prejšnjega odstavka, dobavitelj pa podatke od
vključno enajste do petnajste alineje prejšnjega odstavka.
(4) Za nabavo vsakega tehničnega
pripomočka, do katerega je upravičenec upravičen, mora upravna enota izdati
posebno vrednotnico.
(5) Vrednotnico mora upravičenec unovčiti
najpozneje v enem letu od njene izdaje.
(6) Obrazec vrednotnice za plačilo
tehničnega pripomočka je kot priloga 3 sestavni del tega pravilnika.
(7) Na območjih, kjer živita italijanska
ali madžarska narodna skupnost, se vrednotnica za plačilo tehničnega pripomočka
izda na obrazcu, na katerem je besedilo tudi v italijanskem ali madžarskem jeziku.
6. člen
(izvedenci in lista izvedencev)
(1) Izvedensko mnenje o upravičenosti do
uveljavitve zahtevnejšega tehničnega pripomočka izdela izvedenec s področja
dela s senzorno oviranimi osebami in tehničnimi pripomočki za odpravljanje
komunikacijskih ovir.
(2) Upravna enota izvedenca izbere iz liste
izvedencev, ki jih je s sklepom imenoval minister oziroma ministrica, pristojna
za invalidsko varstvo (v nadaljnjem besedilu: minister).
(3) Lista izvedencev se objavi na spletni
strani ministrstva, pristojnega za invalidsko varstvo (v nadaljnjem besedilu:
ministrstvo).
(4) Rok za izdelavo izvedenskega mnenja je
največ 20 dni od dne, ko upravna enota odstopi celotno dokumentacijo izvedencu,
izbranemu z liste izvedencev. Zahtevek za plačilo izdelanega izvedenskega mnenja izvedenec naslovi na ministrstvo, poslati pa
ga mora na upravno enoto.
(5) Izvedenec mora v svojem mnenju, ki ga
pošlje upravni enoti in vlagatelju, navesti, ali bo upravičencu tehnični
pripomoček omogočil prilagojene oblike komuniciranja.
(6) Minister s sklepom določi cenik za
izdelavo izvedenskega mnenja.
7. člen
(dobavitelji tehničnih pripomočkov)
(1) Tehnični pripomoček lahko upravičenec
nabavi pri katerem koli dobavitelju tehničnih pripomočkov v Republiki
Sloveniji.
(2) Upravičenec do tehničnih
pripomočkov mora dobavitelju predložiti vrednotnico za sofinanciranje plačila
tehničnega pripomočka.
8. člen
(doba trajanja)
(1) Doba trajanja tehničnega pripomočka je
obdobje, po katerem lahko upravičenec ponovno uveljavlja pravico do enakega
tehničnega pripomočka. Odvisna je od tehničnih lastnosti pripomočka ter je
določena kot povprečna doba uporabe tehničnega pripomočka ob njegovi normalni
in skrbni rabi. Doba trajanja tehničnega pripomočka je razvidna iz liste
tehničnih pripomočkov.
(2) Doba trajanja posameznega tehničnega
pripomočka začne teči od dneva prevzema tehničnega pripomočka.
(3) Normalna in skrbna raba tehničnega
pripomočka je uporaba le-tega v skladu z navodili proizvajalca.
9. člen
(lista tehničnih pripomočkov)
(1) Zainteresirane osebe ali organizacije
lahko na ministrstvo vložijo obrazložen predlog za uvrstitev tehničnega
pripomočka na listo tehničnih pripomočkov. Ministrstvo predlog pošlje Svetu za
tehnične pripomočke.
(2) Obrazložitev predloga mora vsebovati
razloge, število potencialnih uporabnikov in vrednost tehničnega pripomočka.
(3) Svet za tehnične pripomočke lahko
največ enkrat letno predlaga spremembo tega pravilnika in s tem spremembo liste
tehničnih pripomočkov.
III. PRILAGODITEV VOZILA
10. člen
(upravičenci do prilagoditve vozila)
(1) Do prilagoditve vozila so upravičene
gibalno ovirane osebe, ki so državljani Republike Slovenije s stalnim
prebivališčem v Republiki Sloveniji ali tujci, ki imajo stalno prebivališče v
Republiki Sloveniji, ki lahko uveljavljajo pravice po predpisih, ki urejajo
invalidsko ter zdravstveno varstvo in zavarovanje in lahko sami upravljajo samo
prilagojeno vozilo (v nadaljnjem besedilu: upravičenec do prilagoditve vozila –
voznik) ali sami ne upravljajo vozila, prilagoditev pa je nujno potrebna za vstopanje
in varno vožnjo (v nadaljnjem besedilu: upravičenec do prilagoditve vozila –
sopotnik).
(2) Seznam prilagoditev vozila in posebni
pogoji za prilagoditev vozila (v nadaljnjem besedilu: lista prilagoditev
vozila) so kot priloga 2 sestavni del tega pravilnika.
11. člen
(vloga za uveljavljanje pravice do
prilagoditve vozila ali nakupa novega prilagojenega vozila)
(1) Vloga za uveljavljanje pravice do
prilagoditve vozila ali sofinanciranja nakupa novega prilagojenega vozila (v
nadaljnjem besedilu: vloga) mora vsebovati:
-       
ime in priimek vlagatelja, EMŠO, naslov prebivališča,
-       
navedbo o invalidnosti ali telesni okvari,
-       
navedbo o priznanem statusu invalida po predpisih, ki ureja družbeno
varstvo duševno in telesno prizadetih oseb, če vlagatelj status ima,
-       
navedbo o veljavnem vozniškem dovoljenju z vpisanimi potrebnimi prilagoditvami
vozila oziroma veljavno zdravniško spričevalo o sposobnosti za vožnjo z
vpisanimi potrebnimi prilagoditvami vozila, če uveljavlja prilagoditev kot
voznik,
-       
navedbo o prejemanju denarne socialne pomoči, če jo ob vložitvi vloge
prejema,
-       
naziv prilagoditve vozila, ki jo želi uveljavljati,
-       
podatke o vozilu, za katero se uveljavlja pravica do prilagoditve
(znamka vozila, identifikacijska številka avtomobila – številka šasije,) ali
izjavo, da želi nabaviti novo prilagojeno vozilo (v tem primeru mora vlagatelj
identifikacijsko številko avtomobila dostaviti izvedencu), in
-       
datum vložitve in podpis vlagatelja ali zakonitega zastopnika.
(2) Upravna enota izvedenca posameznika
izbere iz liste izvedencev, ki jih je s sklepom imenoval minister.
(3) Ko upravna enota prejme vlogo
upravičenca, v 15 dneh zaprosi izvedenca posameznika ali Univerzitetni
rehabilitacijski inštitut Republike Slovenije – Soča (v nadaljnjem besedilu:
inštitut), da pripravi načrt predelave ali prilagoditve vozila oziroma ugotovi,
ali ima novo prilagojeno vozilo prilagoditve, ki jih upravičenec potrebuje.
Vlagatelj mora pred pridobitvijo izvedenskega mnenja na inštitut poslati
identifikacijsko številko avtomobila.
12. člen
(izdelava načrta prilagoditve vozila za
enostavnejše prilagoditve)
(1) Način prilagoditve vozila za
upravičenca do prilagoditve vozila – voznika ali za upravičenca do prilagoditve
vozila – sopotnika, za enostavnejše prilagoditve vozila, katerih skupna
vrednost ne presega 1000 eurov, določi v skladu s predpisi, ki urejajo varnost
v cestnem prometu, izvedenec posameznik. Kadar izvedenec posameznik pri
izdelavi izvedenskega mnenja oceni, da gre za zahtevnejšo prilagoditev, o tem
obvesti upravno enoto, ki izdelavo načrta prilagoditve vozila poveri inštitutu.
(2) Rok za izdelavo načrta enostavnejše
prilagoditve vozila je 15 dni od dne, ko upravna enota odstopi celotno dokumentacijo
izvedencu, izbranemu z liste izvedencev.
(3) Listo izvedencev določi minister na
predlog inštituta. Izvedenec je lahko zdravnik ustrezne specialnosti z znanji s
področja ocenjevanja funkcionalnega stanja ter vožnjo gibalno oviranih oseb.
Plačilo stroškov za izdelavo načrta prilagoditve vozila se z zavodom, v katerem
je zaposlen izvedenec, uredi s posebno pogodbo.
(4) Lista izvedencev se objavi na spletni
strani ministrstva.
(5) Minister s sklepom določi cenik za
izdelavo načrta prilagoditve vozila za enostavnejše prilagoditve.
13. člen
(izdelava načrta prilagoditve vozila za
zahtevnejše prilagoditve)
(1) Način prilagoditve vozila za
upravičenca do prilagoditve vozila – voznika ali za upravičenca do prilagoditve
vozila – sopotnika, za zahtevnejše prilagoditve, katerih skupna vrednost je nad
1000 eurov ali za nakup novega prilagojenega vozila izdela v skladu s predpisi,
ki urejajo varnost v cestnem prometu, inštitut.
(2) Načrt prilagoditve vozila za
zahtevnejše prilagoditve izdela v okviru inštituta multidisciplinarna skupina
strokovnjakov (v nadaljnjem besedilu: skupina).
(3) Na podlagi funkcijskih in drugih
sposobnosti upravičenca do prilagoditve vozila – voznika se skupina odloči za
potrebno prilagoditev vozila ter jo podrobno opiše in v dokumentacijo vpiše
mednarodne kode predelav. Glede potrebne prilagoditve vozila je skupina dolžna
določiti prilagoditev, ki je za upravičenca do prilagoditve vozila
funkcionalna, vendar najcenejša. Zahtevnejše elektronske prilagoditve morajo
biti posebej in podrobno utemeljene (na listi prilagoditev vozila označeno kot
"IP"). Ob nakupu novega prilagojenega vozila, skupina ugotovi, ali so
prilagoditve novega vozila za uporabnika primerne.
(4) Kadar upravičenec do prilagoditve
vozila – voznik že ima prilagojeno vozilo in poda vlogo za novo prilagoditev,
se ne opravi celotna ocena iz prejšnjega odstavka. Skupina v takem primeru
opravi le oceno ustreznosti dodatne prilagoditve.
(5) Enako kot za upravičenca do
prilagoditve vozila – voznika, skupina določi tudi pogoje za prilagoditev
vozila upravičenca do prilagoditve vozila – sopotnika. V tem primeru skupina
izhaja iz realnih potreb upravičenca do prilagoditve vozila – sopotnika, ki
izhajajo iz narave in stopnje gibalne oviranosti in pripravi rešitev, ki je za
upravičenca do prilagoditve vozila – sopotnika funkcionalna, vendar najcenejša.
(6) Izdelan in finančno ovrednoten načrt
prilagoditve vozila, inštitut najpozneje v 30 dneh od prejema zaprosila pošlje
upravni enoti.
(7) Minister s sklepom določi cenik za
izdelavo načrta prilagoditve vozila za zahtevnejše prilagoditve.
14. člen
(odločba o prilagoditvi vozila)
(1) V odločbi o upravičenosti do prilagoditve
vozila upravna enota odloči o pravici do prilagoditve vozila ali o višini
sofinanciranja nakupa novega prilagojenega vozila, navede znamko in
identifikacijsko številko vozila (številka šasije), odloči o vrsti in šifri
prilagoditve, do katere je upravičenec upravičen, vrednosti posamezne
prilagoditve vozila, navedene na listi prilagoditev vozila, v kateri se
prilagoditev vozila sofinancira, plačniku prilagoditve in dobi trajanja prilagoditve
vozila.
(2) Upravičenec do prilagoditve vozila
lahko uveljavlja prilagoditev vozila pri kateremkoli izvajalcu prilagoditve
vozila v Republiki Sloveniji.
15. člen
(vrednotnica za plačilo prilagoditve
vozila)
(1) Po pravnomočnosti odločbe o priznanju
pravice do prilagoditve vozila ali sofinanciranju nakupa novega prilagojenega
vozila upravna enota upravičencu izda vrednotnico za sofinanciranje posamezne
prilagoditve vozila ali za sofinanciranje nakupa novega prilagojenega vozila.
(2) Vrednotnica za sofinanciranje
prilagoditve vozila vsebuje:
-       
naziv upravne enote, ki je vrednotnico izdala,
-       
številko vrednotnice, ki je sestavljena iz šifre upravne enote in
petmestne zaporedne številke v letu ter številke odločbe upravne enote,
-       
datum izdaje vrednotnice,
-       
navedbo, da je to »vrednotnica za plačilo prilagoditve vozila«,
-       
ime in priimek upravičenca, EMŠO, naslov prebivališča,
-       
odstotek vrednosti prilagoditve vozila, ki se sofinancira,
-       
podpis odgovorne osebe in žig upravne enote,
-       
naziv in šifro prilagoditve vozila do katere je upravičenec upravičen,
-       
vrednost prilagoditve vozila z DDV, navedene na listi prilagoditev
vozila,
-       
najvišjo vrednost sofinanciranja prilagoditve vozila z DDV,
-       
dejansko ceno posamezne prilagoditve vozila z DDV,
-       
ceno prilagoditve vozila, ki se sofinancira,
-       
datum potrditve ustreznosti opravljene prilagoditve vozila,
-       
podpis upravičenca ob izvedeni prilagoditvi vozila,
-       
podpis in žig izvajalca prilagoditve vozila,
-       
navedbo, da prilagoditev vozila sofinancira ministrstvo ali Javni
štipendijski, razvojni, invalidski in preživninski sklad Republike Slovenije (v
nadaljevanju: sklad) in da je rok plačila določen v skladu s predpisi, ki
urejajo izvrševanje proračuna Republike Slovenije, 
-       
navedbo, da mora izvajalec prilagoditve vozila izpolnjeno vrednotnico
priložiti ob izdaji računa za izvedbo prilagoditve vozila.
(3) Vrednotnica za sofinanciranje nakupa
novega prilagojenega vozila vsebuje:
-       
naziv upravne enote, ki je vrednotnico izdala,
-       
številko vrednotnice, ki je sestavljena iz šifre upravne enote in
petmestne zaporedne številke v letu ter številke odločbe upravne enote,
-       
datum izdaje vrednotnice,
-       
navedbo, da je to »vrednotnica za plačilo novega prilagojenega vozila«,
-       
ime in priimek upravičenca, EMŠO, naslov prebivališča,
-       
navedbo, ali je plačnik vrednotnice ministrstvo ali sklad,
-       
odstotek vrednosti novega prilagojenega vozila, ki se sofinancira,
-       
naziv in šifro prilagoditve vozila, iz katere je razvidno, da je
upravičenec upravičen do nakupa novega prilagojenega vozila,
-       
vrednost novega prilagojenega vozila z DDV, navedene na listi
prilagoditev vozila,
-       
najvišjo vrednost sofinanciranja novega prilagojenega vozila z DDV,
-       
podpis odgovorne osebe in žig upravne enote,
-       
dejansko ceno novega prilagojenega vozila z DDV in dejansko ceno istega
tipa novega neprilagojenega vozila z DDV,
-       
znesek sofinanciranja novega prilagojenega vozila, 
-       
datum nakupa novega prilagojenega vozila,
-       
podpis upravičenca ob prevzemu novega prilagojenega vozila
-       
podpis in žig dobavitelja novega prilagojenega vozila,
-       
navedbo, da prilagoditev vozila sofinancira ministrstvo ali sklad in da
je rok plačila določen skladno s predpisi, ki urejajo izvrševanje proračuna
Republike Slovenije,
-       
navedbo, da mora dobavitelj novega prilagojenega vozila izpolnjeno
vrednotnico priložiti ob izdaji računa za izvedbo prilagoditve vozila.
(4) Upravna enota na vrednotnici za
sofinanciranje prilagoditve vozila izpolni podatke iz prve do desete alineje
drugega odstavka tega člena, izvajalec prilagoditve vozila pa podatke iz
enajste do petnajste alineje drugega odstavka tega člena.
(5) Upravna enota na vrednotnici za
sofinanciranje nakupa novega prilagojenega vozila izpolni podatke iz prve do
enajste alineje tretjega odstavka tega člena, dobavitelj novega prilagojenega
vozila pa podatke iz dvanajste do šestnajste alineje tretjega odstavka tega
člena.
(6) Za izvedbo vsake prilagoditve vozila,
do katere je upravičenec upravičen, upravna enota izda samostojno vrednotnico.
(7) Vrednotnico mora upravičenec unovčiti
najpozneje v enem letu po njeni izdaji.
(8) Obrazec vrednotnice iz drugega odstavka
tega člena je kot priloga 4 sestavni del tega pravilnika, obrazec vrednotnice
iz tretjega odstavka tega člena je kot priloga 5 sestavni del tega pravilnika.
(9) Na območjih, kjer živita italijanska
ali madžarska narodna skupnost, se vrednotnici iz drugega in tretjega odstavka
tega člena izdata na obrazcu, na katerem je besedilo tudi v italijanskem ali
madžarskem jeziku.
16. člen
(doba trajanja)
(1) Doba trajanja prilagoditve vozila je
obdobje, po katerem lahko upravičenec ponovno uveljavlja pravico do te
prilagoditve in je določena na listi prilagoditev vozila. Teči začne z dnem, ko
izvedenec posameznik ali skupina in upravičenec do prilagoditve vozila
zapisniško ugotovita, da je prilagoditev vozila izvedena skladno z načrtom
prilagoditve vozila.
(2) Če prilagoditev ni ustrezna, izvedenec
posameznik ali skupina v skladu z načrtom prilagoditve vozila izvajalca
prilagoditve vozila najpozneje v petih dneh od zapisniške ugotovitve iz prejšnjega
odstavka pisno pozove k dopolnitvi ali popravi izvedbe prilagoditve vozila.
(3) Normalna in skrbna raba
prilagoditve vozila je uporaba le-te v skladu z navodili proizvajalca.
(4) Izvedenec posameznik ali inštitut
potrdi ustreznost in pravilnost opravljene prilagoditve vozila potem, ko prejme
vse vrednotnice.
17. člen
(zapisnik o ustreznosti opravljene
prilagoditve vozila)
(1) Zapisnik o ustreznosti opravljene
prilagoditve vozila iz prejšnjega člena pripravi izvedenec posameznik ali skupina.
(2) Zapisnik o ustreznosti opravljene
prilagoditve vozila mora vsebovati:
-       
priimek in ime upravičenca, naslov in EMŠO,
-       
podatke o vozilu, na katerem je bila izvedena prilagoditev vozila
(znamka vozila, identifikacijska številka vozila – številka šasije), razen ko se
uveljavlja pravico do prilagoditve vozila za sopotnika invalida in je
prilagoditev prenosljiva tudi v drugo vozilo,
-       
naziv prilagoditve, ki je bila izvedena,
-       
podpis upravičenca do prilagoditve in
-       
podpis in žig (če posluje z žigom) izvedenca posameznika ali inštituta
ter datum izdaje zapisnika.
(3) Zapisnik, s katerim je ugotovljena
ustrezna prilagoditev, izvedenec posameznik ali inštitut v petih dneh od pregleda
pošlje upravičencu in izvajalcu prilagoditve vozila.
IV. PLAČILO STROŠKOV TEHNIČNIH PRIPOMOČKOV IN PRILAGODITVE
VOZILA
18. člen
(izdaja računa za tehnične pripomočke in
prilagoditev vozila)
(1) Dobavitelj tehničnih pripomočkov kopijo
računa, ki ga je izdal upravičencu do tehničnega pripomočka, skupaj z
originalom vrednotnice pošlje na upravno enoto, ki je vrednotnico izdala.
(2) Izvajalec prilagoditve vozila ali
dobavitelj novega prilagojenega vozila kopijo računa, ki ga je izdal upravičencu
do prilagoditve vozila oziroma do nakupa novega prilagojenega vozila, skupaj z
zapisnikom, s katerim je ugotovljena ustrezna prilagoditev in originalom
vrednotnice za plačilo prilagoditve vozila oziroma za nakup novega
prilagojenega vozila, pošlje na upravno enoto, ki je vrednotnico izdala.
(3) Kadar upravičenec do tehničnega
pripomočka ali do prilagoditve vozila želi dražjo izvedbo odobrenega tehničnega
pripomočka ali prilagoditve vozila, kot je vrednost tehničnega pripomočka,
določena na listi tehničnih pripomočkov, ali kot je vrednost prilagoditve
vozila, določena na listi prilagoditev vozila, mora razliko doplačati sam.
(4) Iz računa dobavitelja tehničnih
pripomočkov ali izvajalca prilagoditev vozil ali dobavitelja novega
prilagojenega vozila mora biti razviden točen znesek, ki ga je plačnik dolžan
plačati.
(5) Kadar je dejanska cena tehničnega
pripomočka ali prilagoditve vozila nižja kot je vrednost tehničnega pripomočka,
določena na listi tehničnih pripomočkov ali kot je vrednost prilagoditve
vozila, določena na listi prilagoditev vozila, se tehnični pripomoček ali
prilagoditev vozila (so)financira največ v odstotku, določenem z vrednotnico,
glede na dejansko ceno tehničnega pripomočka ali prilagoditve vozila.
(6) Pri nakupu novega prilagojenega vozila
se invalidu nakup (so)financira največ v odstotku, določenem z vrednotnico, v
višini razlike med ceno enakega tipa novega prilagojenega vozila in novega
neprilagojenega vozila, vendar največ do višine odobrenega plačila stroškov
iste vrste prilagoditve vozila, navedene na listi prilagoditev vozila. Pri tem
se uporabljajo določbe drugega, tretjega in četrtega odstavka tega člena.

Priloga
1: Lista tehničnih pripomočkov
Priloga
2: Lista prilagoditve vozila
Priloga
3: Vrednotnica za plačilo tehničnega pripomočka
Priloga
4: Vrednotnica za plačilo prilagoditve vozila
Priloga
5: Vrednotnica za nakup novega prilagojenega vozila

Pravilnik o tehničnih pripomočkih in
prilagoditvi vozila (Uradni list RS, št. 71/14) vsebuje naslednjo prehodno in
končno določbo:
»V. PREHODNA IN KONČNA DOLOČBA
19. člen
(prehodna
določba)
Upravičenci do tehničnih pripomočkov iz 2.
člena tega pravilnika lahko uveljavljajo pravico do tehničnih pripomočkov s
šiframi TP – 24, TP – 25, TP – 26 in TP – 27 iz priloge 1 tega pravilnika od 1. januarja
2016 dalje.
20. člen
(začetek
veljavnosti)
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o tehničnih pripomočkih in prilagoditvi vozila (Uradni list RS, št. 37/17) vsebuje naslednji končni določbi:
»9. člen
Uporabniki, ki so v skladu s prilogo 1
Pravilnika o tehničnih pripomočkih in prilagoditvi vozila (Uradni list RS, št.
71/14) uveljavljali tehnične pripomočke pod šiframi TP-0028, TP-0029 in
TP-0030, so upravičeni do uveljavitve novega tehničnega pripomočka pod
navedenimi šiframi v roku, kot določa nova priloga 1 tega pravilnika.
[…]
11. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o tehničnih
pripomočkih in prilagoditvi vozila (Uradni list RS, št. 57/18) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o tehničnih
pripomočkih in prilagoditvi vozila (Uradni list RS, št. 58/22) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po
objavi v Uradnem listu Republike Slovenije.«.