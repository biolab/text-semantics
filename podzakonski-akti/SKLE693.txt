1. V skladu s 60. členom zakona o Banki Slovenije se sredstva
proračuna Republike Slovenije vodijo pri Banki Slovenije. V skladu s sklepom o
načinu izvajanja poslov za Republiko Slovenijo (Uradni list RS, št. 10/92) se
sredstva proračuna Republike Slovenije prenesejo v depozit Banke Slovenije postopno
na način, določen s tem sklepom. 
Postopnost prenosa sredstev proračuna Republike Slovenije iz
depozita bank v depozit Banke Slovenije se zagotovi tako, da banke, pri katerih
se ta sredstva vključujejo, obračunavajo in izločajo na ta sredstva obvezno
rezervo po stopnji, ki se mesečno povečuje in do konca maja 1992 doseže raven
vključenih sredstev. 
Od 1. junija 1992 se sredstva proračuna Republike Slovenije
vodijo pri Banki Slovenije tako, da jih pooblaščena organizacija za plačilni
promet neposredno vključuje v depozit Banke Slovenije. 
2. Banke obračunavajo obvezno rezervo od sredstev žiro računa
proračuna Republike Slovenije, od sredstev žiro računa organov in organizacij
Republike Slovenije, od sredstev prehodnih oziroma vplačilnih računov in izločenih
sredstev republiških organov in organizacij in to v višini: 
-       
30% v obdobju od 1. marca 1992 do 31. marca 1992 
-       
60% v obdobju od 1. aprila do 30. aprila 1992 
-       
100% v obdobju od 1. maja do 31. maja 1992. 
3. Obvezno rezervo po tem sklepu obračunavajo banke kot
povprečje, izračunano na podlagi knjigovodskega stanja sredstev iz 2. točke
tega sklepa v obdobju od prvega do zadnjega dne v mesecu. 
Obveznost iz prvega odstavka te točke izpolnijo banke tako,
da je v povprečju znesek izločene obvezne rezerve v določenem obdobju najmanj
enak znesku obračunane obvezne rezerve za to obdobje. 
4. Na sredstva proračuna Republike Slovenije, na katera se
obračunava obvezna rezerva po tem sklepu, se ne obračunava obvezna rezerva po
2. točki sklepa o obračunavanju in izločanju obvezne rezerve bank (Uradni list
RS, št. 30/91). 
5. Za obračunavanje, izločanje in obrestovanje obvezne
rezerve po tem sklepu ter poročanje Banki Slovenije se smiselno uporabljajo
določbe sklepa o obračunavanju, izločanju in uporabi obvezne rezerve bank
(Uradni list RS, št. 30/91) in sklepa o aktivnih in pasivnih obrestnih merah
Banke Slovenije (Uradni list RS, št. 17/91). 
6. Ta sklep začne veljati z dnem objave v Uradnem listu
Republike Slovenije.
Št. DP-18/92
Ljubljana, dne 25. februarja 1992.
Predsednik
Sveta Banke Slovenije
Guverner
dr. France Arhar l. r.