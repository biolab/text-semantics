1. člen
(vsebina)
S tem aktom se ureja način določanja in prikazovanja deležev posameznih
proizvodnih virov elektrike v skupni strukturi dobavljene elektrike v zadnjem
preteklem koledarskem letu na izdanih računih, spletu in promocijskih gradivih
dobavitelja elektrike (v nadaljnjem besedilu: dobavitelj), ki dobavlja
elektriko končnemu odjemalcu v katerem koli delu tekočega koledarskega leta.
2. člen
(pomen izrazov)
Izrazi, uporabljeni v tem aktu, imajo enak pomen kot izrazi, opredeljeni
v 4. in 36. členu Energetskega zakona (Uradni list RS, št. 17/14 in
81/15), poleg tega pa imajo posamezni izrazi še naslednji pomen:
-       
promocijsko gradivo: je gradivo, ki se izroči ali pošlje neposredno
končnim odjemalcem in ne vključuje oglasov v medijih (npr. v časopisih in
revijah, na televiziji in oglaševalskih plakatih), obeskov za ključe, zastav,
pisal, balonov in podobno.
3. člen
(način prikazovanja informacij)
(1) Informacije o deležu vsakega posameznega vira
energije v skupni sestavi proizvodnih virov dobavitelja morajo biti resnične,
točne in objavljene v obliki tabele, ki mora biti lahko berljiva in objavljena
na takšnem mestu računa, spletnih strani ali promocijskih gradiv, da jo
odjemalec z lahkoto opazi. Te informacije se nanašajo na zadnje preteklo
koledarsko leto, kar mora biti tudi jasno navedeno.
(2) Tabela iz prejšnjega odstavka mora vsebovati najmanj
informacije, kot jih določa Priloga, ki je sestavni del tega akta.
(3) Informacije iz prvega odstavka morajo biti
objavljene tudi v obliki tortnega grafikona, v katerem morajo biti
predstavljeni deleži naslednjih virov energije: premog in lignit, zemeljski plin,
naftni derivati, jedrsko gorivo in obnovljivi viri.
(4) Dobavitelj, ki ne dobavlja elektrike iz obnovljivih
virov, objavi skrajšano tabelo, v katero vnese nič odstotkov pod navedbo »obnovljivi
viri«.
(5) Informacije iz prvega odstavka se nanašajo na skupno
dobavljeno elektriko posameznega dobavitelja v zadnjem preteklem koledarskem
letu. Če dobavitelj ponuja različne produkte dobave elektrike glede na njen
izvor, mora najprej navesti deleže za konkretni produkt, šele nato pa glede na
skupno dobavljeno količino dobavitelja.
4. člen
(ločeno predstavljanje deležev)
(1) Informacije iz prvega odstavka 3. člena tega
akta temeljijo na količini razveljavljenih potrdil o izvoru na ime dobavitelja ali
njegovega odjemalca, ki se vodijo v registru potrdil o izvoru, in na preostali
sestavi proizvodnih virov na ravni Republike Slovenije, ki jo objavi Agencija
za energijo (v nadaljnjem besedilu: agencija).
(2) Dobavitelj mora ločeno predstavljati deleže
elektrike, proizvedene iz premoga, zemeljskega plina, naftnih derivatov,
jedrskega goriva in obnovljivih virov, pri katerih mora ločeno prikazovati deleže
elektrike, pridobljene iz vodne energije, vetra, sončne energije, geotermalne
energije in biomase.
5. člen
(uporaba potrdil o izvoru)
(1) Količine elektrike, katerih deleže dobavitelj
dokazuje z razveljavljenimi potrdili o izvoru, ki se vodijo v registru potrdil
o izvoru, se lahko v sestavi proizvodnih virov dobavitelja upoštevajo le, če je
bilo v obdobju od 1. aprila leta, za katero se prikazuje sestava
proizvodnih virov, do 31. marca naslednjega leta v slovenskem registru na
njegovo ime ali na ime njegovega odjemalca razveljavljeno ustrezno število
potrdil o izvoru.
(2) Vsa potrdila o izvoru, ki se nanašajo na elektriko,
za katero so bile v obdobju od 1. januarja do 31. decembra leta, za
katero se prikazuje sestava proizvodnih virov, pridobljene podpore v obliki
zagotovljenega odkupa, se razveljavijo na imena dobaviteljev v razmerju tržnih
deležev njihove dobave končnim odjemalcem v Republiki Sloveniji v letu, za
katero se prikazuje sestava proizvodnih virov. Tržne deleže dobave določi in na
svojih spletnih straneh objavi agencija najkasneje do 31. maja v letu, ki
sledi letu, na katero se nanaša sestava proizvodnih virov.
(3) Količine potrdil o izvoru, ki so bile v slovenskem
registru razveljavljene z namenom prikaza vira elektrike pri dobavitelju ali
končnem odjemalcu izven območja Republike Slovenije, se ne upoštevajo kot
elektrika iz tega vira pri dobavitelju, ki je izvedel tako razveljavitev.
(4) Vse količine elektrike dobavitelja, ki niso pokrite
z razveljavljenimi potrdili o izvoru iz prvega odstavka, se v sestavi
proizvodnih virov dobavitelja nadomestijo s skupno preostalo sestavo
proizvodnih virov.
6. člen
(preostala sestava proizvodnih virov)
(1) Nacionalna preostala sestava proizvodnih virov je
struktura proizvodnih virov, ki ustreza nacionalni preostali proizvodnji elektrike.
(2) Nacionalna preostala proizvodnja elektrike je
proizvodnja elektrike v Republiki Sloveniji v koledarskem letu, od katere se
odštejejo tiste količine, za katere so bila izdana in v obdobju med
1. aprilom zadevnega in 31. marcem naslednjega leta na ime slovenskih
končnih odjemalcev ali dobaviteljev tudi razveljavljena potrdila o izvoru. V
nacionalno preostalo proizvodnjo se vključijo tudi potrdila o izvoru, ki jim je
v obdobju med 1. aprilom leta, za katero se določa nacionalna preostala
proizvodnja elektrike, in 31. marcem naslednjega leta potekla veljavnost. Pri
določitvi nacionalne preostale proizvodnje elektrike se uporabijo merilni
podatki o proizvedeni elektriki, razen za vire, za katere se v Republiki
Sloveniji izdajajo potrdila o izvoru, ki se vodijo v registru potrdil o izvoru.
(3) Če so količine v Republiki Sloveniji porabljene
elektrike v letu, za katero se prikazuje sestava proizvodnih virov, večje od
vsote nacionalne preostale proizvodnje elektrike in v skladu z določbami prvega
odstavka 5. člena tega akta razveljavljenih potrdil o izvoru, se
manjkajoče količine nadomestijo z ustreznimi količinami evropske preostale
proizvodnje elektrike.
(4) Preostala evropska proizvodnja elektrike se določi v
koordinaciji pristojnih organov evropskih držav po izračunu preostalih
nacionalnih proizvodenj elektrike in preostalih sestav proizvodnih virov v
posameznih državah. Preostali evropski proizvodnji elektrike ustreza preostala
evropska sestava proizvodnih virov.
(5) Skupna preostala sestava proizvodnih virov se določi
tako, da se nacionalni preostali sestavi proizvodnih virov doda evropska
preostala sestava proizvodnih virov, pri čemer se deleži obeh upoštevajo v
razmerju med nacionalno preostalo proizvodnjo elektrike in deležem v Republiki
Sloveniji porabljene elektrike, ki ni pokrit z nacionalno preostalo proizvodnjo
in v skladu z določbami prvega odstavka 5. člena tega akta razveljavljenih
potrdil o izvoru.
(6) Skupno preostalo sestavo proizvodnih virov določi
agencija in jo objavi na svojih spletnih straneh najkasneje do 31. maja v
letu, ki sledi letu, na katero se ta sestava proizvodnih virov nanaša.
(7) Dobavitelj svojo strukturo proizvodnih virov
izračuna tako, da količine v preteklem letu dobavljene elektrike, za katere je
na svoje ime ali na ime končnega odjemalca, ki mu dobavlja elektriko, v obdobju
od 1. aprila leta, za katero se prikazuje sestava proizvodnih virov, do
31. marca naslednjega leta razveljavil potrdila o izvoru ali so bila na
njegovo ime razveljavljena na podlagi drugega odstavka 5. člena tega akta,
prikaže kot elektriko iz virov za proizvodnjo elektrike, za katere so bila ta
potrdila o izvoru izdana, vse preostale količine dobavljene elektrike pa
nadomesti s skupno preostalo sestavo proizvodnih virov. Če dobavitelj ponuja
več produktov, mora ravnati v skladu s petim odstavkom 3. člena tega akta.
7. člen
(obdobje objave informacij)
Dobavitelji so informacije iz tega akta dolžni objavljati za
preteklo koledarsko leto v obdobju od 1. julija tekočega koledarskega leta
do 30. junija leta, ki sledi tekočemu koledarskemu letu.
8. člen
(objava informacij za nove dobavitelje)
Dobavitelji, ki v preteklem koledarskem letu niso dobavljali
elektrike končnim odjemalcem, na izdanih računih, spletu in promocijskih
gradivih, objavijo skupno preostalo sestavo proizvodnih virov v skladu z
določbami tega akta.
9. člen
(prehodne določbe)
(1) Dobavitelji morajo informacije v skladu z določbami
tega akta na spletu začeti prikazovati v roku enega meseca od uveljavitve tega
akta.
(2) Določbe 4., 5. in 6. člena ter Priloga tega
akta se začnejo uporabljati za prikazovanje deležev proizvodnih virov za
elektriko, dobavljeno končnim odjemalcem v letu 2015.
10. člen
(prenehanje veljavnosti)
Z dnem uveljavitve tega akta preneha veljati Akt o načinu določanja
deležev posameznih proizvodnih virov električne energije in načinu njihovega prikazovanja
(Uradni list RS, št. 10/15 in 34/15), razen določb 4., 5. in 6. člena
ter Priloge, ki se uporabljajo do 30. junija 2016 za prikazovanje deležev
proizvodnih virov za elektriko, dobavljeno končnim odjemalcem v letu 2014.
11. člen
(uveljavitev akta)
Ta akt začne veljati naslednji dan po objavi v Uradnem listu
Republike Slovenije.
Št. 71-3/2015-11/203
Maribor, dne 3. marca 2016
EVA 2016-2430-0018
Predsednica sveta
Agencije za energijo
Ivana Nedižavec Korada l.r.

Priloga: Tabela
sestave primarnih virov za proizvodnjo elektrike