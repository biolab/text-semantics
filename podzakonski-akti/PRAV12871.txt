1. člen
(vsebina pravilnika)
(1) Ta pravilnik določa način izdelave in prenosa
carinskih deklaracij, obrazcev, obvestil, zahtevkov in spremnih listin ter
nacionalna navodila in seznam nacionalnih oznak za izpolnjevanje enotne upravne
listine, obrazcev, obvestil in zahtevkov pri izvajanju carinskih formalnosti v
skladu z:
-       
Uredbo (EU) št. 952/2013 Evropskega parlamenta in Sveta z dne
9. oktobra 2013 o carinskem zakoniku Unije (UL L št. 269 z dne
10. 10. 2013, str. 1; v nadaljnjem besedilu: Uredba 952/2013/EU),
-       
Delegirano uredbo Komisije (EU) 2015/2446 z dne 28. julija 2015 o
dopolnitvi Uredbe (EU) št. 952/2013 Evropskega parlamenta in Sveta o podrobnih
pravilih v zvezi z nekaterimi določbami carinskega zakonika Unije (UL L
št. 343 z dne 29. 12. 2015, str. 1), zadnjič spremenjeno z Delegirano
uredbo Komisije (EU) št. 2016/341 z dne 17. decembra 2015 o dopolnitvi
Uredbe (EU) št. 952/2013 Evropskega parlamenta in Sveta v zvezi s prehodnimi
določbami za nekatere določbe carinskega zakonika Unije, kadar zadevni
elektronski sistemi še ne delujejo, in o spremembi Delegirane uredbe (EU)
2015/2446 (UL L št. 69 z dne 15. 3. 2016, str. 1), (v nadaljnjem besedilu:
Uredba 2015/2446/EU),
-       
Izvedbeno uredbo Komisije (EU) 2015/2447 z dne 24. novembra 2015 o
določitvi podrobnih pravil za izvajanje nekaterih določb Uredbe (EU) št.
952/2013 Evropskega parlamenta in Sveta o carinskem zakoniku Unije (UL L št.
343 z dne 29. 12. 2015, str. 558 v nadaljnjem besedilu: Uredba
2015/2447/EU) in
-       
Delegirano uredbo Komisije (EU) št. 2016/341 z dne 17. decembra
2015 o dopolnitvi Uredbe (EU) št. 952/2013 Evropskega parlamenta in Sveta v
zvezi s prehodnimi določbami za nekatere določbe carinskega zakonika Unije,
kadar zadevni elektronski sistemi še ne delujejo, in o spremembi Delegirane
uredbe (EU) 2015/2446 (UL L št. 69 z dne 15. 3. 2016, str. 1; v nadaljnjem
besedilu: Uredba 2016/341/EU).
(2) Pojmi in kratice, uporabljene v tem pravilniku,
imajo enak pomen kot pojmi in kratice, opredeljene v Uredbi 952/2013/EU, Uredbi
2015/2446/EU, Uredbi 2015/2447/EU in Uredbi 2016/341/EU.
2. člen
(elektronsko poslovanje)
(1) Carinske deklaracije, skupne deklaracije, obrazci,
obvestila in zahtevki, vloženi z uporabo sistema za elektronsko izmenjavo
podatkov, se pri izvajanju carinskih formalnosti vlagajo preko informacijskega
sistema za elektronsko poslovanje Finančne uprave Republike Slovenije (v
nadaljnjem besedilu: SICIS).
(2) Za elektronsko poslovanje, pri izvajanju carinskih
formalnosti, uporabnik kvalificirano digitalno potrdilo registrira na portalu
eCarina.
(3) Spremni dokumenti potrebni za izvedbo carinskih
formalnosti se lahko dostavijo pristojnemu carinskemu organu na uraden
elektronski naslov Finančne uprave Republike Slovenije (v nadaljnjem besedilu:
FURS), ki je objavljen na spletni strani FURS. Če iz seznama elektronskih
sporočil, objavljenem na spletni strani FURS, izhaja, da SICIS omogoča dostavo
spremnih dokumentov, se ti dostavijo preko SICIS. Na zahtevo carinskega organa,
ali če je s posebnim predpisom tako določeno, se spremni dokumenti dostavijo
FURS v papirni obliki.
(4) Če SICIS ali aplikacija za elektronsko poslovanje s
FURS osebe, ki vlaga carinske deklaracije, obrazce, obvestila in zahtevke, ne
deluje, se uporabi pomožni postopek v skladu z navodili, objavljenimi na
spletni strani FURS.
3. člen
(navodila za izpolnjevanje enotne upravne listine)
Do začetka uporabe priloge B Uredbe 2015/2446/EU se enotna
upravna listina (v nadaljnjem besedilu: EUL) izpolnjuje v skladu z navodili
dodatka C1 iz priloge 9 Uredbe 2016/341/EU in z navodili v prilogi 1, ki je
priloga in sestavni del tega pravilnika.
4. člen
(uporaba oznak)
Do začetka uporabe priloge B Uredbe 2015/2447/EU so oznake,
ki se uporabljajo pri izpolnjevanju EUL, oziroma drugih obrazcev, obvestil in
zahtevkov oznake iz dodatka D1 iz priloge 9 Uredbe 2016/341/EU in nacionalne
oznake, navedene v prilogi 2, ki je priloga in sestavni del tega pravilnika.
5. člen
(deklaracija za začasno hrambo)
(1) Deklaracija za začasno hrambo mora vsebovati podatke
iz priloge 3, ki je priloga in sestavni del tega pravilnika. Kadar SICIS ali
aplikacija za elektronsko poslovanje s FURS osebe, ki vlaga deklaracijo za
začasno hrambo ne deluje, se deklaracija za začasno hrambo vloži na obrazcu
deklaracije za začasno hrambo ali na drugem dokumentu, katerega vsebina ustreza
obrazcu deklaracije za začasno hrambo.
(2) Obrazec deklaracije za začasno hrambo in navodila za
izpolnjevanje deklaracije za začasno hrambo so določeni v prilogi 3.
6. člen
(obrazec potrdila o plačilu dolgovanih dajatev)
Obrazec potrdila o plačilu dolgovanih dajatev je določen v
prilogi 4, ki je priloga in sestavni del tega pravilnika.
7. člen
(obrazec za uskladitev podatkov v carinski deklaraciji)
Obrazec za uskladitev podatkov v carinski deklaraciji je
določen v prilogi 5, ki je priloga in sestavni del tega pravilnika.
8. člen
(obvestilo o prihodu prevoznega sredstva v elektronski
obliki)
Obvestilo o prihodu prevoznega sredstva v pomorskem,
letalskem in poštnem prometu mora vsebovati podatke iz priloge 6, ki je priloga
in sestavni del tega pravilnika.
9. člen
(obvestilo o predložitvi blaga v elektronski obliki)
(1) Obvestilo o predložitvi blaga v pomorskem in
letalskem prometu mora vsebovati podatke iz priloge 7, ki je priloga in
sestavni del tega pravilnika.
(2) Obvestilo o predložitvi blaga za vnos v uvozne
carinske postopke mora vsebovati podatke iz priloge 8, ki je priloga in
sestavni del tega pravilnika.
10. člen
(potrdilo in zahtevek za izdajo potrdila o nepreferencialnem
poreklu blaga)
(1) Obrazec potrdila o poreklu blaga in pripadajoči
zahtevek za izdajo potrdila o poreklu blaga meri 210 × 297 milimetrov.
Dovoljeno odstopanje po dolžini je minus 5 milimetrov oziroma plus 8
milimetrov. Uporablja se bel, klejen, brezlesni pisalni papir, ki tehta najmanj
64 g/m2 ali med 25 in 30 g/m2, če gre za papir za
letalska pisma. Imeti mora ozadje s tiskanim rjavkastočrnim vzorcem giljoše,
tako da je opazno vsako ponarejanje z mehanskimi in kemičnimi sredstvi.
(2) Obrazec potrdila o poreklu blaga je natisnjen v enem
ali več uradnih jezikih Unije ali, v skladu z običaji in potrebami trgovanja, v
drugem jeziku. Obrazec zahtevka za izdajo potrdila o poreklu blaga je natisnjen
v slovenskem jeziku.
(3) Vsako potrdilo o poreklu blaga mora vsebovati ime in
naslov tiskarja ali oznako, ki omogoča prepoznavanje tiskarja. Vsebovati mora
tudi zaporedno številko, tiskano ali odtisnjeno, ki omogoča prepoznavanje
potrdila. Vsebuje lahko tudi natisnjen znak izdajatelja ali mednarodnega
združenja, katerega član je izdajatelj.
(4) Zahtevek za potrdilo in vse kopije istega potrdila o
poreklu blaga morajo vsebovati enako zaporedno številko. Obrazec potrdila o
poreklu blaga in pripadajoči zahtevek za izdajo potrdila o poreklu blaga se
lahko številčita v skladu z vrstnim redom njune izdaje.
(5) Obrazec potrdila o poreklu blaga in pripadajočega
zahtevka za izdajo potrdila o poreklu blaga je v prilogi 9, ki je priloga in
sestavni del tega pravilnika.

Priloga
1: Dopolnitev navodil iz dodatka C1 iz priloge 9 Uredbe 2016/341/EU za uporabo
in izpolnjevanje polj enotne upravne listine
Priloga
2: Dopolnitev seznamov iz dodatka D1 iz priloge 9 uredbe 2016/341/EU s seznami
nacionalnih oznak, ki se uporabljajo pri izpolnjevanju polj enotne upravne
listine, oziroma drugih obrazcev, obvestil in zahtevkov
Priloga
3: Podatki za deklaracijo za začasno hrambo, vzorec obrazca deklaracije za
začasno hrambo in navodilo za izpolnjevanje polj deklaracije za začasno hrambo
Priloga
4: Obrazec potrdila o plačilu dolgovanih dajatev
Priloga
5: Obrazec za uskladitev podatkov v carinski deklaraciji
Priloga
6: Obvestilo o prihodu prevoznega sredstva v pomorskem, letalskem in poštnem
prometu
Priloga
7: Obvestilo o predložitvi blaga v pomorskem in letalskem prometu
Priloga
8: Obvestilo o predložitvi blaga za vnos v uvozne carinske postopke
Priloga
9: Obrazec potrdila in pripadajočega zahtevka za izdajo potrdila o
nepreferencialnem poreklu blaga

Pravilnik o izpolnjevanju enotne upravne
listine, elektronskem poslovanju s Finančno upravo Republike Slovenije in o
drugih obrazcih, ki se uporabljajo pri izvajanju carinskih formalnosti (Uradni
list RS, št. 50/16) vsebuje naslednji končni določbi:
»11. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o izpolnjevanju enotne upravne listine, elektronskem poslovanju s
Finančno upravo Republike Slovenije in o drugih obrazcih, ki se uporabljajo pri
izvajanju carinskih formalnosti (Uradni list RS, št. 98/15, 29/16 in 32/16 –
ZICZEU).
12. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah Pravilnika
o izpolnjevanju enotne upravne listine, elektronskem poslovanju s Finančno
upravo Republike Slovenije in o drugih obrazcih, ki se uporabljajo pri
izvajanju carinskih formalnosti (Uradni list RS, št. 83/16) vsebuje naslednjo končno določbo:
»4. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o izpolnjevanju enotne upravne listine, elektronskem poslovanju s
Finančno upravo Republike Slovenije in o drugih obrazcih, ki se uporabljajo pri
izvajanju carinskih formalnosti (Uradni list RS, št. 37/18) vsebuje naslednjo končno določbo:
»3. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.