Republika Slovenija si bo pri delovanju v okviru Evropske
unije v letu 2005 prizadevala za uresničevanje naslednjih prioritet:
IZVAJANJE LIZBONSKE STRATEGIJE
Slovenija se zaveda resnosti udejanjanja zastavljenih ciljev
Lizbonske strategije in nujnosti okrepitve zavezanosti institucij EU in vseh
držav članic za njeno izvajanje. Ob tem se Slovenija strinja, da splošna
usmeritev razvoja v okviru strateško postavljenih ciljev Lizbonske strategije,
ki pomeni izpeljavo zelo zahtevnega svežnja družbeno-ekonomskih reform, ostaja
primerna in je ni potrebno spreminjati, pač pa je potrebno spremeniti pristop k
uresničevanju teh ciljev. V tem okviru je treba jasno opredeliti povečanje
rasti in zaposlovanja kot prednostni nalogi, ki sta ključni za razvojni preboj
EU; hkrati pa naj se v največji možni meri dosega tudi cilje na področjih
socialne kohezije in okolja. Opredeljene prednostne cilje je potrebno ustrezno
podpreti z naslednjo finančno perspektivo. Pomembno je doseganje ciljev v
celotni Uniji, zato bi morali tudi sredstva, ki so namenjena povečanju
ekonomske kohezije v EU, prednostno usmeriti k ukrepom, ki hkrati podpirajo
doseganje lizbonskih ciljev.
Slovenija se zavzema za izboljšanje upravljanja Lizbonske
strategije ter zagovarja potrebo po ustreznih organizacijskih spremembah na
nacionalni in na evropski ravni. Slovenija podpira pobudo, da države članice
določijo nacionalnega koordinatorja za izvajanje Lizbonske strategije. V ta
namen bo Slovenija čim prej določila odgovornega funkcionarja za koordinacijo
aktivnosti izvajanja Lizbonske strategije. Pri tem je pomembna tudi vključitev
nacionalnih parlamentov, socialnih partnerjev ter nevladnih organizacij.
Snovanje nacionalnega akcijskega programa za Lizbonsko
strategijo kot vseobsegajočega nacionalnega programa, ki bi zaobjel in ob tem
tudi nadomestil ostale oblike poročanja s posameznih področij, prav gotovo
pomeni način, ki bi lahko prinesel sistem boljše koordinacije med posameznimi
politikami. Slovenija bo pri oblikovanju nacionalnega akcijskega programa za
Lizbonsko strategijo upoštevala Strategijo razvoja Slovenije.
Ob tem Slovenija zagovarja stališče, da najboljša rešitev za
učinkovitejše usklajevanje na evropski ravni še zmeraj ostaja odprta metoda
koordinacije. Nadaljuje naj se s primerjanjem uspešnosti držav pri doseganju
ciljev in nadaljnji uporabi strukturnih indikatorjev, pri čemer pa mora biti
dovolj prostora tudi za kvalitativne ocene.
POGAJANJA O NASLEDNJI FINANČNI PERSPEKTIVI
Pogajanja o naslednji finančni perspektivi EU so eno
najpomembnejših področij delovanja Slovenije v evropskih institucijah v letu
2005. Finančna perspektiva pomeni dogovor o ključnih prednostnih nalogah in
okvirih proračunskih odhodkih EU za večletna obdobja in tako predstavlja
temeljni okvir za evropske politike v naslednjem srednjeročnem obdobju.
Pogajanja o naslednji finančni perspektivi imajo poleg finančnega tudi izrazito
horizontalen politični značaj, saj se v pogajanjih opredeljujejo pogoji za
nadaljnji razvoj EU, njenih skupnih politik ter odnosa držav članic do le-teh.
Pomen pogajanj poudarja dejstvo, da bo od razpleta pogajanj odvisen tudi neto
proračunski položaj Slovenije v odnosu do proračuna EU.
Slovenija si prizadeva za takšen obseg in strukturo naslednje
finančne perspektive EU, ki bo na eni strani omogočala Uniji, da se v
naslednjih letih učinkovito sooča z izzivi notranje kohezije, konkurenčnosti in
njenega nadaljnjega razvoja, na drugi strani pa bo omogočala Sloveniji, da bo
lahko iz proračuna EU črpala več sredstev, kot bo v njega vplačevala. Za
Slovenijo je pri tem najpomembnejša ureditev na področju kohezijske politike,
ki bo morala prispevati k zmanjševanju teritorialnih, socialnih in ekonomskih razlik
razširjene Unije ter s tem omogočiti učinkovito integracijo novih držav članic.
Slovenija si prizadeva tudi za to, da bo v evropskem proračunu predviden
zadosten obseg sredstev za izvajanje Lizbonske strategije ter za nadaljnje
prestrukturiranje sredstev skupne kmetijske politike v smeri soočanja z novimi
izzivi, povezanimi s pridelavo zdrave hrane in zaščito zdravja ljudi, kar
pomeni povečano podporo ukrepom razvoja podeželja. Slovenija si nadalje
prizadeva za primeren obseg sredstev, namenjenih krepitvi vloge EU kot
globalnega partnerja ter vzpostavitvi območja svobode, varnosti in pravice, kar
vključuje predvsem skupno financiranje varovanja zunanje meje EU.
Slovenija se bo zavzemala za skupni obseg proračuna Evropske
unije v skladu s temeljnim predlogom Evropske komisije, predvsem v korist
doseganja ciljev Lizbonske strategije in kohezije.
Zaradi učinkovitega udejanjanja finančnih tokov je za
Slovenijo pomembno, da se pogajanja končajo skladno s časovnico iz Večletnega
strateškega programa EU. Večletni program predvideva, da naj bi države članice
v času luksemburškega predsedovanja dosegle dogovor o obsegu in strukturi
izdatkov, medtem ko naj bi zakonodajo, ki opredeljuje posamezne politike in
programe Skupnosti, sprejemale še do konca leta 2005. Zgodnji sprejem naslednje
finančne perspektive bo Sloveniji omogočal pravočasno pripravo programov in,
tudi zaradi potrebe po izpolnjevanju strogih pravil Pakta stabilnosti in rasti,
obravnavo tistih negativnih fiskalnih učinkov, ki bodo posledica pogojev za črpanje
povečanega obsega evropskih sredstev. To bi Sloveniji omogočilo nemoten začetek
črpanja sredstev v letu 2007 in s tem realizacijo dogovorjenih finančnih tokov.
V kolikor v času luksemburškega predsedovanja ne bo dosežen dogovor o naslednji
finančni perspektivi, je za Republiko Slovenijo pomembno, da na podlagi posebne
izjave, ki jo je v času predpristopnih pogajanj pripravila za pristopno
konferenco in v kateri je zapisano, da želi kot članica nadaljevati pogovore z
Evropsko komisijo o delitvi na regije, nadaljuje pogovore o delitvi na regije
in na podlagi že pripravljenih pogajalskih izhodišč za teritorialno delitev
doseže, da bo Slovenija na ravni NUTS-2 (evropska statistična klasifikacija
teritorialnih enot) razdeljena na tri kohezijske regije. Z vidika EU pa je
pravočasni sprejem naslednje finančne perspektive pomemben tudi zato, da se
lahko neobremenjeno sooči z nadaljnjimi izzivi v naslednjem letu, kot so
ratifikacijski postopki Pogodbe o Ustavi za Evropo ter začetek pogajanj s
Turčijo.
UČINKOVITA PORABA DODELJENIH KOHEZIJSKIH SREDSTEV UNIJE
Položaj Slovenije kot neto prejemnice sredstev iz evropskega
proračuna je tako v obstoječem kot tudi v naslednjem finančnem obdobju močno
odvisen od učinkovite porabe dodeljenih sredstev strukturnih skladov in kohezijskega
sklada EU. Učinkovitost porabe je nenazadnje tudi eden ključnih argumentov za
dodelitev ugodne višine sredstev kohezijske politike v okviru pogajanj o
naslednji finančni perspektivi 2007–2013.
Učinkovito izvajanje Enotnega programskega dokumenta
2004–2006, projektov Kohezijskega sklada v obdobju 2004–2006, programov pobud
skupnosti INTERREG (A, B in C) in EQUAL ter s tem zagotavljanje kar najvišje
porabe dodeljenih sredstev kohezijske politike EU je tako tudi v letu 2005 ena
ključnih prioritet naše države.
Slovenija se bo v letu 2005 posvetila predvsem intenzivni
pripravi zadostnega števila kakovostnih projektov s strani državnih organov,
lokalnih skupnosti, socialnih in drugih nevladnih partnerjev, tako za
kratkoročno kot srednjeročno obdobje, ter posledično njihovemu čimprejšnjemu
začetku in učinkovitemu izvajanju. V ta okvir sodijo tako dodatna krepitev
administrativne usposobljenosti organov, vključenih v koordinacijo, izvajanje
in nadzor projektov omenjenih skladov kot tudi okrepljeno obveščanje omenjenih
partnerjev o možnostih sofinanciranja projektov s strani Evropske unije ter
njihovo izobraževanje z namenom učinkovite priprave in izvajanja večjega
števila kakovostnih projektov.
Slovenija si bo prizadevala za učinkovitejše pridobivanje in koriščenje
čim večjega obsega sredstev Evropske unije.
Slovenija bo pospešila priprave za čimprejšnjo regionalno
organiziranost države.
NADALJEVANJE PRIPRAV NA PREVZEM EVRA
Z vstopom v mehanizem menjalnih tečajev ERM II 28. junija
2004 je Slovenija naredila pomemben korak k uresničitvi cilja, da bi evro
prevzela v začetku leta 2007. Za izpolnitev kriterijev za sprejem evra je
potrebno nadaljnje restriktivno in usklajeno delovanje ekonomskih politik Vlade
RS in Banke Slovenije. Le-ti sta se s Programom vstopa v ERM II in prevzema
evra k takemu delovanju zavezali. Edino tako lahko pričakujemo dosego takšnih
makroekonomskih kazalcev, ki bodo v skladu z maastrichtskimi kriteriji. Ključni
za doseganje maastrichtskih kriterijev bosta v prihodnje restriktivna fiskalna
in dohodkovna politika, ob tem pa okrepljen finančni nadzor ter izvajanje
strukturnih reform. V skladu s Programom vstopa v ERM II in prevzema evra sta
Vlada RS in Banka Slovenije izrazili svoje zavedanje, da bo morala Banka
Slovenije v času sodelovanja v ERM II s svojo denarno politiko zagotavljati
stabilnost nominalnega tečaja. Zato bosta za makroekonomsko stabilnost ter za
nadaljevanje zniževanja inflacije morali prispevati fiskalna in dohodkovna
politika. Svet EU spremlja delovanje držav članic na področju ekonomskih
politik in v sklopu koordinacije le-teh vsako leto ocenjuje njihove
konvergenčne programe. Glede na to, da je naslednje kratkoročno obdobje tudi že
del referenčnega obdobja, v katerem se bo ocenjevalo izpolnjevanje
maastrichtskih kriterijev, se Slovenija zaveda, da mora zagotoviti takšne
makroekonomske politike, ki bodo pripeljale do doseganja maastrichtskih
kriterijev. Slovenija je tako v začetku januarja 2005 Evropski komisiji
predstavila dopolnitev Konvergenčnega programa, katerega temeljni cilj je
zagotovitev pogojev za prevzem evra v začetku leta 2007.
Ob zagotavljanju potrebnih ekonomskih pogojev za prevzem evra
bo Slovenija v letu 2005 nadaljevala tudi tehnične priprave za zamenjavo
valute.
NADALJEVANJE PRIPRAV NA VZPOSTAVITEV ZUNANJE MEJE
Dokončna vzpostavitev zunanje meje EU in izvajanje
učinkovitega nadzora na njej ter začetek sodelovanja v skupni vizumski politiki
sta prioritetnega pomena tako za Slovenijo kot za EU. Slovenija bo v letu 2005
nadaljevala s projektom vzpostavitve zunanje meje EU za zagotovitev potrebne
infrastrukture za izvajanje varnostnega, inšpekcijskega in carinskega nadzora.
Ustanovila bo posebno projektno skupino, ki bo zadolžena za pravočasno
izpolnjevanje schengenskih pogojev na področju vizumskega poslovanja.
V procesu priprav na vstop v schengenski sistem se Slovenija
zavzema za čimprejšnjo vzpostavitev in operativno delovanje novega
schengenskega informacijskega sistema (SIS II) in novega vizumskega
informacijskega sistema (VIS). V okviru nadaljnje krepitve skupne vizumske
politike Slovenija podpira predlog o ustanovitvi skupnih prijavnih centrov.
Nadalje se bo zavzemala za uveljavitev celotnega
schengenskega pravnega reda v novih državah članicah takoj, ko bodo za to
pripravljene, vendar najkasneje v letu 2007. Slovenija si bo prizadevala, da bo
med prvimi novimi državami članicami vključena v proces schengenske evalvacije,
kar bo omogočilo polno uveljavitev schengenskega pravnega reda v čim zgodnejšem
možnem terminu.
V zvezi s problematiko zunanjih meja bo Slovenija še posebej
sledila svojemu specifičnemu interesu pri pravnem urejanju obmejnega prometa na
zunanjih mejah EU, ki bo odražal interese državljanov RS. Prizadevala si bo za
to, da novi ukrepi EU ne bodo posegli v veljavne sporazume o obmejnem prometu
in sodelovanju in v režime, ki so vzpostavljeni na njihovi osnovi.
NADALJEVANJE ŠIRITVENEGA PROCESA
Prioriteta Slovenije na področju širitve bodo pristopna
pogajanja s sosednjo Hrvaško. Slovenija ima velik interes, da se Hrvaška
čimprej prilagodi standardom EU na vseh področjih. V procesu pristopnih
pogajanj s Hrvaško bo Slovenija zagovarjala spoštovanje vseh načel, ki so
veljala v dosedanjih širitvah, nujnost izpolnjevanja vseh objektivnih
kriterijev za članstvo ter ostalih pogojev, ki so v skladu s sklepi Evropskega
sveta.
V okviru nadaljnjega širitvenega procesa EU bo Slovenija ob
upoštevanju vseh sklepov Evropskega sveta z decembra 2004 pozorno spremljala
tudi začetek pristopnih pogajanj s Turčijo.
SODELOVANJE Z DRŽAVAMI ZAHODNEGA BALKANA
Stabilnost in gospodarski razvoj Zahodnega Balkana sta v
vitalnem interesu Republike Slovenije. Republika Slovenija si bo še naprej
intenzivno prizadevala, da EU tej regiji nameni posebno pozornost, tako v
realizaciji njihove evropske perspektive kot glede reševanja medsebojnih
odprtih vprašanj. Prizadevala si bo za individualno obravnavo držav Zahodnega
Balkana v skladu s sprejetimi obveznostmi in napredkom teh držav v procesu
stabilizacije in pridruževanja EU. Ob tem bo Slovenija upoštevala dosežene
različne formalne statuse držav Zahodnega Balkana pri njihovem odnosu do EU.
V perspektivi predsedovanja EU v prvi polovici leta 2008 bo
Slovenija na področjih, na katerih proces stabilizacije in pridruževanja EU
zastaja ali še ni na zadovoljivi ravni, vse države Zahodnega Balkana dodatno
spodbujala. Poleg neposrednih političnih stikov in dejavnosti slovenskega
gospodarstva bo Slovenija v največji možni meri uporabljala mehanizem
medinstitucionalnega sodelovanja v okviru programa CARDS in nadaljevala z
drugimi oblikami neposrednega razvojnega sodelovanja na bilateralni ravni. Tudi
v prihodnje bo aktivno nudila konkretno pomoč državam regije, da uresničijo
svoje evropske ambicije. S tem namenom je Vlada RS ustanovila Center za pomoč
pri približevanju EU.
SODELOVANJE MED EU IN OVSE
Sodelovanje med EU in OVSE bo v letu 2005 za Slovenijo še
posebej pomembno, saj bo kot predsedujoča OVSE prevzela soodgovornost za
učinkovito reševanje določenih nerešenih vprašanj v državah regije Zahodnega
Balkana in državah, ki so vključene v Evropsko sosedsko politiko.
Pri tem bo Slovenija poskušala zagotoviti čim večjo
koherentnost med EU in OVSE ter si prizadevala za nadaljnjo krepitev njunega
usklajenega nastopanja.
SODELOVANJE S STRATEŠKIMI PARTNERJI
Slovenija se bo še naprej zavzemala za koordinirano in
učinkovito sodelovanje transatlantskih partnerjev v mednarodnih odnosih.
Poglobljen transatlantski dialog je namreč pogoj za svetovno stabilnost in
učinkovito reševanje kriznih situacij.
Prav tako bo za Slovenijo izredno pomembna krepitev odnosov
med EU in Rusko federacijo kot strateškim partnerjem Unije. V interesu
Slovenije je vsestransko poglobljeno sodelovanje EU z Rusko federacijo.
PRIPRAVE NA PREDSEDOVANJE SLOVENIJE EU
V skladu s sklepom decembrskega Evropskega sveta bo Slovenija
predsedovala Svetu EU in Evropskemu svetu v prvi skupini držav skupaj z Nemčijo
in Portugalsko, in sicer po naslednjem vrstnem redu: Nemčija v prvi polovici
leta 2007, Portugalska v drugi polovici leta 2007 ter Slovenija v prvi polovici
leta 2008. Priprave na predsedovanje EU so vsekakor eden izmed prioritetnih
projektov slovenske države v tem in prihodnjih dveh letih. Dejstvo, da je bila
Slovenija izbrana za predsedovanje že v letu 2008, predstavlja za Slovenijo
priznanje in veliko priložnost, da utrdi svoj ugled kot država, ki je sposobna
prevzeti svoj del odgovornosti za razvoj in stabilnost tako evropskega
kontinenta kot širše mednarodne skupnosti. Predsedovanje bo pomembno prispevalo
k prepoznavnosti in promociji Slovenije. Slovenija se bo na izzive, ki jih tako
pomemben projekt ponuja na vsebinskem, organizacijskem, kadrovskem in finančnem
področju, kar najbolje pripravila.
V letu 2005 bo Slovenija pripravila program priprav na
predsedovanje, opredelila bo ključne naloge ter nosilce le-teh. Že v letošnjem
letu bo začrtala smernice vsebinskega programa predsedovanja. Izdelala bo načrt
kadrovskih virov, zagotovila ustrezno infrastrukturo za predsedovanje ter
natančneje opredelila potrebna proračunska sredstva.
Pri obravnavi posameznih zadev EU in odločanju o stališčih se
kot izhodišče upoštevajo tudi usmeritve in stališča, ki izhajajo iz gradiva
»Prednostne naloge Slovenije za delo v Svetu Evropske unije v letu 2005«, št.
008-05/04-3/2, ki je sestavni del te deklaracije.
* * *
PREDNOSTNE
NALOGE SLOVENIJE
ZA DELO V SVETU EVROPSKE UNIJE V LETU 2005
i. UVOD
Slovenija je po večletnih pripravah na vključitev v Evropsko
unijo (EU) maja 2004 izpolnila to osrednjo državno prioriteto in postala
članica EU. V prvih mesecih članstva si je Slovenija prizadevala predvsem za
učinkovito vključitev v EU. V tem okviru je nadaljevala s prilagajanjem
slovenskega pravnega reda evropski zakonodaji, usmerila se je v učinkovito
vključitev v odločanje o zakonodajnih in drugih aktih EU ter se pripravljala na
vstop v Evropsko monetarno unijo in na vzpostavitev zunanje meje. Pomemben del
aktivnosti so predstavljala tudi pogajanja o naslednji finančni perspektivi,
ukrepi za doseganje ciljev Lizbonske strategije, prizadevanja za učinkovito
črpanje sredstev EU ter podpora nadaljnjemu širitvenemu procesu EU. V letu 2005
bo Slovenija nadaljevala z delom na večini prioritet iz lanskega leta, tem pa
se v novem letu pridružujejo nekatere nove naloge.
V letu 2004 je vlada ključne prioritete Slovenije na področju
evropskih zadev opredelila v Prioritetah Slovenije na področju evropskih
zadev v letu 2004 in Prednostnih naloge Slovenije za delo v Svetu
Evropske unije v letu 2004. Na tej osnovi je Državni zbor v skladu z
Zakonom o sodelovanju med Državnim zborom in vlado v zadevah Evropske unije
sprejel Deklaracijo o stališčih za začetek delovanja Republike Slovenije v
institucijah EU za leto 2004.
V skladu s 5. členom Zakona o sodelovanju med Državnim zborom
in vlado v zadevah Evropske unije je Vlada RS pripravila Predlog deklaracije
o usmeritvah za delovanje Republike Slovenije v institucijah EU v letu 2005.
Ta postavlja smernice za sodelovanje Slovenije v postopkih oblikovanja in
sprejemanja novih zakonodajnih aktov EU, torej evropskega pravnega reda v
nastajanju. Hkrati daje smernice za delovanje Slovenije na drugih področjih
sodelovanja Slovenije v EU, ki niso neposredno povezana z zakonodajnim
postopkom, se pa z njim povezujejo oziroma dopolnjujejo.
Pričujoči dokument o Prednostnih nalogah Slovenije za delo
v Svetu Evropske unije v letu 2005 podrobneje določa prednostne naloge
Slovenija po posameznih področjih delovanja EU in pomeni nadgradnjo splošnih
političnih usmeritev, predstavljenih v Predlogu deklaracije o usmeritvah za
delovanje Republike Slovenije v institucijah EU v letu 2005.
Struktura dokumenta v grobem sledi Operativnemu programu
Sveta za leto 2005, ki sta ga predložili luksemburško in britansko
predsedstvo Sveta EU (Operational programme of the Council for 2005 submitted
by the incoming Luxembourg and United Kingdom Presidencies). Vsebina gradiva
sloni tudi na Večletnem strateškem programu Sveta EU 2004–2006, ki ga je
Evropski svet sprejel decembra 2003 (Multiannual Strategic Programme). Ko bo
Evropska komisija objavila Zakonodajni in delovni program Evropske komisije
za 2005, bo dokument dopolnjen s tabelarnim seznamom zakonodajnih in
nezakonodajnih predlogov Evropske komisije za leto 2005. Komisija bo omenjeni
dokument objavila predvidoma konec januarja 2005.
V uvodni del dokumenta je vključen kratek pregled načrtovanih
aktivnosti Unije v letu 2005, sicer pa je gradivo razdeljeno na osem poglavij:
(1) naslednja finančna perspektiva, (2) Lizbonska strategija, (3) Skupna
kmetijska politika in ribištvo, (4) trajnostni razvoj, (5) vzpostavljanje
območja svobode, varnosti in pravice, (6) nadaljnja širitev EU, (7) krepitev
stabilnosti in blaginje v svetu, (8) Pogodba o Ustavi za Evropo. V vsakem
vsebinskem sklopu so najprej predstavljene prednostne naloge, ki si jih je za
leto 2005 zastavila EU. Tem sledijo prednostne naloge Slovenije na obravnavanem
področju, kjer so v največji možni meri upoštevani politični, gospodarski,
proračunski, socialni in okoljski vidiki.
ii. EVROPSKA UNIJA V LETU 2005
V letu 2005 bo EU v glavnem nadaljevala s projekti in
nalogami, ki so se začela že v okviru predhodne Evropske komisije in Evropskega
parlamenta v prejšnji sestavi.
Luksemburško predsedstvo v prvi polovici leta 2005 bodo
zaznamovale predvsem ekonomske teme. Prednostna naloga predsedstva ob tesnem
sodelovanju z Evropsko komisijo bo priprava spomladanskega Evropskega sveta, ki
bo posvečen vmesnemu pregledu izvajanja Lizbonske strategije. Od srečanja
predsednikov vlad in držav se pričakuje, da bodo dali vnovičen političen zagon
ambicioznemu cilju EU, da do leta 2010 postane najbolj dinamično, konkurenčno
in na znanju temelječe gospodarstvo na svetu. Na podlagi Kokovega poročila,
objavljenega novembra 2004, in letnega spomladanskega poročila Evropske
komisije o konkurenčnosti bodo zaključki Evropskega sveta vsebovali priporočila
in ukrepe, ki bi jih morale v obdobju naslednjih petih let sprejeti in izvajati
države članice, da bi spodbudile rast in konkurenčnost evropskega gospodarstva
ter zvišale stopnjo zaposlenosti.
Potem ko so bile v letu 2004 opravljene prve razprave o
predlogu finančnega okvirja EU za obdobje 2007–2013, ki ga je februarja 2004
posredovala Komisija, ter o sklopu zakonodajnih in drugih predlogov, ki
določajo programe in politike Skupnosti v tem obdobju, se bo v letu 2005 začela
druga, intenzivnejša stopnja pogajanj za sprejem naslednje finančne
perspektive. Države članice so na zasedanju Evropskega sveta decembra 2004
sprejele temeljna načela in smernice za nadaljnja pogajanja ter ponovno
potrdile časovnico pogajanj, ki predvideva, da naj bi se na junijskem Evropskem
svetu sprejel dokončen političen dogovor o skupni višini in razdelitvi
finančnih sredstev po posameznih poglavjih za obdobje naslednjih sedmih let. Do
konca leta 2005 naj bi se nato sprejela še ustrezna zakonodaja, ki bo omogočila
izvajanje naslednje finančne perspektive.
V letu 2005 se bo pregledalo petletno delovanje Pakta
stabilnosti in rasti. V okviru pregleda naj bi se med drugim poskušalo doseči
dogovor med zagovorniki strogega upoštevanja pravil nadzora proračunske
discipline držav evroobmočja in zahtevami nekaterih držav članic po večji prožnosti
pri izvajanju le-teh. Reforma naj ne bi pomenila rahljanja pravil Pakta kot
instrumenta javno-finančnega nadzora v državah članicah, temveč njihovo
smiselno uporabo v različnih fazah gospodarskega cikla in ekonomskega položaja
države nasploh.
Obe predsedstvi bosta nadaljevali proces širitve. Bolgarija
in Romunija naj bi aprila 2005 podpisali pristopno pogodbo. Marca 2005 naj bi
se začel pogajalski proces s Hrvaško. Ob predhodnem priznanju Cipra s strani
Turčije naj bi se pogajalski proces s to najstarejšo državo kandidatko za
članstvo v EU začel v oktobru 2005.
V letu 2005 bo EU velik poudarek namenila nadaljnjemu
vzpostavljanju območja varnosti, svobode in pravičnosti, ki ga bo uresničevala
z izvajanjem Haaškega programa. Poleg ukrepov za vzpostavitev evropskega
azilnega in migracijskega sistema, skupnega upravljanja zunanjih meja,
pravosodnega in policijskega sodelovanja, ostaja z vidika zagotavljanja
varnosti ukrepanje proti terorizmu ena najpomembnejših prioritet. Med
prednostne naloge EU v letu 2005 na tem področju, ki izhajajo iz Deklaracije in
revidiranega Akcijskega načrta za boj proti terorizmu, sodijo naloge za boljšo
izmenjavo informacij in podatkov, izdelava varnostnih ocen ter dokončanje
medsebojnega ocenjevanja usposobljenosti držav članic za ukrepanje proti
terorizmu, ukrepi proti radikalizaciji in rekrutiranju ter proti financiranju
terorizma, zaščita infrastrukture, izvajanje EU solidarnostnega programa ter
protiteroristično angažiranje na področju zunanjih odnosov.
Na področju zunanje politike bo EU še naprej krepila svojo
vlogo globalnega igralca pri zagotavljanju svetovne varnosti in stabilnosti.
Temeljni okvir za delovanje na tem področju predstavlja Evropska varnostna
strategija. Prevzemanje vedno večje odgovornosti v mednarodni skupnosti se
odraža v aktivni vlogi EU v Bližnjevzhodnem mirovnem procesu, sodelovanju v
operacijah kriznega upravljanja na afriški celini ter aktivni vlogi EU v
soočenju novimi grožnjami kot so terorizem, boj proti širjenju orožja za
množično uničevanje idr. EU si bo še naprej prizadevala za multilateralno
reševanje konfliktov v mednarodni skupnosti ob vsestranskem sodelovanju z ZDA
in drugimi strateškimi partnerji. Posebno pozornost bo EU namenila krepitvi
vezi s sosednjimi regijami, tj. z državami Zahodnega Balkana, in skupino držav,
ki spadajo v okvir Evropske sosedske politike (vzhodnoevropskimi državami in
sredozemskimi sosedami). Leto 2005 je razglašeno za leto Sredozemlja, kar
odraža poseben pomen, ki ga EU pripisuje barcelonskemu procesu, ki letos obeležuje
deseto obletnico. Zaradi humanitarne katastrofe v jugovzhodni Aziji konec leta
2004 bo EU zagotovila potrebno politično, razvojno in humanitarno podporo
prizadetim območjem.
Medtem, ko so države članice (Litva, Madžarska in Slovenija)
že ratificirale Pogodbo o ustavi z Evropo, se bo tekom celotnega leta 2005
nadaljeval njen proces ratifikacije v ostalih državah članicah, ponekod tudi na
referendumih. Proces ratifikacije bodo spremljale kampanje v državah članicah,
na katerih bodo predstavljali vsebino pogodbe državljanom. S tem se bo sočasno
nadaljevala pobuda o približevanju EU, njenih institucij in njihovega delovanja
državljanom EU, ki jo je začelo že irsko in uspešno nadaljevalo nizozemsko
predsedstvo (Communicating Europe).
POLOŽAJ SLOVENIJE V EU IN PREDNOSTNE NALOGE ZA DELO V SVETU
EVROPSKE UNIJE V LETU 2005
1. NASLEDNJA FINANČNA PERSPEKTIVA
Prednostne naloge EU
Tekoča finančna perspektiva EU se izteče konec leta 2006.
Uradna razprava o obsegu in strukturi naslednje finančne perspektive 2007–2013
se je pričela po tem, ko je Evropska komisija februarja 2004 posredovala prvo
Sporočilo z njenim predlogom finančnega okvirja za leta 2007–2013. V skladu s
časovnico iz Večletnega strateškega programa EU, ki jo je ponovno podprl tudi
Evropski svet decembra 2004, morajo države članice v času luksemburškega
predsedstva doseči politični dogovor o naslednji finančni perspektivi ter s tem
omogočiti, da se potrebna zakonodaja za izvajanje finančne perspektive sprejme
do konca leta 2005. Cela vrsta zakonodajnih predlogov, vezanih na posamezne
programe Skupnosti in različne finančne instrumente, je že v obravnavi v okviru
različnih delovnih skupin Sveta, v začetku leta pa bo morala Komisija
posredovati tudi še manjkajoče predloge, ki pokrivajo predvsem področja raziskav
in razvoja ter Območja svobode, varnosti in pravice.
Posamezni zakonodajni predlogi so v Prednostnih nalogah
obravnavani v okviru posameznih politik, poglavitna razprava pa poteka o sami
strukturi in obsegu sredstev. Razprava o naslednji finančni perspektivi je pod
nizozemskim predsedovanjem potekala na osnovi t.i. zidakov (building-blocks),
kjer so države opredeljevale alternativne cilje za posamezne (pod)naslove
naslednje finančne perspektive, čemur je sledilo tudi opredelitev obsega
sredstev, potrebnih za dosego teh ciljev. Na ta način so države članice
opredelile alternativne zidake, ki predstavljajo celoten spekter stališč držav
članic glede posameznih (pod)naslovov. Luksemburško predsedstvo je poleg
omenjenih zidakov podedovalo tudi skromne zaključke decembrskega Evropskega
sveta, ki navajajo malo načrtovanih splošnih načel in smernic za nadaljnje
delo.
Iz dosedanjih razprav je razvidno še precejšnje razhajanje
med stališči držav članic glede obsega in strukture sredstev, kar je razvidno
tudi iz razlike med seštevkom vseh najmanjših zidakov, ki obsega 0,85 odstotkov
BND skupnosti ter seštevkom največjih, ki znaša 1,3 odstotka BND. Glede na to,
da je nova sestava Komisije že napovedala vztrajanje pri predlogu njene
predhodnice, ki po obsegu odobritvah plačil dosega višino 1,14 odstotka BND,
šesterica neto plačnic pa tudi ni odstopila od svoje zahteve, da proračunski
izdatki v obdobju 2007–2013 ne bi smeli preseči 1,0 odstotka BND, bo potrebnega
precej dela in iznajdljivosti, da bi države članice v prvi polovici letošnjega
leta vendarle dosegle politični dogovor in tako spoštovale časovnico.
Prednostne naloge Slovenije
Pogajanja o naslednji finančni perspektivi so že
izpostavljena kot ena prednostnih nalog za Slovenijo v naslednjem obdobju.
Slovenska izhodišča v pogajanjih o naslednji finančni perspektivi 2007–2013
ostajajo vseskozi enaka. Slovenija si bo tudi v nadaljevanju pogajanj
prizadevala za takšen obseg in strukturo naslednje finančne perspektive EU, ki
bo na eni strani Uniji omogočala, da se v naslednjih letih učinkovito sooča z
izzivi notranje kohezije, konkurenčnosti in njenega nadaljnjega razvoja, na
drugi strani pa omogočala, da bo Slovenija lahko iz proračuna EU črpala več
sredstev, kot bo v njega vplačevala. Poleg ugodne strukture in obsega dogovora,
je za Slovenijo pomembno, da se pogajanja čim prej končajo, saj potrebuje čas
za pripravo novih programov, predvsem na področju kohezijske politike, da bo
lahko pričela s črpanjem sredstev v letu 2007 in predvidene finančne tokove
tudi realizirala. Ob tem bo morala Slovenija upoštevati, tudi zaradi potrebe po
izpolnjevanju strogih pravil Pakta stabilnosti in rasti, tiste negativne
fiskalne učinke, ki bodo posledica pogojev za črpanje povečanega obsega
evropskih sredstev.
Končni dogovor o naslednji finančni perspektivi je nenazadnje
v veliki meri odvisen tudi od načina vodenja samih pogajanj. Dosedanje razprave
o zidakih (building-blocks) namreč niso zadostno vodile k zbliževanju stališč
med celotno petindvajseterico držav članic. Za Slovenijo je pomembno, da se pri
nadaljnji obravnavi predlogov naslednje finančne perspektive ne bo iskalo
najmanjšega skupnega imenovalca, temveč kompromis med državami članicami. To je
pomembno zato, da bo končni dogovor v čim večji meri upošteval specifične
težave nekaterih držav, kot je za Slovenijo ustrezna ureditev na področju
kohezijske politike.
Slovenija je v dosedanjih pogajanjih načrtno podpirala
predloge Komisije predvsem zato, ker so za Slovenijo ugodni zaradi predlagane
ureditve na področju kohezijske politike. Ne glede na to bo Slovenija z
intenziviranjem pogajanj morala, tudi po vzoru pristopnih pogajanj, še
aktivneje vplivati na oblikovanje naslednje finančne perspektive predvsem skozi
konstruktivno in proaktivno delovanje. Majhna država s specifičnimi problemi
namreč veliko težje dosega svoje cilje, če se zgolj pridružuje posameznim
koalicijam držav. Primerneje je, da poskuša Slovenija oblikovati svoje predloge
in tem predlogom najti ustrezno podporo.
Ne glede na prej navedeno, pa je vendarle pričakovati, da se
bodo med pogajanji vzpostavljale posamezne koalicije držav članic. Zaenkrat je
najizrazitejša koalicija šesterice držav članic neto plačnic, posamezne skupine
držav se pa se bodo združevale tudi glede posameznih vprašanj evropskih politik
z namenom, da dosežejo svoje parcialne zahteve. V tem primeru bo morala
Slovenija pred intenziviranjem pogajanj o naslednji finančni perspektivi
ponovno podrobneje preučiti, katera področja so zanjo v pogajanjih
najpomembnejša in na tej osnovi za doseganje lastnih ciljev pred zaključkom
pogajanj najti primerne strateške partnerice.
Slovenija se bo zavzemala za skupni obseg proračuna Evropske
unije v skladu s temeljnim predlogom Evropske komisije, predvsem v korist
doseganja ciljev Lizbonske strategije in kohezije.
1.1. KOHEZIJSKA POLITIKA
Z izvajanjem Lizbonske strategije ter razpravo o naslednji
finančni perspektivi 2007–2013 je neposredno povezana tudi kohezijska politika.
Slednja je usmerjena v zmanjševanje socialno-ekonomskega prepada med razvitimi
regijami in regijami, ki zaostajajo v razvoju, zlasti pa v svojo reformo, ki je
nujna z vidika učinkovitega izvajanja in financiranja politike v razširjeni
Uniji po letu 2006.
Prednostne naloge EU
Operativni program dela Sveta za leto 2005 sicer aktivnosti
na področju kohezijske politike posebej ne izpostavlja. Zaradi pomembnosti tega
področja za Slovenijo vendarle izpostavljamo ključne cilje EU v letu 2005.
Mednje vsekakor sodi sprejetje novih uredb s področja kohezijske politike za
obdobje 2007–2013. Gre za predloge naslednjih ključnih dokumentov:
Uredba Sveta o splošnih določbah o Evropskem skladu za
regionalni razvoj, Evropskem socialnem skladu in Kohezijskem skladu. Predlog
uredbe določa splošna pravila delovanja evropskih strukturnih in kohezijskega
sklada v naslednjem finančnem obdobju. Komisija v predlogu nove uredbe predlaga
vrsto poenostavitev obstoječega sistema ter zmanjšanje števila ciljev na tri:
konvergenca, regionalna konkurenčnost in zaposlovanje ter teritorialno
sodelovanje. Predlog uredbe predvideva tudi t.i. prehodno in posebno podporo za
regije, prizadete zaradi t.i. statističnega učinka širitve.
Uredba Evropskega parlamenta in Sveta o Evropskem skladu za
regionalni razvoj. Skladno s predlogom uredbe namen Evropskega sklada za
regionalni razvoj ostaja podpora investicijam in zmanjševanje regionalnih
razlik v EU.
Uredba Sveta o ustanovitvi Kohezijskega sklada. Kohezijski
sklad naj bi po predlogu Komisije še naprej podpiral projekte s področja okolja
in vseevropskih omrežij, dodatno pa naj bi obsegal še investicije v podporo
trajnostnemu razvoju z jasno okoljsko komponento ter investicije v prometno
infrastrukturo izven vseevropskih omrežij.
Uredba Evropskega parlamenta in Sveta o Evropskem socialnem
skladu. Predlog uredbe med naloge Evropskega socialnega sklada uvršča krepitev
ekonomske in socialne kohezije držav članic s podpiranjem polne zaposlenosti,
izboljšanjem kakovosti in produktivnosti pri delu, pospeševanjem socialne
vključenosti in zmanjševanjem regionalnih nesorazmerij zaposlovanja v državah
članicah.
Uredba Evropskega parlamenta in Sveta o ustanovitvi
Evropskega združenja za čezmejno sodelovanje. V interesu pospeševanja
čezmejnega sodelovanja in poenostavljanja izvajanja tovrstnih programov
Komisija s predlogom uredbe uvaja možnost institucionalizacije čezmejnega
sodelovanja z ustanovitvijo t.i. evropskih združenj za čezmejno sodelovanje.
Prednostne naloge Slovenije
Med prednostne naloge Slovenije tudi v letu 2005 vsekakor
sodi aktivno sodelovanje v pogajanjih o novih uredbah s področja kohezijske
politike za naslednje finančno obdobje EU.
V okviru pogajanj o naslednji finančni perspektivi 2007–2013
posveča Slovenija posebno pozornost razpravam, ki se nanašajo na finančne in
vsebinske spremembe bodoče kohezijske politike EU. Pri tem je za Slovenijo posebej
pomembno vprašanje upravičenosti do sredstev iz naslova strukturnih skladov po
letu 2006 in s tem povezanim vprašanjem t.i. statističnega učinka. Iz tega
razloga se Slovenija od vsega začetka aktivno vključuje v razprave s tega
področja, pri čemer v splošnem podpira obstoječe predloge Evropske komisije, ki
so za Slovenijo ugodni. Ustrezna obravnava statističnega učinka širitve ostaja
ena najpomembnejših prioritet RS tudi v nadaljevanju pogajanj glede naslednje
finančne perspektive. S potekom pogajanj o naslednji finančni perspektivi je
neposredno povezana tudi odločitev glede regionalizacije Slovenije na t.i.
kohezijske regije oziroma regije na NUTS-2 ravni. Ugoden izid pogajanj na
področju kohezijske politike je ključen predpogoj za pozitiven neto proračunski
položaj Slovenije v obdobju naslednje finančne perspektive; dejanska
uresničitev le-tega pa bo v prvi vrsti odvisna od domače sposobnosti črpanja
teh sredstev.
V obravnavi uredb s področja kohezijske politike EU je za
Slovenijo posebej pomembna krovna uredba o splošnih določbah, ki vsebinsko
obravnava tudi podporo regijam, prizadetih zaradi t.i. statističnega učinka
širitve.
Slovenija ima glede na svojo velikost zelo dolgo državno
mejo, zato pri sprejemanju novih uredb posebno pozornost posveča tudi krepitvi
čezmejnega sodelovanja tako znotraj EU kot tudi sodelovanja obmejnih regij
razširjene EU s partnerji v državah nečlanicah.
2. LIZBONSKA STRATEGIJA
Prednostne naloge EU
Lizbonska strategija, ki jo je Evropski svet sprejel marca
2000, je Evropski uniji prinesla nov strateški cilj, da do leta 2010 postane
"najbolj konkurenčno in dinamično ter na znanju temelječe gospodarstvo na
svetu, ki bo uživalo polno zaposlenost ter ekonomsko in socialno
kohezijo". Na goeteborškem vrhu leta 2001 je bila Lizbonska strategija
dopolnjena z usmeritvami na področju okolja ter doseganjem bolj vzdržnih
smernic razvoja.
Vmesni pregled izvajanja Lizbonske strategije, načrtovan za
pomlad leta 2005, je pomembna priložnost, da se v luči nedavnega Wim Kokovega
poročila prouči dosežene rezultate in nadaljnje potrebne ukrepe, ki jih mora EU
storiti na ravni skupnosti in na ravni držav članic, da bo dosegla zastavljene
cilje.
Luksemburško predsedstvo in predsedstvo Velike Britanije sta
v operativni program dela Sveta za leto 2005 zapisali, da je ena
najpomembnejših nalog EU večji napredek pri uresničevanju ciljev Lizbonske
strategije. Medinstitucionalni sporazumi, pobude ter ustrezni programi, katerih
skupni cilj je boljša pravna ureditev na ravni skupnosti, lahko bistveno
prispevajo k uresničevanju ciljev, med drugim tudi tako, da se pred pripravo
zakonodajnih predlogov prouči možnost uporabe alternativnih instrumentov
normiranja, da se pri pripravi zakonov v celoti analizira vplive na
konkurenčnost, ter da je obstoječa zakonodaja podvržena ponovnemu pregledu z
namenom ugotavljanja možnosti za njeno poenostavitev. Ob tem mora EU povečati
odprtost za trgovino in investicije ter pospešiti strukturne reforme.
Prednostne naloge Slovenije
Z namenom aktivne vključitve v pripravo vmesnega pregleda
Lizbonske strategije je Vlada RS novembra 2004 sprejela dokument, v katerem je
predstavila svoj pogled na problematiko uresničevanja Strategije, ter z njim
seznanila Državni zbor. V dokumentu se Slovenija zavzema sledeče stališče:
-       
Potrebno je opredeliti prioritete in se tako osredotočiti na vprašanja,
ki so ključna za razvojni preboj EU, ter skladno s tem postaviti jasne cilje.
Pri tem morajo biti glavni ukrepi pri izvajanju Lizbonske strategije usmerjeni
v povečanje produktivnosti in zaposlovanja, hkrati pa naj se v največji možni
meri dosega tudi cilje na področjih socialne kohezije in okolja. Pomembno je,
da se cilje pospešeno izvaja v državah, ki najbolj zaostajajo.
-       
Nujno je izboljšati upravljanje Lizbonske strategije in spodbuditi večjo
zavezanost vseh držav članic za njeno izvajanje, doseganje ciljev strategije pa
podpreti tudi z naslednjo finančno perspektivo. V ta namen naj države določijo
člana vlade, ki bo odgovoren za celoto Lizbonske strategije, ter bolj vključijo
nacionalne parlamente, socialne partnerje, nevladne organizacije in druge
akterje v t.i. partnerstvo za spremembe. Nov proces priprave akcijskega načrta
za izvajanje Lizbonske strategije naj se pripravi le v okviru celovite reforme
procesov koordinacije. EU naj v naslednji finančni perspektivi nameni znatna
sredstva za povečanje gospodarske konkurenčnosti, rasti in zaposlenosti oziroma
za doseganje ciljev, opredeljenih v Lizbonski strategiji. Ob tem mora biti
pomembno doseganje ciljev v celotni Uniji, zato bi morali tudi sredstva, ki so
namenjena povečanju ekonomske kohezije v EU, prednostno usmeriti k ukrepom, ki
hkrati podpirajo doseganje lizbonskih ciljev.
-       
V okviru prizadevanj za bolj učinkovito spremljanje izvajanja
lizbonskega procesa Slovenija podpira uporabo odprte metode koordinacije, za
katero meni, da je najboljša rešitev za učinkovitejše usklajevanje na
nadnacionalni ravni. Nadaljuje naj se s primerjanjem uspešnosti držav pri
doseganju ciljev in nadaljnji uporabi strukturnih indikatorjev, pri čemer pa
mora biti dovolj prostora tudi za kvalitativne ocene.
-       
Potrebno je identificirati ključne reforme, ki so nujno potrebne za
doseganje lizbonskih ciljev in so usmerjene v: ustvarjanje podjetništvu
prijaznejšega okolja; pospeševanje vlaganj za izboljšanje produktivnosti in
krepitev ključnih faktorjev rasti (izobraževanje, raziskave in razvoj ter
transportna in komunikacijska infrastrukturo); izboljšanje delovanja notranjega
trga; večjo fleksibilnost in učinkovitost trga dela ter zagotavljanje novih in
kvalitetnejših delovnih mest; trajnostni razvoj, ki vključuje varstvo okolja.
2.1. SPLOŠNI EKONOMSKI OKVIR/KOORDINACIJA POLITIK
Pakt stabilnosti in rasti
Prednostne naloge EU
Svet za ekonomske in finančne zadeve (ECOFIN) bo nadaljeval
razpravo o oceni Pakta stabilnosti in rasti s ciljem, da bi jo zaključil do
sredine leta 2005. Razprava in revizija Pakta stabilnosti in rasti poteka na
podlagi Sporočila Evropske komisije, objavljenega 3. septembra 2004, v katerem
je ocenila petletno vlogo Pakta pri koordinaciji proračunov držav članic, potem
ko je Sodišče Evropskih skupnosti v juliju 2004 sprejelo odločitev v primeru
Evropska komisija proti Svetu EU. Odločitev razjasnjuje vloge posameznih
institucij EU in držav članic pri uporabi fiskalnih okvirjev.
Svet EU je od Ekonomsko-finančnega odbora (EFC) zahteval, da
v zvezi s Paktom nadaljuje z delom na vsebinah, kot so: izogibanje
pro-cikličnim politikam (simetrična uporaba v teku ekonomskega cikla), boljša
definicija nacionalnih srednjeročnih proračunskih ciljev, operacionalizacija
kriterija javnofinančnega dolga, izboljšanje postopka presežnega primanjkljaja,
upoštevanje strukturnih reform in izboljšanje upravljanja.
Prav tako se bo nadaljevala implementacija postopkov
presežnega javnofinančnega primanjkljaja za določene države članice.
Prednostne naloge Slovenije
Slovenija bo aktivno sodelovala pri razpravah o spremembah
Pakta stabilnosti in rasti v smeri, ki bo zagotavljala ustrezno finančno
disciplino držav članic in nadzor nad njo ob enaki obravnavi držav članic.
Slovenija je mnenja, da morajo biti morebitne spremembe določil Pakta
stabilnosti in rasti minimalne. Večji poudarek pa je treba zagotoviti
srednjeročnim ciljem. Ti bi morali bolje odražati razmere v posamezni državi
članici in zagotavljati vzdržnost javnofinančnega dolga, s čimer bi bil dan
tudi večji poudarek javnofinančnemu dolgu. Iz navedenega sledi, da enotna
konsolidacija strukturnega primanjkljaja za 0,5 odstotka BDP letno ni nujno
najprimernejša za vse države članice. Slovenija prav tako meni, da je v tej
fazi nemogoče enotno oceniti obseg potencialnih obveznosti v posamezni državi
članici, zato bo na tem področju potrebnega še precej metodološkega dela.
Precej je mogoče narediti tudi na preventivnem delu pakta, saj se javnofinančna
situacija v posamezni državi članici ne prevesi iz položaja blizu ravnovesja na
tri odstotke deficita na hitro, pač pa nastaja dlje časa.
V okviru koordinacije ekonomskih politik je Slovenija v
začetku januarja 2005 oddala redno dopolnitev Konvergenčnega programa,
sprejetega maja 2004. Slovenija sodeluje pri obravnavi mnenj Komisije ter Sveta
EU o ekonomski politiki države. Ob tem bo sodelovala tudi v razpravi o
nadaljevanju postopkov presežnega primanjkljaja za države članice, proti
katerim je postopek uveden.
Ažuriranje širokih smernic ekonomske politike
Prednostne naloge EU
Kot običajno bo Svet za ekonomske in finančne zadeve v
februarju oziroma marcu pripravil dokument glede ključnih vprašanj Širokih
smernic ekonomske politike in ga predložil spomladanskemu Evropskemu svetu ter
nato za junijski Evropski svet izdelal posebno besedilo. Pred tem bo Evropska
komisija predvidoma do konca januarja pripravila poročilo o izvrševanju Širokih
smernic ekonomskih politik. Trenutno so v veljavi Široke smernice ekonomskih
politik za obdobje 2003–2005, v katerih so poudarjeni štirje glavni izzivi za
Slovenijo, in sicer: znižati inflacijo na vzdržen način, povečati stopnje
zaposlenosti zlasti pri starejših delavcih, izboljšati pogoje za vzdržno rast
produktivnosti in pospešiti konkurenčnost na vseh področjih gospodarstva, še
posebej na področju omrežij.
Prioritete Slovenije
Slovenija bo spremljala pripravo Širokih smernic ekonomske
politike in sooblikovala njihovo besedilo tako v splošnem delu ter še posebej v
delu, ki se bo nanašal nanjo.
2.2. POBUDA ZA RAST
Prednostne naloge EU
Evropski svet je konec leta 2003 v okviru hitrejšega in
učinkovitejšega izvajanja Lizbonske strategije na predlog Evropske komisije
sprejel načela t.i. Pobude za rast. Pobuda predstavlja sklop finančnih in
zakonodajnih ukrepov za spodbujanje investicij v vseevropska omrežja (TEN) na
področju transporta, telekomunikacij in energije ter projekte na področju
raziskav in razvoja, tehnološkega napredka in človeških virov. Vsebuje tudi
seznam prioritetnih projektov (t.i. hitra lista) s področij prometnih in
energetskih vseevropskih omrežij, širokopasovnih omrežij, raziskav, razvoja in
inovacij, ki naj bi se izvajali na ravni Unije in ki bi pomembno prispevali k
doseganju lizbonskih ciljev.
Prednostne naloge Slovenije
Za Slovenijo so še posebej pomembni projekti s področja
vseevropskih transportnih omrežij, saj je Sloveniji uspelo doseči, da se na
"hitro listo" v okviru čezmejnega železniškega projekta
Ljubljana-Budimpešta uvrsti tudi drugi tir železniške proge Koper-Divača.
Projekt naj bi se izvajal pod okriljem t.i. pomorskih avtocest, torej kot
projekt, ki bi izboljševal povezavo med pristanišči (slednja bi imela
zagotovljeno vso infrastrukturo in logistiko) in celinskimi potmi ter tako
prispeval k zmanjšanju zastojev na cestah. Predviden začetek projekta je leto
2006, dokončan pa naj bi bil leta 2012. Slovenija je Evropski komisiji že
sporočila naslednje podatke za omenjeni projekt: oceno datuma pridobitve
dovoljenj za začetek gradnje in datum predvidenega začetka del, finančni plan,
iz katerega je razviden delež, ki ga bo Slovenija financirala iz proračunskih
sredstev, in delež, ki bi ga bilo možno financirati z uporabninami, ter
morebitni drugi viri.
2.3. KREPITEV KONKURENČNOSTI
Znotraj širšega okvira uresničevanja Lizbonske strategije
bosta predsedstvi zasledovali cilj integriranega pristopa h krepitvi
konkurenčnosti, še posebno pa se bosta posvetili različnim horizontalnim
pobudam za spodbujanje inovacij ter konkurenčnosti. Pri tem bo osrednja naloga
predvsem zmanjšanje obremenitev za gospodarstvo, in sicer s pomočjo boljše
priprave zakonodaje, ponovnega pregleda obstoječe zakonodaje in njene
poenostavitve ter uporabe alternativnih normativnih instrumentov, kjer je to
mogoče. Predsedstvi vidita kot druge pomembne politike, ki bi lahko doprinesle
k večanju konkurenčnosti, še inovacije in podjetništvo ter raziskovanje in
izobraževanje.
2.3.1. Zakonodajna reforma
Prednostne naloge EU
Predsedstvi bosta nadaljevali s pobudo glede zakonodajne
reforme, ki je bila začeta v času irskega predsedstva, vključno z udejanjanjem
Medinstitucionalnega sporazuma o boljši pripravi zakonodaje. Ravno tako si
bosta predsedstvi prizadevali, da bodo zakonodajni predlogi opremljeni z
ustrezno oceno vplivov. Nadalje si bosta prizadevali, da bo prišlo do
realizacije sklepov spomladanskega Evropskega sveta 2004, da se bo okrepila in
spodbujala uporaba ocene vplivov tako v postopku priprave novih zakonskih
predlogov kot tudi pri vnovičnem pregledu že sprejete zakonodaje ter da se bo
spodbujala uporaba alternativnih instrumentov regulacije, kar vključuje:
-       
Popolno izvajanje Akcijskega načrta za boljšo pravno ureditev:
Predsedstvi si bosta skupaj s Komisijo prizadevali, da bo tudi v prihodnje
zagotovljeno izvajanje Medinstitucionalnega sporazuma o boljši pripravi
zakonodaje ter da se oceni, kje bi bilo potrebno kaj izboljšati.
-       
Pregled obstoječe sekundarne zakonodaje: Predsedstvi si bosta
prizadevali za pregled obstoječih sekundarnih pravnih aktov Skupnosti ter tako
izvajali zaveze Sveta za konkurenčnost, da se razmisli o mehanizmih za nadaljnjo
identifikacijo področij evropskega pravnega reda, ki naj se prednostno
poenostavijo, in nadaljevali z doseženim uspehom irskega in nizozemskega
predsedstva, v okviru katerih je bilo identificiranih 15 področji, ki naj se
prednostno poenostavijo.
-       
Ocena vplivov: V letu 2005 bosta predsedstvi podprli prizadevanja
Komisije, da se v oceni vplivov okrepi element vpliva na konkurenčnost, in
sicer tako da se analiza potencialnega vpliva zakonodajnega predloga na
konkurenčnost v popolnosti in transparentno predstavi.
-       
Predsedstvi bosta širili uporabo ocene vplivov v vseh formacijah Sveta,
da bi se s tem omogočilo skrbno tehtanje socialnih, ekonomskih in okoljskih
vplivov predlaganih ukrepov tudi s strani Sveta. Ob tem si bosta predsedstvi
prizadevali za čimprejšnje izvajanje skupne evropske metodologije za merjenje
administrativnih bremen, ki ga podjetjem nalaga EU zakonodaja, ter pomagali pri
nadaljnjem premisleku glede možnosti uvedbe kvantitativnih kazalcev.
-       
Ekonomski vplivi pravne ureditve: Delo na tem področju je terjalo skupne
napore vseh relevantnih formacij Sveta, kar se bo izvajalo tudi v prihodnje. Še
posebno ECOFIN ter Svet za konkurečnost bosta še nadalje igrala ključno vlogo,
ki bo odražala pomembnost izboljšave pravnega okvirja za dosego ciljev ekonomske
reforme in rasti.
-       
Uveljavitev evropske zakonodaje: Z namenom doseganja vseh koristi, ki
jih prinaša notranji trg ter ekonomska reforma si bosta predsedstvi skupaj z
Komisijo prizadevali, da je sprejeta evropska zakonodaja v celoti tudi
uveljavljena.
Prednostne naloge Slovenije
Slovenija pozdravlja zavezanost predsedstev pomembnosti
ustvarjanja boljšega pravnega okolja z namenom doseganja večje konkurenčnosti
in produktivnosti evropskega gospodarstva. Slovenija podpira prizadevanja za
vzpostavitev sistema dobrega reguliranja z izvajanjem analize vplivov zakonskih
določb ter posledičnih administrativnih bremen na razvoj podjetništva. Ob tem
je potrebno glavnino naporov usmeriti v odpravljanje očitnih in nesorazmernih
administrativnih bremen, ne pa v zelo sofisticiran razvoj metodologije za
ocenjevanje vplivov. Sicer pa Slovenija soglaša s prizadevanji za razvoj enotne
metodologije na področju ocene vplivov zakonodaje na poslovanje podjetij.
Razvoj enotne metodologije za sledenje vplivov zakonodaje na poslovanje
podjetij bo okrepil dosedanji nabor instrumentov Skupnosti za oblikovanje
boljšega normativnega okolja. Pomembno je tudi, da se nadaljuje z dosedanjim
delom na področju poenostavitve sekundarnih pravnih virov Skupnosti. S stališča
novih držav članic so gotovo prioritetna področja strukturnih skladov oziroma
kohezijske politike, pa tudi drugih k rasti usmerjenih skupnih politik (npr.
okvirni raziskovalni programi).
2.3.2. Inovacije in podjetništvo
Prednostne naloge EU
Na področju inovacij in podjetništva bo prednostna naloga Svet
EU predlagati nove oziroma nadaljevati delo na starih predlogih in aktivnostih:
-       
Akcijski načrt za inovacije, ki ga pripravlja Komisija, aktivnosti pa so
usmerjene v spodbujanje ustanavljanja novih ter krepitve obstoječih tehnoloških
platform, v boljše sodelovanje med raziskovalno in industrijsko sfero s ciljem
zagotoviti tržno usmerjene inovacije, v spodbujanje inovacijskega potenciala
malih in srednje velikih podjetij in v spodbujanje sektorskega inovacijskega
pristopa.
-       
Evropska listina za mala podjetja in Akcijski načrt za podjetništvo.
Izvajanje omenjenih dokumentov je potrebno za izboljšanje okolja za razvoj
podjetništva, posebna pozornost pa je namenjena specifičnim potrebam in
interesom malih in srednjih podjetij, ki so hrbtenica gospodarstva EU.
-       
Večletni program za podjetja in podjetništvo in še posebej za mala
podjetja (MAP – Multi-annual programme for enterprises and entrepreneurship and
in partucular for small enterprises 2001–2005), v okviru katerega naj bi bili
ključni ukrepi za leto 2005 povečanje zavesti o pomenu podjetništva, zmanjšanje
propadanja podjetij, boljši dostop podjetij do finančnih sredstev, izboljšanje
socialnih shem podjetnikov, spodbujanje žensk in etničnih manjšin za odločitev
za podjetniške poklice, izboljšanje poslovnih dialogov, izboljšanje bilanc
stanja podjetij, omogočanje sodelovanja podjetij pri pripravah in izvajanju
politik, strategij, smernic itd.
-       
Izboljšanje konkurenčnosti farmacevtske industrije.
-       
Strategija za znanosti o življenju in biotehnologijo, ki za informacijsko
tehnologijo predstavlja največjo na znanju temelječo gospodarsko panogo in
omogoča številne priložnosti tako za podjetništvo kot za zagotovitev socialne
blaginje.
-       
Spodbujanje ustanavljanja novih in razvoja obstoječih tehnoloških
platform.
-       
Povečanje konkurenčnosti evropske tekstilne in oblačilne industrije.
-       
Zagon Evropskega centra za konkurenčnost na področju podjetništva ter za
EU podjetja.
Prednostne naloge Slovenije
Prednostna naloga Slovenije je sprejetje Nacionalnega
raziskovalnega in razvojnega programa, s katerim bi med drugim predvideli
načine povezovanja znanstvene in gospodarske sfere ter določili prioritetna
področja raziskovanja. V Sloveniji je ob relativno razviti znanosti stopnja
njenih povezav z gospodarstvom, pretoka in uporabe znanj izredno nizka.
Slovenija bi morala nadgrajevati dosežke tako, da bi znanost poleg akademske
odličnosti postala tudi trdna opora različnim podsistemom družbe, še posebej
gospodarstvu. Program bo moral vsebovati tudi oceno o finančni podpori države
za izvedbo tega projekta.
Slovenija v pogledu vlaganj v raziskave in razvoj (RR) za
zdaj zgolj ohranja status quo, ki z vidika dinamičnih sprememb v svetu ne
omogoča pospeševanja razvoja in uresničevanja na znanju temelječe družbe.
Naslednja prednostna naloga je zato doseči ciljno raven vlaganj v RR, in sicer
tri odstotke BDP letno do leta 2010, od tega odstotek iz javnega sektorja in
preostala dva odstotka iz gospodarskega oziroma privatnega sektorja. Delež BDP,
ki je letno namenjen RR, bi se na ciljno raven treh odstotkov moral povečati v
najkrajšem možnem času, najkasneje pa do leta 2010. Razdelitev sredstev med
znanstvene inštitute in gospodarstvo mora temeljiti na Nacionalnem
raziskovalnem in razvojnem programu, ki bi ga Slovenija morala izdelati v
najkrajšem možnem času.
Prednostna naloga Slovenije je tudi povečanje deleža
aplikativnih raziskav v primerjavi z bazičnimi raziskavami. Absolutni obseg
raziskav pa se mora povečati, kar mora Slovenija doseči s povečanjem obsega
sredstev, namenjenega RR.
Zakon o podpori podjetništvu daje osnovo za bolj redno,
programsko financiranje institucij inovacijskega okolja. Te so: tehnološki
parki, univerzitetni inkubatorji, tehnološki centri in industrijski grozdi.
Ministrstvo za gospodarstvo in Ministrstvo za visoko šolstvo, znanost in
tehnologijo morata v letu 2005 sprejeti pravilnik, kako tako financiranje tudi
uresničiti ter zagotoviti primerna sredstva.
Le izbrane institucije inovacijskega okolja so bile v letu
2004 okrepljene z investicijami Evropskega sklada za regionalni razvoj. Še
vedno ostaja potreba po investiranju v druge, neizbrane, med katerimi vlada
velik interes zato, obstajajo pa tudi konkretni poslovni in razvojni načrti.
Razvoj takih institucij priporočajo vsa Poročila Evropske komisije, zanje je
namenjenih vsako leto več sredstev iz skladov direkcij Komisije za raziskovanje
oziroma podjetništvo.
Agencija za tehnološki razvoj, ki je bila ustanovljena v letu
2004, mora v letu 2005 začeti aktivno izvajati razpise za spodbujanje
tehnološkega razvoja in povezovanja podjetij z javnimi raziskovalnimi
inštituti. Agencija ter obe pristojni ministrstvi morata hkrati zagotoviti
udeležbo predstavnikov Slovenije na vseh "benchmarking" delavnicah,
ki jih bo organizirala Evropska komisija. Slovenija mora za aktivno udeležbo na
takih srečanjih v naslednjem letu narediti več študij o potrebah industrije po
raziskavah, spodbudah države in ponudbi raziskovalnih organizacij.
Poseben poudarek pri načrtovanju in izvajanju ukrepov za
povečevanje inovativnosti in podjetništva mora biti namenjen majhnim in srednje
velikim podjetjem. Ta predstavljajo najbolj dinamičen del gospodarstva, imajo
največ zaposlenih, a so prevečkrat izključena iz razvojno-raziskovalnih
projektov.
2.3.3. Intelektualna lastnina
Prednostne naloge EU
Področje intelektualne lastnine postaja čedalje pomembnejši
podjetniški izziv ne le v svetu, ampak tudi v EU. Tega se EU zelo dobro zaveda,
zato poskuša to področje že dlje časa uspešno urediti, kar pa ji zaradi
kompleksnosti ne uspeva tako, kot je bilo predvideno.
Največji izziv še vedno ostaja sprejetje patenta EU.
Vprašanje uvedbe patenta Skupnosti je staro že več kot 40 let, zato bo
predsedstvo (po neuspehu na zasedanju Sveta za konkurenčnost 17. in 18. maja
2004) poskušalo najti možnosti za kompromisno rešitev in dokončno sprejetje
Predloga uredbe Sveta o patentu Skupnosti. S sprejetjem omenjene uredbe bi bilo
omogočeno podeljevanje patentov EU, ki bodo imeli enak učinek na celotnem
področju EU, ter bi se lahko podeljevali, prenašali, razglasili za ničnega ali
prenehali veljati na celotnem področju EU. Vprašanje patenta Skupnosti je
trenutno v slepi ulici, vendar si bo predsedstvo EU prizadevala ponovno odpreti
to vprašanje in poiskati rešitve, sprejemljive za večino držav članic.
Prednostni nalogi EU na področju intelektualne lastnine bosta
še:
-       
Dokončno sprejetje Predloga direktive o patentibilnosti računalniško
izvedenih izumov, katere namen je uskladiti pravne podlage za patentiranje
računalniško izvedenih izumov, pri čemer ne gre za patentno varstvo
računalniških programov kot takih (software), temveč za določitev pogojev za
patentiranje tistih izumov, ki z združevanjem strojne in programske opreme
izpolnjujejo predpisane pogoje kot so novost, inventivnost in industrijska
uporabljivost. Računalniško izvedeni izum izpolnjuje pogoj inventivnosti, če
daje tehnični prispevek.
-       
Napredek pri predlogu Direktive o spremembi Direktive 98/71/ES o pravnem
varstvu modelov, ki predvideva odpravo možnosti modelne zaščite za vidne
rezervne dele – sestavne dele kompleksnega izdelka, ki se uporabljajo za
popravilo in vzpostavitev videza izdelka v prvotno stanje. Gre za vidne
rezervne dele, med katere sodijo tako avtomobilski deli (pokrovi motorja,
odbijači, vrata, brisalci, luči, vetrobranska stekla, blatniki) kot tudi
rezervni deli za gospodinjske aparate, sanitarne naprave, ure in drugi podobni
proizvodi.
Prednostne naloge Slovenije
Slovenija se zaveda problematike vprašanja intelektualne
lastnine, zato tudi aktivno sodeluje pri pripravi in odločanju predlogov v
okviru EU. Tako je Slovenija že od začetka sodelovanja v procesu odločanja v EU
podpirala sprejetje Predloga uredbe Sveta o patentu Skupnosti, za kar si bo
prizadevala tudi v prihodnje, če bodo podoben interes pokazale tudi države
članice, ki so imele določene pomisleke.
Med prednostne naloge Slovenije spadata tudi:
-       
Predlog direktive o patentibilnosti računalniško izvedenih izumov.
Slovenija podpira sprejem te direktive, katere namen je poenotenje patentne
zakonodaje držav članic na tem področju, ter omogoča podeljevanje patentov za
računalniško izvedene izume in ne omogoča patentiranja računalniških programov
kot takih, poslovnih, matematičnih in drugih metod.
-       
Predlog direktive o spremembi Direktive 98/71/ES o pravnem varstvu
modelov. Slovenija še nima oblikovanega dokončnega stališča glede omenjene
direktive, so pa z vsebino in spremembami, ki jih prinaša, že seznanjeni
predstavniki zainteresiranih skupin, združenj in tudi državni organi, na
katerih delovanje se nanaša predlog Evropske komisije. Večina zainteresiranih
podpira sprejem sprememb direktive, vendar pa po drugi strani sprejemu
direktive nasprotujeta slovenska proizvajalca avtomobilov.
2.3.4. Raziskave
Prednostne naloge EU
Naložbe javnega in zasebnega sektorja v vsa področja
pridobivanja znanja so ključni dejavnik konkurenčnosti. Na podlagi tega bosta
predsedstvi spodbujali sprejem konkretnih ukrepov, ki pomenijo uresničevanje
akcijskega programa Evropske komisije za povečanje deleža BDP za raziskave in
razvoj na tri odstotke letno, kar je tudi eden od ciljev Lizbonske strategije.
Spodbujali bosta povečanje naložb v raziskave in razvoj ter razvoj človeških
virov v znanost in tehnologijo v smislu približevanja barcelonskemu cilju.
Nadaljevati se mora tudi proces vzpostavljanja Evropskega
raziskovalnega in inovacijskega prostora (ERA – European Reseach and Innovation
Area). Predsedstvi bosta osrednjo vlogo namenili pripravi 7. okvirnega programa
za raziskave in razvoj in zagotovili, da bo Svet EU z delom na predlogu
programa začel v prvi polovici leta 2005, kar bo vodilo k pravočasnemu začetku
izvajanja novega programa.
Upoštevaje okvirni sporazum med Evropsko skupnostjo in
Evropsko vesoljsko agencijo (ESA – European Space Agency) ter Belo knjigo o
vesoljski politiki, si bosta predsedstvi prizadevali doseči napredek na
področju celotne evropske vesoljske politike.
Predsedstvi bosta proučili vlogo, ki bi jo lahko imela
varnost v povezavi z raziskavami in razvojem pri pospeševanju vodilnih
tehnologij v smislu povečevanja evropske konkurenčnosti. Prav tako si bosta
predsedstvi prizadevali zagotoviti, da bo Svet EU sprejel potrebne formalne
odločitve na področju ITER[1]
(mednarodnega nuklearnega fizikalnega raziskovalnega projekta).
Prednostne naloge Slovenije
Na področju naložb v raziskave in razvoj Slovenija še vedno
zaostaja za nekaterimi državami EU, vendar stremi k temu, da delež naložb iz
javnega kot tudi iz zasebnega sektorja iz leta v leto narašča. Slovenija ima
namen v skladu z Barcelonsko strategijo do leta 2010 doseči zastavljeni cilj
povečanja deleža naložb v raziskave in razvoj na tri odstotke BDP. Slovenija je
za naložbe v raziskovalno in razvojno dejavnost v letu 2002 namenila skupaj
1,53 odstotka BDP sredstev. Od tega je v okviru javnih sredstev namenila 0,55
odstotka BDP ter v okviru zasebnih sredstev 0,92 odstotka BDP. Slovenija
podpira vse ukrepe predsedstva na področju raziskav in razvoja, in sicer
podpira povečanje naložb v raziskave in razvoj ter razvoj človeških virov, kar
bi privedlo do boljšega in konkurenčnejšega kadra tako v javnem kot zasebnem
sektorju. Podpira tudi vse aktivnosti predsedstva v povezavi s krepitvijo
raziskovalne in razvojne dejavnosti v gospodarstvu ter možnost vključevanja
naših podjetij v mednarodne projekte.
Slovenija podpira komunikacijo Evropske komisije
"Znanost in tehnologija – ključ do evropske prihodnosti", v kateri
objavlja 7. okvirni program. V tej zvezi Slovenija podpira predlagano
podvojitev sredstev za raziskave in razvoj v 7. okvirnem programu, pri čemer
morajo uvedeni mehanizmi in instrumenti omogočiti enake možnosti sodelovanja vseh
članic za doseganje ciljev Lizbonske strategije. Slovenija podpira tudi
predlagano vključitev temeljnih raziskav v 7. okvirni program in odobritev
posebnih sredstev v ta namen. Slovenija se zavzema za poenostavitev
administrativnih postopkov, ki naj izvajalcem projektov omogočijo hitrejše in
enostavnejše sklepanje pogodb in izvajanje projektov ter koriščenje odobrenih
finančnih sredstev. Poenostavitev postopkov je zlasti pomembna za večje in
lažje vključevanje malih in srednjih podjetij v izvajanje projektov.
Slovenija nadalje podpira, da se v okviru 7. okvirnega
programa podpre financiranje novih raziskovalnih infrastruktur v Evropi in
zlasti tehnološke platforme, ki morajo omogočiti vključevanje novih partnerjev.
Posebej je pomembna tudi podpora, ki jo izhodišča predvidevajo za pospeševanje
mobilnosti raziskovalcev v Evropi in pritegnitev najboljših raziskovalcev iz
sveta. Zavzemamo se tudi za nadaljevanje uveljavljenih instrumentov 6.
okvirnega programa v 7. okvirnem programu s tem, da večjo težo dobijo instrumenti,
bolj dostopni malim in novim udeležencem, kot so običajni raziskovalni projekti
(STREPI – Specific Targeted Research Projects), posebni programi za srednja in
mala podjetja (CRAFTI – Cooperative Reasearch Projects) ter kolektivne
raziskave. Sprejem novega okvirnega programa ne bo imel posledic na domači
proračun, vplival pa bo na prerazporeditev sredstev v okviru finančne
perspektive 2007–2013. Sprejem programa bo vplival na gospodarstvo v smislu
hitrejšega tehnološkega razvoja in povečanja konkurenčnosti.
Mednarodni raziskovalni projekt o fuziji jedrske energije
(ITER). Pomen izgradnje reaktorja je zelo velik, ker se pričakuje, da bo v
prihodnje jedrska fuzija pri pridobivanju jedrske energije postopoma
nadomestila fisijo, ki se za ta namen uporablja danes, in tako odločilno
pripomogla k reševanju svetovne energetske krize. Slovenija ne sodeluje
neposredno pri sporazumu za izgradnjo Mednarodnega termonuklearnega poskusnega
reaktorja ITER, podpira pa prizadevanja Evropske komisije, da bi uspešno zaključila
dogovarjanja glede začetka izgradnje reaktorja s sedežem v Evropi (Francija).
Sklenitev sporazuma ne bo imela posledic za domači proračun, lahko pa bi imela
pozitivne posledice na gospodarstvo, saj bi to lahko sodelovalo pri posameznih
gradbenih delih.
2.3.5. Izobraževanje in usposabljanje
Prednostne naloge EU
Predsedstvi si bosta v letu 2005 prizadevali za sklenitev
dogovora o Novem akcijskem programu za vseživljenjsko učenje za obdobje
naslednje finančne perspektive (2007–2013).
Predlog odločbe sedanja programa Socrates in Leonardo da
Vinci nadomešča z novim Okvirnim programom za vseživljenjsko učenje.
Posodobitev programov ter njihove vsebinske in strukturne prilagoditve sledijo
aktualnim razvojnim procesom v izobraževanju, predvsem bolonjskem in kopenhaškem
procesu, kakor tudi izzivom na drugih področjih delovanja EU. Program je
sestavljen iz štirih sektorskih programov: Comenius, Erasmus, Leonardo da Vinci
in Grundtvig ter prečnega programa za razvoj politik, učenje jezikov, nove
tehnologije in programa Jean Monnet.
Dokument je bil obravnavan na zasedanju stalnih predstavnikov
(Coreper I) oktobra 2004 in na Svetu za izobraževanje, mladino in kulturo
novembra 2004 Političnega soglasja o pravni podlagi za novi program ne bo
mogoče dosegati pred končanim delom začasnega odbora EP za nove finančne
perspektive Skupnosti 2007–2013 (predvidoma konec maja/junija 2005).
Predsedstvi bosta v letu 2005 nadaljevali z usmerjanjem
pozornosti do vidikov izobraževanja in usposabljanja, ki lahko doprineseta k
uresničevanju Lizbonske strategije v okviru odprte metode usklajevanja, k
ekonomskim reformam in socialni koheziji
Začele se bodo priprave poročila za spomladansko zasedanje
Evropskega sveta leta 2006 o implementaciji delovnega programa za izobraževanje
in usposabljanje – Izobraževanje in usposabljanje 2010.
Tudi v letu 2005 bosta predsedstvi dali poudarek: ukrepom za
olajšanje dostopa do sistemov izobraževanja in usposabljanja, vključno s
poklicnim usposabljanjem; izvajanju dolgoročne strategije na področju sistemov
izobraževanja in usposabljanja, s poudarkom na vseživljenjskem učenju, razvoju
digitalne pismenosti, zagotavljanju visokih standardov in učinkoviti rabi
virov; izboljšanju kvalitete in učinkovitosti sistemov izobraževanja in
usposabljanja ter spodbujanju evropske dimenzije v izobraževanju, mobilnosti
študentov ter odpiranju sistemov izobraževanja in usposabljanja v širši svet.
Pozornost bo posvečena tudi predlogu novega Priporočila za
evropsko sodelovanje na področju zagotavljanja kakovosti v visokošolskem
izobraževanju. Priporočilo je bilo pripravljeno na podlagi poziva ministrov v
Berlinu leta 2003. Državam svetuje, da zahtevajo uvedbo ali razvoj notranjih
mehanizmov za zagotavljanje kakovosti v vseh visokošolskih institucijah;
zahtevajo neodvisnost ocenjevanja agencij za zagotavljanje kakovosti in
akreditiranje; spodbudijo k vzpostavitvi evropskega razvida agencij;
visokošolskim institucijam omogočijo prosto izbiro med agencijami iz razvida;
sprejmejo neodvisne ocene in ustrezne ukrepe. Dokument obravnava Odbor za
izobraževanje.
Pomembna naloga ostaja realizacija politike evropskega
visokošolskega prostora (Bolonjska deklaracija), katere cilj je povečati
konkurenčnost evropskih sistemov visokega šolstva. Deklaracija je odgovor na
skupne izzive, s katerimi se sooča EU v povezavi z rastjo in raznolikostjo
visokega šolstva, zaposljivostjo diplomantov, pomanjkanjem spretnosti na
določenih področjih, širjenje zasebnega izobraževanja. Proces ustanavljanja
evropskega visokošolskega prostora zahteva stalno podporo, nadzor in
prilagajanje na neprestano spreminjajoče se zahteve.
Prednostne naloge Slovenije
V okviru delovnega programa in prioritet Sveta EU na področju
izobraževanja in usposabljanja bo pomembno sprejetje nekaterih zakonodajnih
podlag ter nadaljevanje političnega sodelovanja v okviru odprte metode
koordinacije.
Zakonodajni predlogi:
-       
sprejem nove generacije programov Skupnosti po letu 2006: Slovenija
podpira predlog o preoblikovanju obstoječih programov Socrates in Leonardo da
Vinci v integrirani program o vseživljenjskem učenju. Na osnovi zaključkov
vmesnih ocen programov bo predvsem pomembno doseči smiselno in večjo povezanost
številnih akcij dosedanjih programov ter poenostavitev administrativnih, zlasti
finančnih postopkov. Predlagana struktura programa in razdelitev sredstev med
akcijami oziroma podprogrami je ustrezna. Podpiramo tudi ključno vlogo
mobilnostne komponente programa, vendar se zavzemamo za večjo povezanost
mobilnosti z medinstitucionalnim sodelovanjem in ohranjanjem pomena projektnih
akcij v okviru partnerstev in mrež institucij. Cilje novega programa pa bo
mogoče uresničiti le ob bistvenem povečanju sredstev za to področje. Za
učinkovitejše sodelovanje s sosednjimi državami bo pomembno ustrezno
preoblikovanje dosedanjih različnih iniciativ in akcij, zlasti programa Tempus,
v nov obširnejši program Tempus Plus.
-       
Sprejem poročila Izobraževanje in državljanstvo; poročilo o širši vlogi
izobraževanja in njegovih kulturnih vidikov. Poročilo ugotavlja, da je potrebno
okrepiti državljansko vzgojo v državah članicah ter predlaga – ob upoštevanju
načela subsidiarnosti – vrsto nadaljnjih akcij, ki jih Slovenija podpira. Med
prednostnimi področji dejavnosti poročilo navaja pomembno vlogo, ki naj bi jo
aktivno državljanstvo imelo v novem akcijskem programu o vseživljenjskem
učenju; opozarja na različne dejavnosti v okviru procesa "Izobraževanje in
usposabljanje 2010" (izmenjava izkušenj, oblikovanje mrež, predlog
ključnih kompetenc, vključitev državljanske vzgoje v programe za izobraževanje
učiteljev, sodelovanje s starši, učitelji in vodstvi šol ter sodelovanje na
različnih drugih področjih kot so kulturna ali športna vzgoja itd.); predlaga
nadzor nad razvojem v posameznih državah ter analizo o možnostih razvoja
indikatorjev za to področje.
-       
Priporočila za nadaljnje evropsko sodelovanje na področju zagotavljanja
kakovosti v visokem šolstvu: Slovenija z Zakonom o spremembah in dopolnitvah
Zakona o visokem šolstvu (maj 2004) vpeljuje nekatere pomembne novosti na
področje zagotavljanja kakovosti v slovenskem visokem šolstvu (nova telesa,
njihova sestava in pristojnosti, novi postopki itd.). Tako mora v skladu z
Zakonom do konca leta 2005 ustanoviti javno agencijo za visoko šolstvo s Svetom
za evalvacijo visokega šolstva. Pri uvajanju teh novosti pozorno spremljamo
razvoj evropskih referenc in standardov, ki jih poskušamo tudi aktivno
sooblikovati v okviru bolonjskega procesa ter v okviru EU. V okviru EU bo
zlasti pomemben dogovor držav članic o predlaganih Priporočilih. V zvezi z
njimi bomo na nacionalni ravni morali oblikovati stališče do predlaganih
mednarodnih akreditacij oziroma se opredeliti do vprašanja, ali mednarodne
akreditacije nadomeščajo ali zgolj dopolnjujejo nacionalne akreditacije.
Odprta metoda koordinacije:
Slovenija daje velik pomen političnemu sodelovanju držav
članic v okviru odprte metode koordinacije oziroma uresničevanju tako splošnih
ciljev Lizbonske strategije kot specifičnih ciljev na področju izobraževanja in
usposabljanja do leta 2010. Ti so opredeljeni v različnih dokumentih bolonjskega
in kopenhagenskega procesa ter v delovnem načrtu "Izobraževanje in
usposabljanje 2010". V letu 2005 bomo posebno pozornost namenili pripravi
poročila o uresničevanju delovnega programa "Izobraževanje in
usposabljanje 2010" za spomladansko zasedanje Evropskega sveta leta 2006.
Ta bo tudi podlaga za pripravo nacionalnih akcijskih načrtov.
2.4. RAZVOJ DELUJOČEGA NOTRANJEGA TRGA
2.4.1. Tehnična harmonizacija
Prednostne naloge EU
Za uspešno delovanje notranjega trga EU je potrebno
zagotoviti sistemsko urejen pristop k harmonizaciji tehničnih predpisov in
drugih pravnih aktov, ki lahko vplivajo na prost pretok blaga med državami
članicami.
EU si je zadala nalogo v začetku leta 2005 sprejeti Predlog
direktive o prilagajanju zakonodaje članic na področju elektromagnetne
združljivosti, katere namen je zagotoviti pravno varstvo gospodarskih
subjektov, ki dajejo tovrstne naprave na trg in zagotoviti nemoteno delovanje
elektronskih naprav kljub elektromagnetnim motnjam, katerim so te naprave lahko
izpostavljene.
Nadalje se prednostne naloge EU na področju harmonizacije
tehnične zakonodaje nanašajo na ukrepe, ki zadevajo emisije plinov in drugih
škodljivih snovi iz motorjev z notranjim izgorevanjem v vozilih, na ukrepe, ki
zadevajo uporabnost, ponovno uporabo in obnovitev že uporabljenih motornih
vozil ter na Predlog direktive o homologaciji motornih in priklopnih vozil ter
sistemov, sestavnih delov in samostojnih tehničnih enot, namenjenih za ta
vozila, ki spreminja Direktivo 70/156/EEC in postavlja nov pravni okvir, ki
omogoča tipske odobritve, ki se nanašajo na ustrezne kategorije motornih vozil.
Prednostne naloge Slovenije
Slovenija se bo v letu 2005 aktivno vključevala v opredeljene
aktivnosti EU na področju tehnične harmonizacije ter pripravljala ustrezne
rešitve in podlage za implementacijo obravnavanih aktov v nacionalno zakonodajo
v nadaljnjem transpozicijskem obdobju. Izmed omenjenih aktov bo posebno
pozornost zagotovo namenjena aktivnostim za sprejetje Predloga direktive o
prilagajanju zakonodaje članic na področju elektromagnetne združljivosti in
Predlogu direktive o homologaciji motornih in priklopnih vozil ter sistemov,
sestavnih delov in samostojnih tehničnih enot, namenjenih za ta vozila, ki
spreminja Direktivo 70/156/EEC.
2.4.2. Pravo gospodarskih družb
Prednostne naloge EU
Prednostne naloge prava gospodarskih družb so tesno povezane
z nekaterimi direktivami, ki so predstavljene v poglavju o prednostnih nalogah
finančnih storitev (Predlog Desete direktive o čezmejnih združitvah kapitalskih
družb, dopolnitve Osme direktive o pravu družb na področju obvezne revizije
letnih računovodskih izkazov in konsolidiranih računovodskih izkazov). Poleg
omenjenih bodo prednostne naloge EU na področju prava družba še predstavitev
predlogov direktiv, ki dopolnjujejo obstoječe direktive prava družb (Druge
kapitalske direktive, Četrte in Sedme direktive v odnosu do odgovornosti članov
uprave, razkritju informacij o notranjih transakcijah in objavi letnih poročil
uprave, predstavitev Štirinajste direktive o čezmejnem prenosu sedeža na Svetu,
dopolnitev Tretje in Šeste direktive s področja prava družb) ter priprava
predlogov za novo direktivo o pravicah delničarjev.
Prednostne naloge Slovenije
Slovenija se bo v letu 2005 aktivno vključevala v opredeljene
aktivnosti EU na področju prava družb ter pripravljala ustrezne rešitve in
podlage za implementacijo obravnavanih aktov v nacionalno zakonodajo v
nadaljnjem transpozicijskem obdobju. Ob pripravi ustreznega čistopisa krovnega
Zakona o gospodarskih družbah se bo med drugim izvedel postopek implementacije
"Societas Europeae[2]"
v nacionalni pravni red. Ob prenovi Slovenskih računovodskih standardov
(predvsem SRS 39) bo Slovenija nadalje pripravila strokovne zasnove za
implementacijo Trinajste direktive ter Evropske zadruge v nacionalni pravni
red. Tudi na področju prava družb se nadaljujejo aktivnosti pri poenostavitvah
administrativnih postopkov in postopkov ustanavljanja družb. Na samoregulativni
ravni bodo pristojni organi sodelovali pri oblikovanju in implementaciji
priporočil in drugih samoiniciiranih aktivnosti.
2.4.3. Finančne storitve
Prednostne naloge EU
Stopnja integracije finančnih storitev v EU še ni dosegla
tiste ravni, ki bi lahko dajala maksimalne učinke enotnega notranjega trga na
tem področju.
Predsedstvi v letu 2005 želita doseči napredek pri predlogih
direktiv, ki so del Akcijskega načrta za finančne storitve. Gre za nove ukrepe
na področju kapitalske ustreznosti preoblikovanje bančne direktive in
dopolnitev Direktive o kapitalski ustreznosti investicijskih družb in kreditnih
institucij, za Direktivo o čezmejnih združitvah kapitalskih družb in Direktivo
o čezmejnem prenosu sedeža kapitalskih družb.
Predlog Direktive o kapitalski ustreznosti investicijskih
družb in kreditnih institucij, ki dopolnjuje direktivo 2000/12/EC (kodificirana
bančna direktiva) in direktivo 93/6/EEC (direktiva o kapitalski ustreznosti
investicijskih družb in kreditnih institucij) je Svet EU potrdil na decembrskem
zasedanju in predložil v sprejem Parlamentu. Direktiva vpeljuje v zakonodajo EU
določila novega baselskega sporazuma (Basel II), ki ga je 26. junija 2004
sprejel Baselski odbor za bančni nadzor. Veljala bo za vse banke držav članic,
ne glede na njihovo velikost, kompleksnost, vrste storitev, ki jih banke
opravljajo, kakor tudi za borzno posredniške družbe (investment firms).
Ureditev kapitalske ustreznosti bank temelji na treh komplementarnih stebrih. V
okviru prvega stebra so opredeljene minimalne kapitalske zahteve za kreditno in
operativno tveganje. Drugi steber predstavlja regulativni nadzor, ki daje
nadzornikom nova pooblastila, pristojnosti in moč, hkrati pa tudi veliko
odgovornost. Tretji steber temelji na večji tržni disciplini in banke zavezuje
k obširnejšim razkritjem informacij, kar bo predvsem povzročilo spremembe za
tiste banke, ki v svojih poročilih še ne objavljajo vseh informacij, zanimivih
za tržne udeležence
Namen Predloga direktive Evropskega parlamenta in Sveta o
čezmejnih združitvah kapitalskih družb je urejanje čezmejnih združitev, ki so
močno omejene s strani nacionalnih zakonodaj po sedežu vpletenih podjetij. V
nekaterih državah članicah so omejitve manjše, v drugih pa uporaba zelo
različnih nacionalnih zakonodaj povzroča zapletene in zelo drage pravne
operacije, pri katerih pogosto manjka zadosten element transparentnosti in
pravne varnosti. Osnovni namen predloga je pocenitev teh operacij, ki bi
širšemu sklopu pravnih oseb (kapitalskih družb – predvsem malih in srednje
velikih podjetij) ob zagotavljanju standardov transparentnosti in pravne
varnosti zagotavljale ugodne transakcije čezmejnega združenja. Predlog tako
dopolnjuje nadnacionalno ureditev evropske delniške družbe, predvsem pa
dopolnjuje nadnacionalno zakonodajo na področju internacionalnih združitev.
V začetku leta 2005 bo Evropska komisija predstavila svoj
načrt prihodnje integracije in regulacije sektorja finančnih storitev, ki bo
sledila Akcijskemu načrtu za finančne storitve. Akcijski načrt za finančne
storitve se je izkazal kot koristen instrument poenotenja notranjega trga EU na
področju finančnih storitev in je bil v veliki meri izpolnjen (uresničenih je
39 od 42 načrtovanih ukrepov). Svet EU bo imel z Evropsko komisijo
konstruktivno razpravo s poudarkom na dolgoročnih prioritetah tega sektorja.
Predsedstvi bosta nadaljevali delo tudi na pobudah, ki niso
del Akcijskega načrta za finančne storitve in so bodisi v procesu pogajanj ali
pa se jih šele pričakuje.
V sektorju zavarovalništva bodo prednostno obravnavane
Direktiva o pozavarovanju, direktive v zvezi s kodifikacijo neživljenjskega
zavarovanja in elektronsko trgovanje na področju zavarovalništva ter direktiva
z delovnim nazivom solventnost II.
Namen predloga Direktive o pozavarovanju je poenotiti pravila
delovanja pozavarovalnic na evropskem trgu. Predlagano besedilo direktive sledi
rešitvam iz obstoječih predpisov EU, ki veljajo za opravljanje neposrednih
zavarovalnih poslov. Predlog direktive predvideva naslednje rešitve: uvedbo
sistema izdaje dovoljenja z določenimi pogoji, ki jih mora pozavarovalnica
izpolnjevati, da pridobi dovoljenje in sistem nadzora s strani domače države
članice, poenotenje pravil varnega in skrbnega poslovanja v vseh državah
članicah. S tem v zvezi bodo določena pravila o naložbah sredstev, pravila o
zahtevani kapitalski ustreznosti, pravila o minimalnem kapitalu in pravila o
ukrepih, ki jih ima nadzornik na razpolago v primeru ko pozavarovalnica zaide v
težave; direktiva vsebuje tudi določbe glede pozavarovalnic, ki so ustanovljene
v tretjih državah in opravljajo pozavarovalno dejavnost v EU.
Glede kodifikacije neživljenjskega zavarovanja je treba
navesti, da je bilo od leta 1973, ko je bila sprejeta prva direktiva o
usklajevanju zakonov in drugih predpisov o začetku opravljanja in opravljanju
dejavnosti neposrednega zavarovanja razen življenjskega zavarovanja
(73/239/EGS) sprejetih več sprememb in dopolnitev te direktive. Zaradi
pogostega amandmiranja je to področje postalo nepregledno, zato je več držav
članic predlagalo, da se pripravi kodficirano besedilo direktive tudi za
področje ne-življenjskega zavarovanje, kar podpira tudi Slovenija.
V oktobru 2003 je Komisija pripravila gradivo za razpravo o
tem, kako izboljšati obstoječa pravila, ki veljajo za elektronsko poslovanje
zavarovalnic preko meja. Vprašanje je pomembno, ker Direktiva o elektronskem
poslovanju 2000/31/ES, ki postavlja splošna pravila za poslovanje prek
elektronskih medijev, predpisuje določene derogacije glede določenih pravil, ki
jih vsebujejo zavarovalniške direktive. Obseg teh derogacij in pravila
zavarovalniških direktiv trenutno ne dajejo ustrezne, transparentne pravne
podlage za razvoj prekomejnega elektronskega poslovanja zavarovalnic, zato je
potrebno sprejeti določene spremembe. Določene nejasnosti, zlasti kar se tiče
določil o predpogodbenih informacijah, daje tudi dejstvo, da so te informacije
urejene v več predpisih, ki zavezujejo zavarovalnice.
Predloga zakonodajnega akta za zdaj še ni.
Komisija za leto 2005 načrtuje pripravo predloga direktive,
ki bo na novo uredila kapitalsko ustreznost zavarovalnic, ki opravljajo posle
življenjskega in neživljenjskega zavarovanja. Nova ureditev bo podobno kot pri
bankah temeljila na treh stebrih, s poudarkom na upravljanju s tveganji ter
le-tem prilagojeni višini zahtevanega kapitala. Glavne spremembe so predvidene
na področju vzpostavitve sistema nadzora v zavarovalnicah, vodenja
zavarovalniških družb, nadzora nad poslovanjem zavarovalnic, izračunavanju
zavarovalno-tehničnih rezervacij ter definiciji in obsegu ustreznega kapitala,
ki ga morajo zavarovalnice imeti glede na tveganja, katerim so izpostavljena
pri svojem poslovanju. Težko je napovedati, kdaj bo zakonodajni predlog
posredovan.
Med prednostnimi nalogami je tudi pravo družb, in sicer osma
direktiva prava družb o obvezni reviziji, pravni okvir za plačila ter direktiva
o obračunu in poravnavi.
Evropska komisija pripravlja Nov pravni okvir za plačila na
notranjem trgu oziroma t.i. Direktivo o plačilnih storitvah na notranjem trgu.
Razlog priprave novega pravnega okvirja za plačila na
notranjem trgu je v nepopolnem delovanju enotnega trga na tem področju.
Evropska komisija želi zagotoviti enake pogoje opravljanja plačilnih storitev
na trgu EU in s tem povečanje konkurence med izvajalci plačilnih storitev.
Pomemben cilj pa je tudi zagotoviti ustrezno raven zaščite potrošnikov in
povečanje transparentnosti pri opravljanju teh storitev. Za zagotovitev teh
ciljev predlog direktive uvaja in ureja novo kategorijo izvajalcev plačilnih
storitev, to so plačilne institucije. Poleg kreditnih institucij in institucij,
ki izdajajo elektronski denar, katerih delovanje je že urejeno z direktivami,
bodo lahko plačilne storitve opravljale tudi plačilne institucije, ki pa bodo
morale za svoje delovanje na skupnem trgu EU pridobiti dovoljenje v domači
državi članici.
Glavna načela, ki jih zasleduje nov pravni okvir so:
veljavnost pravil za vse izvajalce plačilnih storitev v EU, veljavnost za vse
uporabnike plačilnih storitev, veljavnost za vse vrste plačilnih storitev ter
za plačilne transakcije v vseh valutah.
Po predvidevanjih naj bi v prvi polovici leta 2005 potekala
usklajevanja besedila predloga direktive v okviru Evropske komisije, ki naj bi
svoj predlog posredovala v obravnavo Svetu in Parlamentu v juniju 2005. Po
pričakovanjih Evropske komisije naj bi nadaljnji dve leti potekal postopek
sprejemanja predloga direktive.
V zvezi s sistemi izračuna, izravnave in izpolnjevanja
obveznosti (clearing and settlement) glede poslov v zvezi z vrednostnimi
papirji je Evropska komisija v letu 2004 izdala posebno Sporočilo, v katerem je
analizirala stanje in izzive na tem področju, sporočilo pa je dala na voljo
tudi za komentarje vseh zainteresiranih. Med drugim se je v navedenem dokumentu
zavzela za sprejetje okvirne (Lamfalussy) direktive v zvezi s čezmejnim
izračunom, izravnavo in izpolnjevanjem obveznosti. Večina tistih, ki so se
odzvali na posvetovalni dokument Evropska komisija (to so bile tako države kot
industrija), je podprla idejo o direktivi, bo pa Evropska komisija pred tem
morala opraviti analizo stroškov in koristi (oziroma "impact
assessment") morebitne nove ureditve in šele potem ukrepati. Direktiva naj
bi po mnenju Evropske komisije vsebovala določbe glede pravice dostopa oziroma
izbire sistema za izračun, izravnavo in izpolnjevanje obveznosti, glede
skupnega zakonodajnega in nadzornega okvira v zvezi s tem in glede upravljanja
teh sistemov.
Osnutka direktive na temo izračuna, izravnave in
izpolnjevanja obveznosti torej še ni, trenutno pa je nemogoče napovedati, kdaj
in v kakšni obliki bo Evropska komisija pripravila osnutek le-te, še posebej ob
upoštevanju nameravane predhodne ocene stroškov in koristi za njeno pripravo.
Posebna pozornost bo posvečena boju proti financiranju
terorizma. Za to sta ključni temi Tretja direktiva o preprečevanju pranja
denarja, ki posebej obravnava financiranje terorizma, in uredba, ki
implementira posebno priporočilo FATF št. VII o boju proti financiranju
terorizma.
Predlog Direktive podpira prizadevanja za nadaljnjo
harmonizacijo zakonodaje in prakse na področju preprečevanja in odkrivanja
pranja denarja, popolnoma na novo pa ureja področje preprečevanja in odkrivanja
financiranja terorizma.
Prednostne naloge Slovenije
Slovenija bo dala pri svojem delu prednost tistim predlogom,
ki bodo ob upoštevanju obstoječega stanja vodili do povečevanja konkurenčnosti
in učinkovitosti slovenskega finančnega sektorja. Slovenija se zavzema za
pristop k spremembam zakonodaje, ki bo že v naprej v največji možni meri
predvidel možne posledice na finančne institucije, njihove komitente in
makroekonomsko okolje.
V postopku sprejemanja Direktive o kapitalski ustreznosti
investicijskih družb in kreditnih institucij so bila stališča Slovenije še
posebej osredotočena na določila, kot so pristojnost nadzornikov glede
potrditve naprednih modelov ocenjevanja tveganj, enotni datum implementacije
modelov ocenjevanja tveganj, zahteve glede javnih razkritij in razkritij
pomembnih hčerinskih družb. V teku obravnave predloga v Svetu EU je do
zasedanja Sveta finančnih ministrov ECOFIN v decembru 2004 prilagodila stališča
tako, da ni blokirala sprejema direktive v Svetu.
Republika Slovenija soglaša s predlogom Direktive Evropskega
parlamenta in Sveta o pozavarovanju in spremembi Direktiv Sveta 73/239/EGS,
92/49/EGS ter Direktiv 98/78/ES in 2002/83/ES. Republika Slovenija se je
nazadnje opredelila in podprla kompromisni predlog Predsedstva Sveta EU z dne
5. novembra 2004. Kompromisni predlog je sprejemljiv tudi z vidika dosedanjih
stališč Republike Slovenije glede najbolj aktualnih vprašanj, ki so se
pojavljala tekom priprave predloga direktive. Eno od vprašanj je bila ureditev
dovoljenih naložb pozavarovalnic iz naslova zavarovalno-tehničnih rezervacij,
glede katerih je Republika Slovenija soglašala s predlogom o postavitvi
kvantitativnih omejitev takšnih naložb. Podano je bilo tudi stališče k členu,
ki ureja pravila za izračun zahtevane kapitalske ustreznosti pozavarovalnic –
Republika Slovenija se je zavzela za predlog, da bi se za izračun kapitalske
ustreznosti za življenjske pozavarovalnice predvidela uporaba pravil za
izračunavanje kapitalske ustreznosti za premoženjska zavarovanja, kar je ponudil
tudi kompromisni predlog Predsedstva Sveta EU. Republika Slovenija se je
strinjala tudi s kompromisnim predlogom, da se ne uvede pravica zavarovalca, ki
mu jo lahko podeli država članica, da v primeru prenosa pozavarovalnega
portfelja, le-ta v določenem času lahko odstopi od zavarovalne pogodbe.
Republika Slovenija načelno soglaša s predlogom Direktive
Evropskega parlamenta in Sveta o preprečevanju uporabe finančnega sistema za
pranje denarja, vključno s financiranjem terorizma, ker se s sprejemom te
Direktive podpirajo prizadevanja za nadaljnjo harmonizacijo zakonodaje in
prakse na področju preprečevanja in odkrivanja pranja denarja, popolnoma na
novo pa ureja področje preprečevanja in odkrivanja financiranja terorizma.
Usklajevanje besedila členov predloga Direktive na strokovni ravni je
zaključeno, še naprej pa bo Slovenija podpirala sprejem direktive na politični
ravni. Pri delu Sveta bo sodelovala pri oblikovanju preambule, kjer bodo
obravnavna predvsem pravno-tehnična vprašanja interpretacije sprejetih členov.
Tudi nadalje pri postopku na politični ravni bo Republika Slovenija podpirala
stališča, ki predstavljajo nadgradnjo sedanjega sistema na tem področju in
nasprotovala tistim stališčem, ki predstavljajo korak nazaj v primerjavi z
razvojem tega področja v Sloveniji oziroma predstavljajo nepotrebno dodatno
obremenjevanje finančnih in drugih organizacij – zavezancev. Slovenija podpira
tudi sprejem predloga Uredbe o informacijah plačnika, ki spremljajo denarna
nakazila, ki je izvedbeni akt posebnega priporočila skupine FATF št. VII za boj
proti terorizmu. Predlog Uredbe je še v fazi strokovnega usklajevanja, kjer bo
Slovenija aktivno udeležena še naprej. Slednja uredba ne bo prinesla popolnoma
novih predpisov za Slovenijo, saj se del predvidenih ukrepov v Sloveniji že
izvaja na podlagi veljavnih nacionalnih predpisov na področju preprečevanja
pranja denarja. Seveda pa Slovenija podpira še bolj podrobno ureditev, predvsem
pa harmonizacijo in implementacijo le-tega v vseh državah članicah EU.
Pri predlogih, ki šele bodo posredovani v obravnavo Svetu, se
bo Slovenija aktivno vključila v postopek sprejema v čim zgodnejši fazi.
2.4.4. Obdavčitev
Prednostne naloge EU
Davek na dodano vrednost
Na področju davka na dodano vrednost (DDV) je cilj predlogov
EU posodobitev obstoječega skupnega sistema DDV in hkrati prilagoditev
najnovejšemu ekonomskemu, tehničnemu ter političnemu razvoju. Prav tako naj bi
spremembe prispevale k enostavnejšem poslovanju davčnih zavezancev in davčnih
uprav. Z drugimi predlogi se želi doseči poenotenje izvajanja in poenostavitev
veljavne zakonodaje Skupnosti.
Svet si bo prizadeval napraviti napredek pri že predloženih
predlogih oziroma predlogih, ki jih bo Komisija Svetu predložila v kratkem.
Tako naj bi obravnaval izvedbeno Uredbo o izvajanju Šeste DDV direktive, na
novo oblikoval prečiščeno besedilo Šeste direktive, nadaljeval razpravo o
spremembi pravil glede določitve kraja opravljanja storitev, nadaljeval
razpravo o uporabi znižanih stopenj DDV in razpravo o uvedbi postopka obdavčitve
na enem mestu.
Svet bo v letu 2005 začel postopke na vrsti prihajajočih
predlogov: predlog sprememb Šeste direktive glede kraja opravljanja storitev, v
primerih ko se storitve opravljajo za končne potrošnike; predlog za
racionalizacijo izjem iz 27. člena Šeste direktive, Svet bo razpravljal o
nadaljnjem razvoju oziroma dokončni uveljavitvi načina obračunavanja DDV v
povezavi z elektronskim poslovanjem – sedanja začasna rešitev se izteče 1.
julija 2006.
Trošarine
Predlogi Evropske komisije, predloženi Svetu na tem področju,
so usmerjeni v poenotenje izvajanja in posodobitev zakonodaje Skupnosti. Delo
na tem področju bo usmerjeno v dokončanje predloga za spremembe Direktive
92/12/EEC glede členov 7 do 10 (gibanje trošarinskih izdelkov s plačano
trošarino) in v obravnavo predloga čistopisa Direktive 92/12/EEC, ki naj bi
vseboval tudi vsebinske novosti (op. predložitev predloga v začetku 2005 je
popolnoma nerealistična; obravnave predloga ni zaključila niti še delovna
skupina Komisije).
Neposredni davki
Na področju neposrednih davkov se bosta predsedstvi v letu
2005 osredotočili na zadeve, povezane z gospodarsko rastjo in konkurenčnostjo
notranjega trga. Nadaljevali bosta delo na
Direktivi o obrestih in licenčninah.
Prednostne naloge Slovenije
Prednostne naloge Slovenije na področju obdavčitve sledijo
prednostnim nalogam EU.
Na področju DDV se Slovenija ne bo zavzemala za hitre in
obsežne spremembe sistema, ampak za postopno prilagajanje in posodabljanje
obstoječega sistema s ciljem, da se administrativni postopki čimbolj
poenostavijo in poenoti njihovo izvajanje med državami članicami, vendar hkrati
ohranijo oziroma okrepijo vsi potrebni nadzorni mehanizmi, s katerimi je mogoče
učinkovito preprečevati zlorabe sistema in hitro odkrivati kršitve predvsem v
trgovini med državami članicami EU. Pri odobravanju izjem in sistema njihovega
uveljavljanja si bo Slovenija prizadevala za racionalni pristop. Zaradi
enostavnosti sistema in enotnosti njegovega izvajanja je primerno, da je izjem
čim manj, vendar pa je treba upoštevati specifične potrebe posameznih držav
članic. Slovenija ne nasprotuje posebnim rešitvam, ki se lahko uveljavijo le za
posamezne države članice, vendar le, če to ne ogroža delovanja notranjega trga,
ne izkrivlja konkurence med državami članicami in če omogoča učinkovit nadzor
odobrenih izjem brez pretiranih administrativnih stroškov.
Na področju trošarin si bo Slovenija prizadevala za
posodobitev obstoječega sistema in za njegovo prilagoditev potrebam sodobnega
elektronskega komuniciranja. V tem kontekstu Slovenija pozdravlja prizadevanja
za uvedbo elektronskega spremljanja gibanja trošarinskih izdelkov in ocenjuje,
da so pravočasne celovite spremembe Direktive 92/12 nujne za dosego
zastavljenih ciljev na tehničnem in tehnološkem področju. Tudi na področju
trošarin bi nove rešitve na dolgi rok morale zagotavljati zmanjševanje
administrativnih stroškov tako pri zavezancih kot tudi pri nadzornih organih,
hkrati pa zagotavljati učinkovit nadzor gibanja trošarinskih izdelkov, kjer
lahko potencialno proračuni držav članic utrpijo veliko škodo.
2.4.5. Storitve in poklicne kvalifikacije
Storitve
Prednostne naloge EU
Največ pomanjkljivosti v delovanju notranjega trga EU je
mogoče opaziti prav na področju prostega pretoka storitev, zato si EU prizadeva
za ukrepe, ki bodo uporabnikom in ponudnikom storitev zagotovili večjo izbiro
in kvaliteto storitev po nižji ceni ter tako omogočili hitrejše in lažje
izpolnjevanje ciljev Lizbonske strategije. Ker predstavljajo storitve (skupaj z
javno upravo) že več kot 70 odstotkov BDP EU in zaposlujejo več kot 67
odstotkov vseh delavcev v EU, je potrebno nujno vzpostaviti učinkovito
delovanje notranjega trga na področju storitev.
Zaradi želje po čim prejšnjem doseganju omenjenega cilja tako
ostaja prednostna nalogo EU sprejetje Predloga direktive o storitvah na
notranjem trgu, katere namen je vzpostavitev sistemskega pravnega okvira za
zagotovitev svobode pri ustanavljanju podjetij, ki izvajajo storitve, in za
prost pretok storitev med vsemi državami članicami. Glavni cilj predlagane
direktive je zagotovitev pravne varnosti izvajalcem in uporabnikom storitev,
vključno s poenostavitvijo obstoječih administrativnih postopkov. Problemi se
kažejo predvsem v zvezi z vključitvijo nekaterih storitev (npr. zdravstvenih,
socialnih, iger na srečo) pod normativni okvir nove direktive. Predlog
direktive se ne naša na storitve, ki so urejena s posebno EU zakonodajo
(bančništvo, zavarovalništvo, pokojnine, nekatere transportne storitve,
elektronske storitve, storitve, ki jih opravljajo javne oblasti). Posebna
pozornost bo namenjena zagotovitvi sodelovanja med ustreznimi organi oblasti
držav članic in principu »države porekla«, kot temeljnemu principu za uspešno
delovanje notranjega trga EU.
Prednostne naloge Slovenije
V Sloveniji delež in razvoj storitev, njihova učinkovitost,
kakovost in pestrost zaostajajo za državami članicami EU. Slovenija mora
oblikovati bolj dinamično in fleksibilno politiko ter mehanizme za spodbujanje
razvoja novih storitev, predvsem tistih z visoko dodano vrednostjo (informacijsko-komunikacijske
storitve, poslovne in finančne storitve). Ob politiki deregulacije in
liberalizacije, ki bosta spodbudili večjo konkurenco med ponudniki storitev, je
treba napore usmeriti tudi v vzpostavitev sodobne telekomunikacijske
infrastrukture in zadostnega števila visoko usposobljenih kadrov.
Slovenija podpira Predlog direktive o storitvah na notranjem
trgu, saj naj bi napovedane spremembe zagotovile bolj prijazno okolje vsem,
vključenim v uveljavitev obstoječe zakonodaje: podjetjem, državni administraciji
in institucijam, ki predstavljajo ustrezno tehnično infrastrukturo. Tako kot
večina drugih držav se tudi Slovenija zavzema za izključitev nekaterih storitev
(zdravstvenih, socialnih, iger na srečo) iz obsega direktive. Ker je vsebina
direktive izrazito horizontalno narave, njena obravnava pa poteka zelo hitro in
zahteva usklajeno in utemeljeno zastopanje nacionalnih stališč, Slovenija
opozarja na potrebo po učinkovitem medresorskem usklajevanju in jasno
oblikovanimi in usklajenimi stališči do posameznih določil predlagane
direktive, oziroma lastnih predlogov, kakor tudi predlogov drugih držav članic.
Poklicne kvalifikacije
Prednostne naloge EU
Na področju priznavanja poklicnih kvalifikacij bo pomemben
dogovor med Svetom EU in Evropskim parlamentom o Predlogu direktive o
priznavanju poklicnih kvalifikacij. Direktiva združuje v enoten dokument
zakonodajne akte o priznavanju poklicnih kvalifikacij, in sicer dvanajst
obstoječih »sektorskih« direktiv, ki urejajo vprašanja zdravnikov, medicinskih
sester za splošno nego, zobozdravnikov, veterinarjev, babic, farmacevtov in
arhitektov ter tri direktive »splošnega sistema«. Nova direktiva s tem
postavlja enostavnejša in jasnejša pravila glede priznavanja kvalifikacij in
obenem prispeva k boljši informiranosti državljanov in k zmanjšanju
administrativnega bremena za podjetja in državljane. Poleg tega direktiva
poenostavlja postopek priznavanja poklicnih kvalifikacij in prinaša večjo mero
fleksibilnosti pri vprašanju poklicnih kvalifikacij v zvezi z opravljanjem
storitev in ustanavljanjem.
Prednostne naloge Slovenije
Spremembe in dopolnitve Direktive o priznavanju poklicnih
kvalifikacij bodo vsekakor prinesle nekatere novosti v slovensko zakonodajo,
zato bo potrebno prilagoditi slovensko zakonodajo s področja vzajemnega
priznavanja kvalifikacij. Direktiva bo slovenskim državljanom olajšala in
poenostavila opravljanje poklicev in storitev na področju reguliranih
dejavnosti, pripomogla pa bo tudi k boljši informiranosti in manjšemu
administrativnemu bremenu. Slovenija zato podpira predlog sprememb direktive,
hkrati pa opozarja, da morajo rešitve, sprejete v direktivi, odražati tudi skrb
za varstvo potrošnikov in javno zdravje.
2.4.6. Varstvo potrošnikov
Prednostne naloge EU
Na področju varstva potrošnikov bo Svet EU v letu 2005
namenil posebno pozornost Direktivi o potrošniških kreditih. Direktiva ureja
problem precejšnjih razlik v predpisih držav članic EU, ki se nanašajo na
potrošniške kredite. Harmonizacija nacionalnih predpisov bi omogočila boljše
delovanje notranjega trga in s tem povečan obseg čezmejnega trgovanja. Predlog
direktive spreminja obseg veljavnosti in posega na področje kreditnih
posrednikov. Prav tako vzpostavlja okvir za strukturirano informacijo za
potrošnika in povečuje katalog informacij, ki jih mora kreditodajalec
zagotoviti potrošniku.
Enako pomemben bo ponovni poskus doseganja dogovora o Uredbi
o pospeševanju prodaje. Uredba vzpostavlja enotni pravni okvir na celotnem
območju EU na področju dejavnosti pospeševanja prodaje. S tem zagotavlja razvoj
malih in srednjih podjetij in večjo zaščito potrošnikov. Zagotavljanje teh
ciljev bo doprineslo k večji konkurenčnosti na enotnem notranjem trgu in
posredno koristilo potrošnikom predvsem pri čezmejnem poslovanju na teritoriju
drugih držav članic
Svet EU si bo prizadeval tudi za dosego dogovora z Evropskim
parlamentom glede Direktive o nepoštenih poslovnih praksah. Eden od ciljev
uveljavitve te direktive je poenotenje pogojev poštenega poslovanja. Različni
pogoji poslovanja omogočajo vzpostavitev t.i. medsebojnih ovir, ki omejujejo
možnosti vstopanja na trge drugih članic skupnosti. Negativne posledice teh
ovir najbolj prizadenejo končne potrošnike, zato direktiva pomeni pomemben
korak naprej k zaščiti potrošnikov. Direktiva bo torej neposredno ščitila
ekonomske interese potrošnikov, njihovega zdravja in okolja, obenem pa bo
varovala tudi pošteno konkurenco med podjetji in ščitila mala oziroma srednje
velika podjetja pri čezmejnemu poslovanju.
Svet EU si bo prizadeval tudi za poenostavitev zakonodaje, ki
se nanaša na varstvo potrošnikov in v teh naporih bo sodeloval pri delu
Evropske komisije.
Prednostne naloge Slovenije
Za Slovenijo je v luči medijsko odmevnih afer na področju
potrošniških kreditov politično zelo pomemben sprejem Direktive o potrošniških
kreditih. Direktiva bo prispevala k varovanju potrošnikov v Sloveniji in
slovenskih potrošnikov pri najemanju potrošniških kreditov v drugih državah
članicah, saj uvaja večji obseg informacij, ki jih bo potrošnik imel na voljo
pri sklepanju pogodb o najemu potrošniških kreditov, prav tako pa nalaga
kreditodajalcem in kreditnim posrednikom obveznost, da potrošniku ustrezno
svetujejo. S tem bo po eni strani potrošniku omogočena racionalnejša odločitev,
po drugi strani bo direktiva prispevala tudi k večjemu zaupanju potrošnikov,
kar bi lahko pozitivno vplivalo na obseg trgovanja.
Slovenija pripisuje velik pomen tudi sprejetju Uredbe o
pospeševanju prodaje na notranjem trgu. V tem okviru je za Slovenijo še zlasti
pomembno, da predlog uredbe ne bi zniževal relativno visoke ravni zaščite
potrošnika v slovenski zakonodaji, kar se nanaša še posebej na pospeševanje
prodaje tobačnih izdelkov. Pomembno pa je tudi, da se predlog uredbe ne nanaša
na promocijo iger na srečo, loterij, stavnic in drugih aktivnosti, kjer so
neposredni vložki v igro denarna sredstva.
Nenazadnje, za Slovenijo bo zaradi potrebnih sprememb
nacionalne zakonodaje na področju varstva potrošnikov pomemben tudi sprejem
Direktive o nepoštenih poslovnih praksah. V Republiki Sloveniji je zaščita
potrošnikov opredeljena v Zakonu o varstvu potrošnikov. Vendar zakon ne omenja
"povprečnega potrošnika", zato bodo potrebne spremembe omenjenega
zakona. V zakonu je sicer dovolj natančno opredeljeno zavajajoče oglaševanje
(in tudi primerjalno), ni pa posebej opredeljeno, kaj so agresivna dejanja. Vse
te nove pojme bo potrebno po uveljavitvi direktive ustrezno vključiti v
slovensko zakonodajo.
2.4.7. Živila
Prednostne naloge EU
Predlog uredbe o prehranskih označbah in zdravstvenih
trditvah za živila
Predlog uredbe sodi med najpomembnejše zakonodajne predloge,
ki so v razpravi na tem področju. Uredba predvideva standardizirane pogoje za
prehransko označevanje živil, ki temeljijo na prehranskih profilih priporočil
za zdravo prehrano prebivalstva ter predmarketinško avtorizacijo zdravstvene
trditve, vezane na živilo na osnovi mnenja, ki ga proizvajalec ali uvoznik
živila pridobi po opravljenem postopku ocene tveganja oziroma potrditvi
resničnosti deklariranih zdravstvenih učinkov na Evropski agenciji za varno
hrano (EFSA). Glavni cilj akta je poenotenje prehranskih označb v EU ter
preprečevanje zavajanja potrošnikov v zvezi z zdravstvenimi trditvami, vezanimi
na živila, ki nimajo znanstvenih podlag.
Predlog uredbe o dodajanju vitaminov in mineralov ter
drugih določenih snovi živilom
Države članice bodo v nadaljevanju obravnave skušale doseči
dogovor o enotni zakonodajni ureditvi t.i. fortifikacije živil z določitvijo
standardiziranih pogojev za dodajanje vitaminov in mineralov ter nekaterih
drugih snovi živilom, njihovih maksimalnih količinah in določil živila, ki se
jim te snovi ne smejo dodajati.
V prvi polovici leta se bo predvidoma začela obravnava
predloga uredbe o dodanih aditivih, aromah in encimih živilom in predloga nove
uredbe o označevanju živil.
Prednostne naloge Slovenije
Posebno pozornost bo Slovenija namenila obravnavi Uredbe o
prehranskih označbah in zdravstvenih trditvah za živila. Slovenija podpira
sprejem te uredbe, med bistvenimi novostmi pe še posebej uvedbo
"prehranskega profila" oziroma pogojev za ustrezno energijsko in
hranilno sestavo živila po smernicah zdrave prehrane kot osnove, da se lahko
uvede posamezna prehranska označba in prepoved oziroma omejitve označevanja
določenih vrst živil. Proizvodnja ustreznih živil z zmanjšano količino maščob,
nasičenih maščob, sladkorjev in natrija (soli) z namenom ponuditi potrošniku
izbor živil, ki mu olajšajo prehrano v smeri prehranskih priporočil, je namreč
tudi ena od strategij predlagane Resolucije o nacionalnem programu prehranske
politike 2005–2010.
Slovenija podpira tudi sprejem predloga Uredbe o dodajanju
vitaminov, mineralov in nekaterih drugih snovi živilom, posebej pa poudarja
potrebo po natančnem opredeljevanju pogojev za dodajanje vitaminov in mineralov
do normalne vsebnosti v primerih, ko se z leti zaradi tehnoloških postopkov
predelave ali zaradi odvzemanja snovi pri izdelavi živil z zmanjšano vsebnostjo
maščob delež teh snovi v živilih zmanjša. Potrebno je opredeliti živila,
katerim se posamezni vitamini in minerali lahko dodajajo, natančneje določiti
druge substance ter primere, odstopanja od določil uredbe, če je bogatitev
živil zaradi pomanjkanja določenega minerala nujna zaradi javnozdravstvene
potrebe v posamezni deželi.
Slovenija prav tako smatra, da je harmonizacija zakonodaje na
področju dodajanja aditivov, arom, sladil in encimov prioritetna naloga. Cilj
Slovenije je, da se zaradi varovanja interesov potrošnikov zagotovi uporaba
aditivov le v primerih, ko je to tehnološko neobhodno, njihovo zniževanje
uporabe v vseh postopkih predelave živil po načelih Dobre proizvodne prakse
oziroma zamenjave aditivov z drugimi postopki obdelave živil ter jasno in
razumljivo označevanje, vključno s količinskim označevanjem dodanih sladil
(delež sladila, ki ga potrošnik zaužije v živilu v primerjavi z ADI) v živilih.
2.4.8. Carinska unija
Prednostne naloge EU
Predsedstvo Sveta EU si bo na področju carinske unije
prednostno posvetilo prizadevanju doseganja dogovora med državami članicami
glede obravnave nove Uredbe Evropskega parlamenta in Sveta o celoviti posodobitvi
Carinskega zakonika Skupnosti, kakor tudi sprejemu skupnega stališča Sveta
glede Uredbe o nadzoru denarja pri vstopu in izstopu s carinskega ozemlja
Skupnosti.
Izdelava celovite prenove Carinskega zakonika Skupnosti je še
v fazi izdelave predloga Komisije, ki je v ta namen odprla javno posvetovanje o
vnaprejšnji oceni vplivov predlaganih sprememb na poslovanje podjetji in javne
uprave. Glavni razlogi za poenostavitev carinske zakonodaje so: zmanjševanje
stroškov in drugih bremen za gospodarstvo z omogočanjem lažjega dostopa do
predpisov ob večji zagotovitvi njihovega enotnega izvajanja, ustvarjanje enakih
pogojev za delovanje gospodarskih subjektov na celotnem območju EU, povečanje
pravne varnosti vseh uporabnikov ter omogočanje koriščenja v največji možni
meri možnosti informatiziranih postopkov na enotnem trgu Skupnosti. Revidirani
zakonik se bo začel v celoti uporabljati šele, ko bodo sprejete in uveljavljene
vse bistvene izvedbene rešitve, ki slonijo na uporabi informacijske
tehnologije, in sicer predvidoma leta 2009.
Osnutek celovite prenove Carinskega zakonika vsebuje tudi
spremembe, ki jih prinaša Predlog uredbe EP in Sveta, ki spreminja Carinski
zakonik Skupnosti. Pri slednjem predlogu, ki je v zaključni fazi sprejema po
postopku soodločanja, gre za parcialno spremembo Carinskega zakonika Skupnosti,
ki zadeva predvsem uvedbo sistema izmenjave vnaprejšnjih informacij za blago,
ki se iznaša iz in vnaša v carinsko območje Skupnosti. Pričakuje se sprejem
predlagane uredbe v prvi polovici leta 2005, uporabljati pa naj bi se začela v
začetku leta 2006.
Cilj Predloga uredbe Evropskega parlamenta in Sveta o nadzoru
denarja pri vstopu in izstopu s carinskega ozemlja Skupnosti je večja
harmonizacija med različnimi nacionalnimi sistemi držav članic, ki služijo
nadzoru prenosa denarja na zunanjih mejah Skupnosti, saj razlike v zakonodajah
na tem področju škodujejo pravilnemu delovanju notranjega trga. Gre za
vzpostavitev dopolnilnega mehanizma za preprečevanja pranja denarja, ki
upošteva predvsem primernost vključitve carinskih organov, ki so stalno
prisotni na zunanji meji in že učinkovito izvajajo nadzor nad zunanjimi mejami.
Predlog v ničemer ne posega v nacionalne predpise glede kontrole nad gibanjem
denarja znotraj carinskega ozemlja Skupnosti. V postopku soodločanja je Svet že
sprejel skupno stališče na predlagani akt.
Prednostne naloge Slovenije
Slovenija podpira Predlog uredbe Evropskega parlamenta in
Sveta, ki spreminja Carinski zakonik Skupnosti. Uredba naj bi vzpostavila
uravnoteženo dopolnitev zakonodajnih obveznosti za carinske organe in
uporabnike – v smislu zagotavljanja varnosti pri vnosu blaga v carinsko območje
Skupnosti in njegovem iznosu – ter hkrati omogočila dodatne olajšave za
uporabnike in izboljšala sodelovanje med njimi in carinskimi organi. Posebno
pozornost je treba posvetiti postavitvi skupnega okvira za upravljanje tveganja
in oblikovanju enotnih kriterijev za opravljanje učinkovitih analiz tveganja na
zunanji meji Skupnosti, saj bodo carinski organi RS odgovorni ne le za
izvajanje ukrepov za zaščito nacionalnih interesov, ampak tudi interesov
celotne Skupnosti. Zato Slovenija pripisuje poseben pomen učinkovitemu
sodelovanju pristojnih organov, katerih naloge bodo v prihodnje zajemale tudi
višjo raven zagotavljanja varnosti. Slovenija podpira spremembe Carinskega
zakonika Skupnosti tudi glede uvajanja elektronske oblike izmenjave informacij,
ki naj bi nadomestila papirnato poslovanje med podjetji in carinskimi organi. V
ta namen se Slovenija zavzema za pospešen razvoj elektronske carine ter
oblikovanje in uporabo skupnih informacijskih sistemov. Pri tem bo potrebno
zagotoviti kompatibilno programsko opremo računalniških informacijskih
sistemov, ki bo omogočala hiter pretok informacij med pristojnimi organi
znotraj celotne Skupnosti.
Predvidene spremembe bodo za Slovenijo pomembne predvsem z
vidika zagotovitve potrebnih finančnih sredstev za nakup ustrezne programske in
tehnične opreme. Slovenija bo zato sodelovala s Komisijo pri iskanju orodij,
virov ter možnosti porazdelitve finančnih bremen za izvajanje novih nalog.
V naslednji fazi, tj. v okviru priprav stališč do predloga
celovite revizije Carinskega zakonika Skupnosti, se bo Slovenija prednostno
posvetila predvsem racionalizaciji in poenostavitvi carinskih postopkov,
harmonizaciji podatkov in informacij v novih okoljih elektronskega poslovanja
carine in uporabnikov ob hkratni zagotovitvi poenotenega IT orodja, ureditvi
posledic delitve pristojnosti med notranjim in zunanjim carinskim uradom,
določitvi kraja nastanka carinskega dolga, poenotenemu razumevanja
istovrstnosti kršitev temeljnih carinskih predpisov ter zagotovitvi potrebnih
izvedbenih instrumentov za pravilno izvajanje in uporabo zakonodaje s strani
pristojnih organov in podjetij.
Nadalje bo posebno pozornost treba nameniti utrditvi položaja
in vloge carine v okviru sodelovanja z drugimi izvršilnimi organi, ki izvajajo
nadzor na zunanjih mejah. Na tem področju bo treba zasledovati in se
vključevati v reševanje naslednjih problemskih sklopov: koordinacija nadzora
blaga in oseb brez motenja prostega gibanja obeh, opredelitev povezave in/ali
vključitve carine v Evropsko agencijo za upravljanje zunanjih meja,
optimiziranje informacijskih sistemov ter nenazadnje celovito in globalno
sodelovanje s carinskimi upravami tretjih držav.
2.5. SEKTORSKE POLITIKE
2.5.1. Elektronske komunkacije in informacijska družba
Prednostne naloge EU
V letu 2005 si bosta predsedstvi prizadevali, da bi bile
elektronske komunikacije gonilo evropske konkurenčnosti in strukturnih reform.
Zato bosta poudarjali predvsem vidik notranjega trga in si prizadevali
zagotoviti učinkovito implementacijo zakonodajnega okvirja za omrežja in
komunikacijske storitve. Po prenosu zakonodajnega paketa EU v nacionalne
zakonodaje, kar je do sedaj opravila večina držav članic, je v naslednji fazi
implementacije pomembno vzpostaviti ravnotežje subjektov v sektorju
elektronskih komunikacij, uporabljajoč pri tem mehanizme, ki so predvideni v
zakonu.
Predsedstvi si bosta prizadevali tudi za sporazum z Evropskim
parlamentom za sprejetje Odločbe o vzpostavitvi večletnega komunitarnega
programa za oblikovanje bolj dostopne, uporabne in izkoriščene digitalne
vsebine v Evropi, ki opredeljuje cilje in namen programa, vlogo Komisije in
programskega odbora, določa proračun ter področja podpore in način izvedbe
programa, ter Odločbe o nadaljevanju večletnega programa Skupnosti o
pospeševanju varne uporabe interneta in novih omrežnih tehnologij (Safer
Internet+), ki zagotavlja sredstva za varovanje pred nelegalnimi in škodljivimi
internetnimi vsebinami.
EU bo v letu 2005 proučila tudi predlog amandmaja v zvezi z
univerzalnimi storitvami na podlagi člena 15 Direktive o univerzalnih storitvah
(2002/22/CE). V omenjeni direktivi je predviden pregled oziroma ocena obsega
univerzalnih storitev. Pri odločitvi o ponovnem definiranju obsega univerzalnih
storitev se upoštevajo elementi razpoložljivosti storitev večini uporabnikom in
nadalje, ali neuporaba s strani manjšinskih uporabnikov povzroča socialno
izključenost.
V letu 2005 bo potekalo nadaljevanje izvajanja Akcijskega
načrta razvoja informacijske družbe eEvropa 2005, ki bo služil kot osnova za
prilagoditev Akcijskega programa splošnemu razvoju informacijske družbe ter
potrebam razširjene EU. Program je namenjen razvoju sodobnih javnih storitev in
dinamičnega okolja za e-poslovanje preko najširše uporabe širokopasovnega
podatkovnega dostopa po konkurenčnih cenah ter varne informacijske
infrastrukture.
Svet EU si je za cilj postavil še proučiti Poročilo Komisije
o uveljavitvi direktive 97/67/CE o poštnih storitvah, ki bo predložena skladno
s členom 23 in proučiti aktivnosti na podlagi Poročila direktive 2000/31/EC o
elektronski trgovini skladno s členom 21. Potekale pa bodo tudi priprave na
Svetovni vrh o informacijski družbi (WSIS – World Summit on Information
Society). Na vrhu, ki bo novembra 2005, bodo sprejeli ukrepe za razvoj
informacijske družbe na mednarodni ravni.
Prednostne naloge Slovenije
Slovenija se bo v letu 2005 aktivno vključevala v zgoraj
opredeljene aktivnosti EU na področju elektronskega poslovanja in informacijske
družbe ter pripravljala ustrezne rešitve in podlage za implementacijo
obravnavanih aktov v nacionalno zakonodajo v nadaljnjem transpozicijskem
obdobju. Med zgoraj omenjenimi akti bo Slovenija posebno pozornost namenila
zagotovitvi učinkovite implementacije zakonodajnega okvira za omrežja in
komunikacijske storitve, ki posega v konkretne probleme v praksi pri delovanju
trga elektronskih komunikacij in tako na razvoj samega sektorja IKT.
V skladu z zaključki Sveta EU in Resolucijo IKT bo Slovenija
v letu 2005 posvečala posebno pozornost postavljanju usmeritev razvoja
informacijske družbe v Sloveniji (in Evropi) po letu 2005 kot tudi pravočasni
implementaciji akcijskega programa eEuropa 2005 s poudarkom na eUpravi,
eZdravju, eUčenju, ePoslovanju, eVključenosti in varnosti širokopasovnih
povezav. V letu 2005 bo preverjena ustreznost obstoječih strategij za razvoj
informacijske družbe kot tudi priprava nove strategije za preklop na digitalno
TV. Posebna pozornost bo posvečena problematiki spam, medobratovalnosti
storitev, politiki radijskega spektra, izvajanju direktive R&TTE,
uveljavitvi direktive za ponovno uporabo javnih dokumentov in pripravi okvirne
odločbe o ohranitvi podatkov v zvezi z javno dostopnimi elektronskimi komunikacijskimi
storitvami.
Slovenija bo tudi aktivno sodelovala pri pripravah na
Svetovni vrh o informacijski družbi.
2.5.2. Energija
Prednostne naloge EU
EU si je kot prioriteto na področju energije za leto 2005
zadala nadaljevanje dela na več področjih, med katerimi bo posebno pozornost
namenila učinkovitemu delovanju notranjega trga z energijo, zagotavljanju
zanesljive oskrbe z energijo, trajnostni energijski proizvodnji in porabi,
mednarodnem sodelovanju in jedrskim vprašanjem.
Delovanje notranjega energetskega trga in zanesljiva
oskrba z energijo
Učinkovito delovanja notranjega trga z energijo in skrb za
zanesljivo oskrbo z energijo bo EU poskušala doseči predvsem z naslednjimi
ukrepi:
-       
Nadaljevanje dela na Predlogu uredbe o pogojih za dostop do plinskega
prenosnega omrežja, katere cilj je doseči enoten in učinkovit evropski trg s
plinom, in Predlogu odločbe Sveta EU in Evropskega parlamenta o smernicah za
razvoj vseevropskih energetskih omrežij, ki sta zaključila prvo branje v Svetu.
Namen t.i. plinske uredbe je določitev pravno obvezujočih natančnejših navodil
za delovanje prenosnega omrežja zemeljskega plina na podlagi t.i. plinske
direktive 55/2003/EC, ki jih je v obliki neobvezujočih pravil dobre prakse pred
tem sprejel Madridski forum (sestavljajo Evropska komisija, države članice,
regulatorji in plinska industrija). Namen projektov TEN-e je zagotoviti
nemoteno in zadostno oskrbo z električno energijo, ki je temeljnega pomena za
delovanje notranjega energetskega trga, in izboljšanje konkurenčnosti
evropskega gospodarstva.
-       
Sprejetje Predloga direktive o ukrepih za zagotavljanje dobav električne
energije in infrastrukturnih investicij, katere cilj je določiti vlogo
posameznih držav in njihovih nacionalnih energetskih politik pri zagotavljanju
visoke stopnje varnosti dobave električne energije, povečanju varnosti
energetskega omrežja, vzdrževanju ravnotežja med ponudbo in povpraševanjem po
energiji ter pri investicijah v infrastrukturo. V skladu s cilji te direktive
bo pozornost EU namenjena tudi novemu mandatu za pogajanja z Rusijo o menjavi
električne energije in okrepitvi energijskega dialoga EU z Rusijo. V drugi
polovici leta se pričakuje tudi zasedanje Sveta EU-Rusija o trajnem energetskem
sodelovanju.
Trajnostna energijska proizvodnja in poraba
Na področju trajnostne energijske proizvodnje in porabe bo
ena od prednostnih nalog EU v letu 2005 zaključiti delo na Predlogu direktive o
ustanovitvi okvirja za določanje zahtev za ekološko oblikovanje proizvodov.
Cilj omenjenega predloga je določiti obsežen in jasen zakonodajni okvir za
ekološko oblikovane proizvode z namenom doseganja trajnostnega razvoja ob
hkratnem zagotavljanju prostega pretoka proizvodov, ki pri uporabi rabijo
energijo. Namen predloga je tudi ohranjanje varstva okolja, prispevek k
varnosti zanesljive oskrbe z električno energijo in povečanje konkurenčnosti
evropskega gospodarstva ter ohranitev interesov uporabnikov in industrije.
EU bo nadaljevala tudi delo na Predlogu direktive o
spodbujanju učinkovite rabe energije pri končnih uporabnikih in energetskih
storitvah, katere osnovni cilj je povečati učinkovitost rabe končne energije in
tako EU do leta 2012 dodatno prihraniti 6 odstotkov energije. Med prednostne
naloge pa spada tudi začetek dela na Predlogu direktive o vozilih z nizko
porabo energije in nizko emisijo CO2.
Mednarodno sodelovanje – širitev notranjega energetskega trga
na Balkan in mediteranske države
Na področju mednarodnega sodelovanja bo pozornost EU
namenjena Evro-sredozemski ministrski konferenci (Euromed Energy), ki bo
obeležila 10. obletnico t.i. Barcelonskega procesa.
Na delovnem programu EU v letu 2005 bo tudi Sporazum o
ustanovitvi Skupnosti za energijo v Jugovzhodni Evropi, s čimer bi države tega
območja in EU dosegle sporazum o uskladitvi pravnega reda na področju
električne energije in zemeljskega plina. Pričakuje se, da bo do podpisa
Sporazuma prišlo v drugi polovici leta.
Jedrska energija
Osnovni cilji dolgoročne politike EU na področju jedrske
energije so med drugim zagotavljati jedrsko varnost, nadzor nad jedrskimi
materiali in varstvo pred ionizirajočimi sevanji. Med prednostnimi nalogami za
leto 2005 je sklenitev dogovora o Predlogu sklepa Sveta o pridružitvi Evropske
skupnosti za atomsko energijo k Skupni konvenciji o varnosti ravnanja z
izrabljenim gorivom in varnosti ravnanja z radioaktivnimi odpadki in o Predlogu
sklepa Sveta o pridružitvi Evropske skupnosti za atomsko energijo h Konvenciji
o zgodnjem obveščanju o jedrskih nesrečah. EU bo v letu 2005 nadaljevala s
prizadevanji za izvajanje Sklepov Sveta EU o jedrski varnosti in varnem
ravnanju z jedrskimi odpadki in izrabljenim jedrskim gorivom, sprejetih 26.
junija 2004. Nadaljevala pa se bo tudi obravnava problematike o pošiljkah
radioaktivnih odpadkov, o neširjenju jedrskega orožja ter Sporazumu EU-Ruska
federacija.
Prednostne naloge Slovenije
Zelo pomembno vprašanje energetske politike Slovenije je
vprašanje zadostne in zanesljive oskrbe z energijo. Glede na to, da ima
Slovenija majhne možnosti za visoko stopnjo samooskrbe z energijo in da je
energetika pomemben steber v strategiji gospodarskega razvoja, sodi razprava o
novem evropskem zakonodajnem paketu, ki obsega Predlog uredbe o pogojih za
dostop do plinskega prenosnega omrežja in Predlog direktive o ukrepih za
zagotavljanje dobav električne energije in infrastrukturnih investicij, med
njene prednostne naloge.
Posebna pozornost bo namenjena tudi nadaljnjemu sodelovanju
pri sprejemanju Predloga odločbe Sveta EU o smernicah za razvoj transevropskega
energetskega omrežja (TEN-E), kjer je v Aneks IV omenjene odločbe uvrščen tudi
daljnovod Udine Ovest (IT) – Okroglo (SI), v Aneks III pa trije slovenski
projekti:
-       
nova povezava med Slovenijo in Madžarsko (Cirkovce (SI) – Herviz (H);
-       
Krško – Beričevo (400kV povezava);
-       
nadgradnja obstoječega prenosnega sistema v Sloveniji z 220kV na 400kV.
Na področju širitve notranjega energetskega trga EU na Balkan
in sredozemske države so za Slovenijo največja prioriteta pogajanja za Sporazum
o energetski skupnosti za JV Evropo, saj gre za prenos evropske energetske
zakonodaje na države JV Evrope in za oblikovanje institucij znotraj ECSEE, kjer
bo Slovenija, ki ji je poleg Avstrije, Italije, Madžarske in Grčije priznan
status udeleženke v procesu, odigrala dvojno vlogo. Na eni strani bo skupaj z
drugimi državami članicami EU sprejemala odločitve, ki zadevajo oblikovanje
enotnega energetskega trga, na drugi strani pa bo lahko s posameznimi državami
JV Evrope ali skupinami držav sprejemala posebne dogovore o sodelovanju
(mehanizmi za daljnosežni prenos energije, obnovljivi viri energije, zanesljiva
oskrba z energijo itd.). Slovenija si tudi močno prizadeva, da bi se za
trgovanje z energijo na omenjenem trgu uporabljala slovenska borza z električno
energijo.
Pomemben cilj Slovenije je tudi vključevanje okolja v
sektorske politike in izpolnjevanje zavez iz Kyotskega protokola, zato je med
prednostne naloge uvrščena tudi razprava o Predlogu direktive o spodbujanju
učinkovite rabe energije pri končnih porabnikih in energetskih storitvah ter
razprava o Predlogu direktive o ustanovitvi okvira za določanje zahtev za
ekološko oblikovanje proizvodov, ki pri uporabi rabijo energijo.
Področje jedrske varnosti in varstva pred sevanji sodi med
prednostne naloge Slovenije vsaj iz dveh razlogov. Prvi je vsekakor dejstvo, da
ima Slovenija obratujočo jedrsko elektrarno, zato spada med jedrske države, v
majhnih količinah pa se jedrske snovi uporabljajo tudi v raziskavah. Drugi, nič
manj pomemben razlog je, da želi Slovenija svojim državljanom zagotavljati
zdravo in varno okolje.
Slovenija je leta 1999 ratificirala Skupno konvencijo o
varnosti ravnanja z izrabljenim gorivom in varnosti ravnanja z radioaktivnimi
odpadki. Konvencijo o zgodnjem obveščanju o jedrskih nesrečah pa je
ratificirala že leta 1989 kot del SFRJ. Glede na to, da pristojnosti držav
članic EU na področju jedrske varnosti s pristopom Evropske skupnosti za
atomsko energijo k navedenima konvencijama ne bodo okrnjene, Slovenija podpira
sprejetje Sklepa o pridružitvi Evropske skupnosti za atomsko energijo k Skupni
konvenciji o varnosti ravnanja z izrabljenim gorivom in Sklepa Sveta o
pridružitvi Evropske skupnosti za atomsko energijo h Konvenciji o zgodnjem
obveščanju o jedrskih nesrečah.
Prizadevanja za dogovor o potrebnosti Direktive o varnosti
jedrskih objektov in Direktive o ravnanju z jedrskimi odpadki in izrabljenim
jedrskim gorivom so se junija 2004 zaradi deljenih mnenj držav članic končala
le s Sklepi Sveta EU o jedrski varnosti in varnem ravnanju z jedrskimi odpadki
in izrabljenim jedrskim gorivom. Navedeni sklepi predvidevajo nadaljnje
razprave o možnih rešitvah na tem področju. Slovenija si prizadeva, da se v
prihodnje področji jedrske varnosti in ravnanja ter odlaganja radioaktivnih
odpadkov uredita v obliki, ki bi bila jasna in sprejemljiva za vse države
članice, bi upoštevala pravilo suverenosti držav za urejanje teh področij in bi
bila v čim večji meri usklajena z dejavnostmi Mednarodne agencije za atomsko
energijo na tem področju. Posebno pozornost bi bilo treba nameniti še
intenzivnejšem usklajevanju med državami članicami. Za implementacijo navedenih
Sklepov Sveta EU je bil pripravljen že akcijski načrt. Slovenija podpira
elemente akcijskega načrta, ki so po njenem mnenju dobra osnova za nadaljnje
delo.
2.5.3. Transport
Prednostne naloge EU
Na področju kopenskega prometa bo predsedstvo nadaljevalo z
delom glede tretjega železniškega paketa. Posebna pozornost bo namenjena tudi
oceni Komisije glede prvega železniškega paketa.
Predlog direktive Evropskega parlamenta in Sveta o izdajanju
spričeval vlakospremnemu osebju na železniškem omrežju Skupnosti (Tretji
železniški paket). Namen predloga direktive je predvsem določiti skupna pravila
EU za pridobitev certifikatov vlakospremnega osebja in s tem prispevati k
interoperabilnosti železnic, povečanju varnosti železniškega prometa ter
mobilnosti zaposlenih v železniškem sektorju. Na zasedanju Sveta EU v decembru
so ministri sprejeli splošni pristop k predlogu direktive.
Predlog uredbe Evropskega parlamenta in Sveta o odškodnini za
neizpolnjevanje pogodbenih zahtev glede kakovosti v železniškem tovornem prometu.
Predlog uredbe določa minimum obligacijskih razmerij med prevoznikom in stranko
v notranjem in mednarodnem železniškem prometu, ki jih je potrebno vključiti v
prevozne pogodbe in ustrezna nadomestila v primeru neizpolnitve pogodbenih
določb. V prevozni pogodbi morajo biti podrobno opredeljene zahteve kakovosti
za obravnavano storitev. Uredba bo velja tudi za tretje države, v kolikor
Evropska skupnost z njimi sklene ustrezne dogovore.
Predlog uredbe Evropskega parlamenta in Sveta o pravicah in
dolžnostih potnika v mednarodnem železniškem potniškem prometu (tretji
železniški paket). Predlog besedila uredbe določa pravice in dolžnosti potnika
v mednarodnem potniškem prometu. Določila predloga uredbe se nanašajo na
mednarodni potniški promet znotraj skupnosti, kjer prevoze potnikov opravljajo
prevozniki z licenco glede na Direktivo 95/18/EC. Določbe predloga uredbe
pomenijo okvir za določitev minimalnih pogojev informiranja potnika: pred, med
in po prevozu, pogoje prevoza, odgovornost prevoznika v primeru nesreče ali
nezgode, zamude ali odpovedi prevoza, način asistence invalidom pri prevozu in
na koncu pogoje pod katerimi prevozniki sodelujejo med seboj za učinkovito
implementacijo določb predloga uredbe.
Predlog direktive Evropskega Parlamenta in Sveta, ki
spreminja Direktivo Sveta 91/440/EGS o razvoju železnic Skupnosti (tretji
železniški paket). Predlog direktive opredeljuje koncept ''mednarodnega
potniškega prometa''. Vzpostavlja prost pristop do železniške infrastrukture
tudi za opravljanje mednarodnega potniškega prometa vključno z možnostjo
kabotaže in sicer najkasneje do 1. 1. 2010. V besedilu predloga se ukinja
sedanja obveznost formiranja mednarodnih poslovnih združenj za pridobitev
pristopa na železniško infrastrukturo.
Predsedstvo bo veliko pozornost namenilo tudi promociji
varnosti v cestnem prometu. Na decembrskem Svetu EU so bili predstavljeni in
sprejeti zaključki Sveta EU o varnosti v cestnem prometu. V zaključkih so bili
poudarjeni ukrepi za razpolovitev števila mrtvih v prometnih nesrečah na
ozemlju EU do leta 2010 in so namenjeni predvsem obvezi vseh držav članic, da
še naprej sledijo najboljšim praksam, izboljšanju voznega parka v državah
članicah, izboljšanju prometne infrastrukture in povečanju deleža vlaganj v
cestno varnost.
Nadaljevalo se bo delo na Predlogu direktive Evropskega
parlamenta in Sveta, ki dopolnjuje Direktivo 1999/62/EC o zaračunavanju uporabe
določnih infrastruktur za težka tovorna vozila (evrovinjeta). Aktivnosti na
spremembah predloga direktive so se znova že začele. Predlog naj bi
opredeljeval možnosti, da države članice EU, v skladu z načelom uveljavljenega
principa subsidiarnosti uvajajo sisteme zaračunavanja stroškov za uporabo
cestne infrastrukture, ki poleg stroškov na infrastrukturi upoštevajo tudi
širše družbene stroške. Z novim predlogom direktive naj bi se državam članicam
ponudil t.i. dinamični model zaračunavanja uporabnine za cestno infrastrukturo.
Cestnine, ki se bodo zaračunavale v skladu z novo direktivo naj bi poleg
stroškov vzdrževanja upoštevale tudi vrsto vozila, čas trajanja prevoza,
poseben režim za okoljevarstvena in gosto naseljena območja in podobno.
Na področju letalskega prometa bo predsedstvo delalo na novih
zakonodajnih predlogih, vključno z morebitnimi novimi predlogi glede dodelitve
časovnih blokov, širitve pristojnosti Evropske letalske varnostne agencije,
(področje priprave potrebnih evropskih letalskih standardov o varnosti zračnega
prometa, izvajanje inšpekcijskega nadzora ipd.) in omogočanja dostopa do
letalskih storitev potnikom z manjšo mobilnostjo.
Dokončali bodo tudi delo Sveta EU glede Predloga direktive o
licencah Skupnosti za kontrolorje zračnega prometa. Predlog direktive določa
pogoje, način in postopke za pridobitev in ohranjanje dovoljenja kontrolorjev
letenja za delo v službi zračnega prometa ter imenovanje ali ustanovitev
nacionalnega nadzornega organa države članice z namenom, da prevzame nadzor in
naloge predpisane z zadevnim predlogom direktive. O predlogu direktive je
potekala splošna razprava na Svetu EU v decembru 2004.
Na področju zunanjih odnosov se bo nadaljevalo podeljevanje
mandatov za pogajanja EU z izbranimi tretjimi državami. Predsedstvo bo podprlo
nadaljnja prizadevanja Komisije glede pogajanj z ZDA za sklenitev sporazuma o
odprtem nebu.
Na področju pomorskega prometa si bo predsedstvo prizadevalo
doseči napredek na revidiranem Predlogu direktive Evropskega parlamenta in
Sveta o dostopu do trga pristaniških storitev. Predlog direktive se nanaša na
vsa pristanišča držav članic, ki so imela v preteklih treh letih 1,5 mil ton
pretovora ali 200.000 potnikov, v delih pristanišča, ki je namenjen prostemu
trgu. Prost pretok pristaniških storitev sili pristanišča v zagotovitev
storilnosti, pomorsko – prometne varnosti, varnosti v pristaniščih,
okoljevarstvenih zahtev in obvezne javne storitve. Storitve se nanašajo na
vodne poti v in iz pristanišč z specifičnimi varnostnimi omejitvami. Ponudniki
pristaniških storitev in samoupravljalci naj ne bi imeli diskriminatornih
omejitev pristopa k pristaniški infrastrukturi z namenom izvajanja njihovih
storitev.
Predsedstvo si bo prizadevalo doseči tudi napredek glede
zakonodajnih predlogov o pomorski varnosti (Erika III) ob izpostavitvi pomorske
inšpekcije, še posebno v smislu pomorske administrativne presoje v okviru
Mednarodne pomorske organizacije in Evropske agencije za pomorsko varnost,
nadzora pomorskega prometa in pravnih podlag za odgovornost in odškodnine.
Na področju horizontalnih zadev bo predsedstvo nadaljevalo
delo na različnih vsebinah v zvezi z Evropskim satelitskim radijsko-navigacijskim
sistemom "GALILEO". V letu 2005 bo ta projekt v razvojni in
uveljavitveni fazi. Obsegal bo nadaljnji razvoj satelitov in komponent ozadja
sistema kot tudi uveljavitev v orbiti. Predsedstvo bo posvetilo posebno
pozornost varnosti, zaščiti in finančnim zadevam, mednarodnemu sodelovanju ter
pogajanjem o koncesijskih pogodbah v povezavi z "GALILEOM".
Predsedstvo si bo prizadevalo tudi za dosego sporazuma glede predloga programa
Marco Polo II, kot tudi Predloga uredbe glede določanja splošnih pravil za
dodeljevanje finančne pomoči Skupnosti za vse-evropsko prometno omrežje in
energijo, ki za naslednje finančno obdobje od leta 2007–2013 določa pogoje,
načine in postopke za pomoč, ki jo Skupnost nudi projektom skupnega interesa na
področju trans-evropskega transportnega in energetskega omrežja in spreminja
Uredbo Sveta (EC) n° 2236/95. Predlog uredbe bistveno povečuje višino sredstev
za sofinanciranje TEN projektov in sicer naj bi se med leti 2007–2013 za te
projekte namenilo 20,690 milijonov evrov, od tega za transportne projekte
20.350 milijonov evrov.
Prednostne naloge Slovenije:
Predlog direktive Evropskega parlamenta in Sveta o izdajanju
spričeval vlakospremnemu osebju, ki upravlja lokomotive in vlake na železniškem
omrežju Skupnosti (Tretji železniški paket). Slovenija podpira predlog
direktive. S sprejetjem predloga direktive bo v Sloveniji potrebno spremeniti
Zakon o varnosti v železniškem prometu s podzakonskimi akti. Implementacija
predloga direktive v Sloveniji pomeni opredelitev enotnih pogojev in postopkov
za izdajo licenc/certifikatov strojevodjem, ki upravljajo lokomotive in vlake
na železniškem omrežju Skupnosti in s tem odpravo ''tehničnih ovir'' pri
razvoju vseevropskega železniškega transporta, razvoj železniškega
transportnega trga skupnosti ter hkrati ohranitev optimalnega nivoja varnosti v
železniškem prometu, zagotavlja prost pretok delovne sile-strojevodij in še
številne druge prednosti.
Predlog uredbe Evropskega parlamenta in Sveta o odškodnini za
neizpolnjevanje pogodbenih zahtev glede kakovosti v železniškem tovornem
prometu (Tretji železniški paket). Slovenija podpira predlog uredbe in v svojem
stališču navaja še določene pripombe glede določitve daljšega obdobje od objave
uredbe do njene uveljavitve v državah članicah (najmanj dveletno obdobje) ter
predlaga tudi, da se v besedilo predlagane uredbe vključi zahteva po
informiranju upravljavca infrastrukture s strani prevoznika o vseh elementih
prevozne pogodbe za določeno storitev, če ti elementi presegajo zahteve
določene v tej uredbi. Kot posledico uveljavitve tega predloga uredbe bo
potrebno v Slovenji spremeniti Zakon o prevoznih pogodbah.
Predlog uredbe Evropskega parlamenta in Sveta o pravicah in
dolžnostih potnika v mednarodnem železniškem potniškem prometu (Tretji železniški
paket). Slovenija podpira predlog uredbe. Kot druge države članice mora tudi
Slovenija v skladu z določili te uredbe vzpostaviti sistem ukrepov za
kaznovanje v primeru neizpolnjevanja določb le-te in vzpostaviti primerne
mehanizma za implementacijo določb iz te uredbe.
Predlog direktive Evropskega Parlamenta in Sveta, ki
spreminja Direktivo Sveta 91/440/EGS o razvoju železnic Skupnosti (tretji
železniški paket). Slovenija se strinja z besedilom predloga direktive. Sprejem
predloga direktive ne bo vplival na proračun, potrebno pa bo spremeniti
nekatere predpise na tem področju. Implementacija direktive in s tem povečanje
mednarodnega potniškega prometa, bo posledično vplivala na zmanjšanje emisij
toplogrednih plinov motornih cestnih vozil za prevoz potnikov.
Pomembna je tudi nadaljnja promocija varnosti v cestnem
prometu. Slovenija podpira vse aktivnosti, ki so namenjene izboljšanju varnosti
v cestnem prometu. Na podlagi le-teh bo treba spremeniti predpise na tem
področju: Zakon o varnosti v cestnem prometu, Nacionalni program prometne
varnosti v cestnem prometu. V pripravi je nov nacionalni program prometne
varnosti za obdobje 2005–2010, ki bo vsebine tega dokumenta tudi preciziral kot
izhodišče. Nosilec vseh aktivnosti v zvezi z prometno varnostjo na cestah je
Agencija za varnost v cestnem prometu, ki se ustanavlja na podlagi Zakona o
varnosti v cestnem prometu. Postopek za ustanovitev agencije že poteka.
Predlog direktive Evropskega parlamenta in Sveta o
dovoljenjih za kontrolorje zračnega prometa Skupnosti določa pogoje, način in
postopek za pridobitev in ohranjanje dovoljenja kontrolorjev letenja za delo v
službi zračnega prometa ter imenovanje ali ustanovitev nacionalnega nadzornega
organa države članice z namenom, da prevzame nadzor in naloge predpisane z
zadevnim predlogom direktive. Predlog zadevnega predloga direktive je nastal
zaradi dosega skupnih standardov, usklajenih z zakonodajo enotnega evropskega
neba (SES – Single European Sky), ICAO (International Civil Aviation
Organisation) in ESARR-jem 5. Predlagane rešitve so zelo podobne sedanjim
slovenskim rešitvam, razen izredno strogih zahtev v predlagani direktivi glede
nalog nacionalnega nadzornega organa in osebja tega organa.
Predlog direktiv Evropskega parlamenta in Sveta, ki
dopolnjuje Direktivo 1999/62/EC o zaračunavanju uporabe določnih infrastruktur
za težka tovorna vozila (evrovinjeta). Slovenija je do sedaj podpirala predlog
sprememb predloga direktive Komisije in se do nekaterih določb predloga tudi
posebej opredeljevala in sicer glede nihanja cestnin je Slovenija podpirala
minimalno odstopanje od povprečne cestnine v regiji in to je najvišje možno
odstopanje (do 100 odstotkov). Glede vračanja prihodkov iz naslova pribitka
(mark-up) pa je Slovenija podpirala določitev razumne zgornje meje, ki naj ne
bi bila višja od 25 odstotkov. V zvezi s pribitkom je Slovenija zagovarjala
stališče, da se višek vrača v projekte istega koridorja. Slovenije si bo še
nadalje prizadevala, da bo pri usklajevanju predloga sprememb direktive1999/62/
upoštevan trajnostni razvoj prometnega sistema v Sloveniji in regiji.
Predlog direktive Evropskega parlamenta in Sveta o dostopu do
trga pristaniških storitev. Na področju pomorstva je zaradi pomena kopenskega
tovornega prometa za slovensko gospodarstvo predlog direktive pomemben, saj bo
prispeval k konkurenčnosti in liberalizaciji trga v EU na področju pristaniških
storitev. Slovenija bo intenzivno sodelovala pri nadaljnjem usklajevanju
predloga direktive in si bo v procesu sprejemanja predloga prizadevala, da bodo
upoštevani slovenskega gospodarstva na tem področju.
Na področju pomorskega prometa Slovenija podpira tudi vse
aktivnosti v povezavi z izvajanjem pomorske varnosti.
Slovenije bo še naprej aktivno sodelovala v okviru pogajanj
EU z izbranimi tretjimi državami ter v nadaljnjih pogajanjih med EU in ZDA za
sklenitev sporazuma o odprtem nebu. Slovenija bo stremela k sklenitvi takšnih
sporazumov, da bodo primerni tudi za slovenske ponudnike storitev v mednarodnem
zračnem prometu.
Slovenija podpira uravnotežen pristop k širitvi pristojnosti
Evropske letalske varnostne agencije, v smislu posodobitve letalskega sektorja
državne uprave ter izvajanjem pravnega reda EU na tem področju z zagotovitvijo
upoštevanja interesa držav članic.
Slovenija nadalje podpira prizadevanja EU za pripravo in
sprejem novih zakonodajnih predlogov glede dodelitve časovnih blokov in glede
omogočanja dostopa do letalskih storitev potnikom z manjšo mobilnostjo.
Ravno tako bo Slovenija tudi v prihodnje podpirala vse
aktivnosti v zvezi z Evropskim satelitskim radijsko-navigacijskim sistemom
"GALILEO". GALILEO je prvi evropski vesoljski program, ki bo v
sodelovanju z Evropsko vesoljsko agencijo financiran in upravljan s strani
Evropske skupnosti. Pričakuje se, da bo neposredno ali posredno vplival k razvoju
številnih področij, med drugim tudi na področje prometa.
Predlog uredbe Evropskega parlamenta in Sveta o določitvi
splošnih pravil za dodelitev finančne pomoči Skupnosti na področju vseevropskih
prometnih in energetskih omrežij in o spremembi Uredbe Sveta (ES) št. 2236/95.
Slovenija podpira predlog uredbe, ker si bo z novo uredbo izboljšala možnosti
črpanja finančnih sredstev Skupnosti za izgradnjo prometne infrastrukture.
2.5.4. Politika do kemikalij
Prednostne naloge EU
Prednostne naloge EU na področju kemikalij se nanašajo na
nadaljevanje dela na Predlogu uredbe o celovitem sistemu registracije,
vrednotenja in dovoljevanja kemikalij, ki prinaša povsem nov pristop v politiki
do kemikalij ter predlaga vzpostavitev celovitega sistema registracije, vrednotenja
in dovoljevanja kemikalij (t.i. REACH – Registration, Evaluation, Authorisation
and Restriction of Chemicals). Svet EU bo skušal v letu 2005 razrešiti ključne
dileme in odprta vprašanja v zvezi z delovanjem in učinki predlagane uredbe.
Skušal bo doseči politični dogovor, vendar le ob upoštevanju ravnotežja med
ekonomskim, socialnim, zdravstvenim in okoljskim vidikom uredbe.
Poleg obravnave uredbe REACH med prednostne naloge EU sodita
tudi obravnavi Predloga direktive Evropskega parlamenta in Sveta glede omejitev
trženja in uporabe določenih policikličnih aromatskih ogljikovodikov v oljih za
povečanje prožnosti in gumah (27. amandma k Direktivi Sveta 76/769/EGS) in
Predloga direktive Evropskega parlamenta in Sveta glede omejitev trženja in
uporabe toluena in triklorobenzena (28. sprememba direktive Sveta 76/769/EGS),
kjer bo Svet EU prav tako skušal doseči politični dogovor.
Prednostne naloge Slovenije
Na področju kemikalij bo Slovenija tudi v letu 2005 namenila
veliko pozornost obravnavi predlogov evropske kemijske zakonodaje. Za Slovenijo
so namreč vsi instrumenti, ki prispevajo k bolj zdravemu naravnemu in
človekovemu okolju, zelo pomembni, pri čemer pa so pomembne tudi posledice in
učinki na slovensko gospodarstvo, zlasti na kemijsko industrijo.
Predlog uredbe REACH in oba predloga direktiv o omejevanju
prometa in uporabe določenih nevarnih snovi bodo zapolnili vrzeli v obstoječi
zakonodaji in vzpostavili nov pravni okvir za rabo kemikalij ter tako povečali
zaščito okolja in zdravja ljudi. Vendar pa zahteve novih aktov temeljito
posegajo v nekatere postopke in obveznosti zavezancev nove kemijske zakonodaje,
zato bodo imeli predlogi tudi pomemben vpliv na obremenitve kemijske
industrije.
V slovenski industriji delujejo podjetja, ki so tako
proizvajalci kemikalij (snovi in pripravkov) kot tudi samo uporabniki
kemikalij, zato je treba upoštevati učinke, ki nastanejo v celotni vrednostni
verigi (value chain), in ne samo neposredno pri proizvajalcih kemijskih
substanc (kemikalij). Med njimi prevladujejo mala in srednja podjetja.
Slovenija si bo v svojih stališčih, ob prizadevanjih za maksimalno varstvo
zdravja ljudi in okolja, prizadevala zagotoviti čim ugodnejše pogoje za obstoj
in delovanje malih in srednjih podjetij, obdržati konkurenčnost kemijskega sektorja
in spodbuditi inovacije na tem področju. Glede na to, da gre za vsebinsko
izrazito interdisciplinarno področje, bo tudi v prihodnje posebna pozornost
namenjena vključevanju vseh prizadetih partnerjev v pripravo stališč.
2.6. ZAPOSLOVANJE IN SOCIALNA POLITIKA
2.6.1. Zaposlovanje
Prednostne naloge EU
V povezavi s pregledom izvajanja Lizbonske strategije in
upoštevajoč poročilo delovne skupine pod vodstvom Wima Koka iz leta 2003 se bo
EU v letu 2005 najprej posvetila pripravi Skupnega poročila Sveta in Komisije o
zaposlovanju 2004/2005. Skupno poročilo Sveta in Komisije je del t.i.
luksemburškega procesa in Evropske strategije zaposlovanja. Pripravljeno bo na
podlagi nacionalnih akcijskih programov zaposlovanja 2004 in bo skupaj s
Ključnimi sporočili (Key Messages Paper) predloženo Evropskemu svetu na
spomladanskem zasedanju marca 2005. Svet EU bo v prvi polovici leta 2005
predvidoma tudi sprejel Smernice za politike zaposlovanja držav članic in
Priporočila državam članicam glede izvajanja politik zaposlovanja.
Prednostne naloge Slovenije
Slovenija je pripravila Nacionalni akcijski program
zaposlovanja 2004, v katerem je opredelila ključne prioritete na področju
zaposlovanja. Program pa bo služil tudi kot ena izmed podlag za pripravo
Skupnega poročila Sveta in Komisije o zaposlovanju 2004/2005. Ključne
aktivnosti se nanašajo na pospeševanje zaposlovanja v Sloveniji, posebej žensk,
mladih (prva zaposlitev) in deprivilegiranih družbenih skupin, na dvig
izobrazbene in kvalifikacijske ravni aktivnega prebivalstva oziroma njegove
poklicne usposobljenosti. Poleg tega je pozornost posvečena zmanjševanju
strukturnih neskladij, vključevanju v aktivne programe zaposlovanja vseh mladih
brezposelnih oseb, ki v šestih mesecih niso našle nove zaposlitve, oziroma za
vse ostale, ki se v roku 12 mesecev niso zaposlili. Prizadevanja pa tečejo tudi
v smeri zmanjševanja regijskih neskladij na trgu dela in preprečevanja dela in
zaposlovanja na črno.
V letu 2005 bo poleg priprave novih Smernic za politike
zaposlovanja držav članic in Priporočil državam članicam, kjer bo potrebno
posvetiti posebno pozornost priporočilom Sveta Sloveniji glede zaposlitvene
politike, med prednostnimi nalogami Slovenije tudi priprava Nacionalnega
akcijskega programa zaposlovanja 2005. Pričakovati je, da bodo tako nove
smernice kot priporočila državam članicam ter s tem tudi novi nacionalni
akcijski načrti zaposlovanja morali slediti sklepom ter ugotovitvam vmesnega
pregleda izvajanja lizbonske strategije in doseganja lizbonskih ciljev na
področju socialne politike in zaposlovanja.
2.6.2. Socialna politika
Prednostne naloge EU
EU se bo v letu 2005 osredotočila na sprejem Agende socialne
politike 2006–2010 in Prvega skupnega poročila Sveta in Komisije o socialni
zaščiti in socialni vključenosti.
Posebna pozornost bo namenjena tudi pogajanjem o sprejemu
Sklepa Evropskega parlamenta in Sveta o ustanovitvi programa Skupnosti za
zaposlovanje in socialno solidarnost – PROGRESS. PROGRESS predstavlja temeljni
program EU na področjih izvajanja Evropske strategije zaposlovanja, socialne
zaščite in socialne vključenosti, varnosti in zdravja pri delu, izboljšanja
delovnih pogojev, boja proti diskriminaciji in enakosti med spoloma. Program bo
sprejet za obdobje 2007–2013 in bo pod svojim okriljem združeval vse dosedanje
programe in proračunska sredstva na zgoraj omenjenih področjih. S tem bo
dosežena večja preglednost in racionalizacija obstoječih programov.
Kar zadeva delovne pogoje, bo Svet EU poskušal najti
kompromisno rešitev glede sprememb in dopolnitev Direktive o določenih vidikih
organizacije delovnega časa, predvsem glede izjem pri določbah o tedenskem
delovnem času. Predlog direktive ureja vprašanje delovnega časa in pravice
delavcev do počitka in spreminja obstoječo direktivo predvsem v skladu s
sodbami Sodišča Evropskih skupnosti v primerih SIMAP in Jaeger iz leta 2003, ko
je sodišče razširilo definicijo delovnega časa. Poleg tega predlog direktive
prinaša spremembe glede t.i. referenčnega obdobja (tj. obdobja, v katerem se
upošteva 48-urni delavnik kot povprečni delovni čas) in možnosti odstopanja od
maksimalnega 48-urnega tedenskega delovnega časa (t.i. opt out).
V letu 2005 se bo nadaljevala tudi razprava o predlogu
Direktive o delovnih pogojih za začasne delavce. Predlog direktive ureja
položaj delavcev, ki imajo pogodbo o zaposlitvi ali so v delovnem razmerju pri
agenciji za začasno delo in so napoteni na delo k podjetju uporabniku, kjer
opravljajo delo pod nadzorom in v skladu z navodili podjetja uporabnika.
Direktiva je namenjena zagotovitvi varstva in izboljšanju kakovosti dela
delavcev, zaposlenih pri agencijah oziroma delodajalcih, ki opravljajo
dejavnost zagotavljanja dela delavcev drugemu uporabniku. Zakonodajni akt
zagotavlja načelo enake obravnave ter vzpostavlja primeren okvir za uporabo
instituta dela delavcev, zaposlenih pri takšnih agencijah.
V letu 2005 se pričakuje tudi predlog Komisije o Direktivi o
zaščiti osebnih podatkov delavcev. Predlog direktive se nanaša na specifična vprašanja
glede obdelave in pretoka podatkov, ki jih delodajalci pridobijo v procesu
izbirnih postopkov pri zaposlovanju, pri obveznostih, ki izhajajo iz postopka
zaposlitve delavca, in obveznostih glede izpolnjevanja pogojev glede varnosti
in zdravja pri delu. Posebej velika pozornost bo namenjena vprašanjem soglasja
delavca z zbiranjem osebnih podatkov, varovanju zdravstvenih podatkov delavca
ter nadzoru delavca.
Na področju socialne varnosti se bo Svet EU osredotočil na
obravnavo uredbe, ki bo namenjena implementaciji Uredbe 883/2004 o koordinaciji
sistemov socialne varnosti.
Glede varnosti in zdravja pri delu bosta Svet EU in Evropski
parlament poskušala doseči dogovor o besedilu Direktive o izpostavljenosti
delavcev optičnemu sevanju, prav tako pa bo Svet začel z obravnavo predloga
Direktive, ki spreminja direktivo o rakotvornih in mutagenih snoveh. Direktiva
o izpostavljenosti optičnim sevanjem vzpostavlja minimalne zdravstvene in
varnostne zahteve glede izpostavljenosti delavcev omenjenemu sevanju in upošteva
splošno sprejete smernice Mednarodne komisije za varstvo pred neionizirnimi
sevanji (International Commission for Non-Ionising Radiation Protection –
ICNIRP) glede omejitev pri izpostavljenosti. Standardi in smernice, ki jih
določa predlog direktive, se nanašajo zgolj na učinke, ki jih ima optično
sevanje na kožo in oči. Predlog direktive nalaga nekatere obveze delodajalcem.
Ti so tako dolžni ocenjevati stopnjo tveganja za delavca in zmanjševati
izpostavljenost, priskrbeti zdravstveni nadzor in seznaniti delavce s
posledicami izpostavljenosti optičnim sevanjem.
Na področju politike enakih možnosti bo v letu 2005 v EU zelo
pomembna obravnava predloga Uredbe o ustanovitvi Evropskega inštituta za
enakost med spoloma. Inštitut naj bi skrbel za zbiranje in posredovanje
informacij, opozarjal na probleme enakosti med spoloma ter razvijal orodja za
uveljavljanje načela enakosti v različnih politikah. Pomemben bo tudi dogovor
med Svetom EU in Evropskim parlamentom o sprejetju prenovljene Direktive o
uveljavitvi načela enakih možnostih in enake obravnave moških in žensk pri
zaposlovanju in delu. Namen predlagane direktive je posodobitev obstoječih
direktiv z obravnavanega področja in sicer tako, da bi obstajalo enotno in
jasno besedilo, ki bi odražalo uveljavljeno sodno prakso in tako prispevalo k
pravni jasnosti in zanesljivosti.
Prednostne naloge Slovenije
Za Slovenijo bo v letu 2005 ena najpomembnejših prioritet
sporazum o spremembi Direktive o delovnemu času. Slovenija načeloma podpira
sprejem tega zakonodajnega predloga, saj naj bi z določanjem nekaterih strožjih
pogojev glede dela in počitka na eni strani ščitil zdravje in varnost delavcev.
Na drugi strani pa bi hkrati z nekaterimi rešitvami omogočal večjo
fleksibilnost tudi delodajalcem. Predlog direktive bo vsekakor vnesel nekatere
spremembe v slovensko delovno-pravno zakonodajo, prav tako pa bi bilo potrebno
v dogovarjanje vključiti socialne partnerje. Direktiva bi lahko imela še
posebej velike posledice za zdravstveni sektor v Sloveniji, zato bo Slovenija
zagovarjala takšne rešitve, ki bodo poudarjale pomen kolektivnega dogovarjanja
socialnih partnerjev, hkrati pa se bo zavzemala tudi za možnost, da se v
izjemnih primerih vprašanja delovnega časa urejajo na podlagi zakonskih določb.
Zelo pomembna bodo tudi pogajanja o Programu za zaposlovanje
in solidarnost za obdobje 2007–2013 – PROGRESS. Slovenija podpira predlog
enotnega programa, saj bo poenostavil obstoječe programe, prinesel večjo
usklajenost med posameznimi področji programa ter odpravil podvajanje instrumentov.
Slovenija si bo prizadevala za povečanje obsega sredstev, namenjenih programu,
in za takšno prerazporeditev sredstev med različnimi področji programa, ki bo
odsevala slovenske prioritete, še posebej na področju zaposlovanja. Prav tako
je pomembno zagotoviti, da program ne bo krčil sredstev in ciljev obstoječih
programov, ampak jih bo dopolnil in nadgradil.
Kar zadeva Direktivo o začasnih delavcih, Slovenija podpira
temeljni namen in poglavitne rešitve, ki jih ta vsebuje. Delavcem, ki so
zaposleni pri agencijah za začasno delo, je treba omogočiti enako obravnavo,
kot velja za redno zaposlene delavce, in s tem narediti začasno delo za
privlačnejšo obliko zaposlovanja. V zvezi z nerešenim vprašanjem prehodnega
obdobja za uveljavitev enake obravnave začasnih delavcev glede plačila
Slovenija podpira rešitve, ki temeljijo na avtonomiji socialnih partnerjev in
ki zagotavljajo čim boljšo zaščito začasnih delavcev.
Glede Programa socialne politike za obdobje 2006–2010
Slovenija poudarja, da je najboljši način za doseganje socialne vključenosti
zaposlitev. V tem okviru daje Slovenija še posebno velik poudarek ukrepom
podaljševanja delovne dobe starejših delavcev (med 55 in 64 let starosti) in
posledično opuščanje spodbud za zgodnje upokojevanje, povečanju mobilnosti
delavcev in delavk med sektorji in regijami, spodbujanju in razvijanju
fleksibilnih oblik zaposlovanja (kot npr. skrajšan delovni čas, delo na domu)
in razvijanju ustreznih programov, ki bodo motivirali brezposelne osebe, še
posebej mlade, invalide, ženske, starejše in druge težje zaposljive skupine za
ponovno vključitev na trg dela.
Višja stopnja zaposlenosti bo ugodno vplivala na trajnost
pokojninskega sistema, slednjo pa je dolgoročno mogoče zagotoviti le z večjim
deležem zavarovancev v celotnem prebivalstvu in z daljšim delovno aktivnim
obdobjem vsakega posameznika. Slovenija si bo prizadevala oblikovati politiko
aktivnega staranja, ki bo temeljila na zdravju, socialni vključenosti in
socialni varnosti, ter uvesti konkretne ukrepe za odpravljanje diskriminacije
starejših delavcev pri zaposlovanju. Za učinkovitejše delovanje trga dela so
pomembni tudi ukrepi za dvig izobrazbene ravni prebivalstva, spodbujanje
vseživljenjskega učenja in dodatnega usposabljanja. Hkrati je nujna tudi
uskladitev in prilagoditev poklicnega izobraževanja potrebam trga dela.
Slovenija bo posebno pozornost posvetila tudi spremljanju
področja socialnih storitev splošnega pomena ter spremljanju razvoja področne
zakonodaje v zvezi s temi storitvami. Zaradi dejstva, da utegne razprava o
socialnih storitvah splošnega pomena v EU zajeti tudi vprašanja, povezana z
morebitno harmonizacijo omenjenega področja v EU in liberalizacijo omenjenih
storitev, je zelo pomembno, da se Slovenija čimprej opredeli do teh vprašanj. V
ta namen namerava Slovenija okrepiti medresorskega sodelovanje in ustanoviti
posebno delovno skupino.
Na področju enakih možnosti Slovenija podpira ustanovitev
Evropskega inštituta za enakost spolov, ki bi kot koordinacijska organizacija
združevala raziskovalce in strokovnjake ter ustvarjala povezave na področju
enakosti spolov. Prav tako je ustanovitev inštituta, ki bi zbiral in razširjal
informacije glede enakosti spolov in uvajal integracijo načela enakosti spolov
na mednarodnem področju, velikega pomena za krepitev politike enakosti spolov
na nivoju EU. Slovenija bo posebno pozornost posvetila možnosti kandidiranja za
pridobitev sedeža Evropskega inštituta za enakost spolov. S tem bi lahko
pomembno prispevala k ugledu in prepoznavnosti Slovenije v Evropi in potrdila
prizadevanja na področju politike enake obravnave moških in žensk v Sloveniji.
2.6.3. Zdravstvo
Prednostne naloge EU
V središču pozornosti bo priprava nove Zdravstvene strategije
EU. Prav tako bo pozornost posvečena razvoju dogodkov v zdravstvenem varstvu,
kjer bo v ospredju:
-       
mobilnost pacientov in razvoj dogodkov glede notranjega trga za
zdravstvene sisteme ter s tem povezano delo skupine visokih predstavnikov za
zdravstvene storitve in zdravstveno oskrbo
-       
ocena strategije e-zdravja
-       
sodelovanje med državami članicami z namenom boljšega razumevanja
vzrokov in učinkovitih mehanizmov za zmanjšanje razlik v zdravju ter primerjava
med rezultati teh prizadevanj med državami članicami
-       
razširitev uporabe odprte metode koordinacije na področje zdravja.
Na zakonodajnem področju bo izrednega pomena razprava o
predlogu Uredbe o zdravilih za pediatrično uporabo. Uredba ureja razvoj zdravil
za humano rabo z namenom, da se zadosti posebnim terapevtskim potrebam
pediatrične populacije, ne da bi otroke izpostavljali nepotrebnim kliničnim
preizkusom. Cilj uredbe je izboljšati zdravje otrok s povečanjem obsega
raziskav, razvoja in odobritev zdravil za uporabo pri otrocih.
Evropska komisija namerava v letu 2005 predložiti v obravnavo
Svetu EU in Evropskemu parlamentu predlog Uredbe o inženiringu človeških tkiv.
Namen uredbe je vzpostaviti enoten evropski regulatorni okvir na področju
produktov temelječih na inženiringu človeških tkiv, ki bi omogočal prost pretok
takšnih proizvodov v Evropski uniji. S tem bi se zmanjšale nacionalne ovire, ki
izhajajo iz različnih načinov urejanja tega področja ali iz različnih
varnostnih in zdravstvenih zahtev za podobne izdelke v državah članicah. To pa
bolnikom v različnih državah članicah omogočilo lažji dostop do omenjenih
izdelkov. Vzpostavitev enotnega sistem urejanja področja inženiringa človeških
tkiv je še posebej pomembna, saj gre za enega izmed najhitreje rastočih in
najbolj inovativnih področij v Evropski uniji, ki lahko pomembno prispevajo k
zdravljenju bolnikov.
Na področju zdravstvenih pripomočkov je predvidena revizija
Direktive 93/42 o zdravstvenih pripomočkih. Predlog spremembe direktive naj bi
dopolnil obstoječo direktivo na področju informacij o kliničnih testiranjih
medicinskih pripomočkov in izjav o skladnosti. Prav tako naj bi poskrbel za
večjo transparentnost in omogočal javnosti lažji dostop do informacij. Pojasnil
in podrobneje uredil pa naj bi tudi vlogo Evropske agencije za evaluacijo
zdravil.
Na področju boja proti uživanju tobaka bodo podani novi
zakonodajni predlogi in sicer v zvezi z sestavinami tobačnih izdelkov, merskimi
standardi, zdravstvenimi opozorili na tobačnih izdelkih ter oštevilčevanju in
sledljivostjo tobačnih izdelkov. Sicer pa bodo na mednarodni ravni v okviru
boja proti tobaku najpomembnejši začetek pogajanj o protokolih k Okvirni
konvencije WHO o kontroli tobaka. Poleg tega pa bodo v okviru Svetovne
zdravstvene organizacije v ospredju pogajanja o reviziji Mednarodnega
zdravstvenega pravilnika.
Ostala področja kjer utegne Unija ukrepati so še varnost
bolnikov, biološki terorizem, alkohol in načrtovanje pripravljenosti na
pandemije.
Prednostne naloge Slovenije
V okviru nove Zdravstvene strategije EU in mobilnosti
bolnikov namerava Slovenija uvrstiti tudi kakovost in varnost v zdravstvu.
Slovenija bo tako posvetila veliko pozornost razvoju dogodkov glede mobilnosti
pacientov in notranjega trga zdravstvenih storitev. Tematika mobilnosti
pacientov in notranjega trga zdravstvenih storitev je še posebej pomembna
zaradi vpliva na sisteme financiranja zdravstvenega zavarovanja, prav tako se s
tem posega na področje urejanja zdravstvenih sistemov v državah članicah.
Slovenija poudarja, da bi bilo treba kot prednostne naloge evropskega
sodelovanja obravnavati izmenjavo izkušenj držav članic o urejanju čezmejnega
sodelovanja pri zagotavljanju zdravstvenega varstva (kar omogoča boljšo izrabo
vseh razpoložljivih virov), ustanavljanje referenčnih centrov, sodelovanje na
področju presoje zdravstvenih tehnologij in predvsem z vidika novih držav
članic podpore investicijam v zdravje in izboljšanje delovanja zdravstvenih
sistemov okviru obstoječih in bodočih finančni instrumentov EU.
V kontekst prioritet Slovenije je uvrščeno tudi področje
zmanjševanja razlik v zdravju ter mehanizmi, ki jih različne države članice
implementirajo za njihovo odpravo.
Na področju zdravil bo za Slovenijo najpomembnejši dogovor
glede Uredbe o zdravilih za pediatrično uporabo. Po opravljenih študijah naj bi
sprejem uredbe bistveno pripomogel k večji preizkušenosti in varnosti zdravil
za otroke. Hkrati pa bi to pomenilo tudi malenkostno povečanje cen zdravil (za
približno 0,5 odstotka), kar bi nedvomno vplivalo na financiranje zdravstvenega
zavarovanja. Poleg tega utegne imeti predlog uredbe posledice za slovensko
generično industrijo, saj predlog uredbe kot obliko nagrajevanja za opravljene
raziskave zdravil za pediatrično rabo podaljšuje obdobje patentne zaščite
inovativnih zdravil.
V skladu z dosedanjo politiko bo Slovenija aktivno sodelovala
pri sprejemanju politik, zakonodajnih in drugih ukrepov na ravni EU, katerih
cilj je spodbujanje zdravega življenjskega sloga, še posebej na področju
omejevanja uporabe tobačnih izdelkov (vključno s pogajanji o protokolih k
Okvirni konvencije WHO o kontroli tobaka), rabe alkohola, prehranske politike
ipd. Posebna pozornost bo namenjena tudi zakonodajnim predlogom v zvezi z
zagotavljanjem varnosti tkiv in celic človeškega izvora, novo ureditvijo
medicinskih pripomočkov, pripravi in izvajanju skupnih ukrepov na področju
spremljanja in obvladovanja nalezljivih bolezni na ravni EU in na globalni
ravni (Mednarodni zdravstveni pravilnik Svetovne zdravstvene organizacije) ter
pripravljenosti na grožnje, povezane z bioterorizmom.
2.6.4. Kultura, avdiovizualna politika, mladina
Prednostne naloge EU
Kultura
EU po vso pozornost posvetila sprejetju novega programa za
kulturo po letu 2006, ki bo nasledil obstoječi program »Kultura 2000«.
Splošni cilj programa je krepitev evropskega kulturnega
prostora skozi razvijanje kulturnega sodelovanja med ustvarjalci, kulturnimi
delavci in institucijami, z namenom spodbujanja evropskega državljanstva. Cilj
je sestavljen iz treh osnovnih elementov: transnacionalne mobilnosti oseb,
transnacionalne mobilnosti umetniških del in medkulturnega dialoga. Predlagani
finančni okvir programa znaša 408 milijonov evrov za programsko obdobje
2007–2013.
Dokument je že bil v obravnavi na Coreper l oktobra 2004 in
na Svetu za izobraževanje, kulturo, mladino novembra 2004. Političnega soglasja
o pravni podlagi za novi program ne bo mogoče doseči pred končanim delom
začasnega odbora Evropskega parlamenta za nove finančne perspektive Skupnosti
2007–2013.
EU bo poskušala doseči napredek pri prioritetah, ki izhajajo
iz novega, v letu 2004 potrjenega Delovnega načrta o evropskem sodelovanju na
kulturnem področju 2005–2006:
-       
lizbonska strategija (doprinos ustvarjalnosti in kulturnih industrij k
evropski rasti in povezanosti);
-       
usklajevanje in uvajanje digitalizacije na področju kulture;
-       
kulturni portal (za izboljšanje informiranja o mobilnosti umetnikov,
mobilnosti umetniških del in medkulturnem dialogu);
-       
mobilnost oseb in zbirk (reševanje problematike obdavčevanja mobilnih
umetnikov).
Luksemburško predsedstvo bo posebno pozornost namenilo
razvoju kulturnega turizma in medkulturnega dialoga.
Nadaljevala se bodo pogajanja o Konvenciji za zaščito
raznolikosti kulturnih vsebin in umetniškega izražanja pri organizaciji UNESCO,
kjer bo Odbor za kulturo Sveta EU imel vlogo posebnega telesa v podporo
Komisiji pri vodenju pogajanj v imenu Skupnosti.
Avdiovizualna politika
Na avdiovizualnem področju poteka razprava o novem programu,
ki bo po letu 2006 nadomestil programa »Media Plus« in »Media Training«.
Komisija navaja dejstvo, da avdiovizualni sektor predstavlja ključni element
pri vzpostavljanju zavesti o evropskem državljanstvu in kulturi. Evropski
avdiovizualni sektor je še vedno zelo razdrobljen, zato se je EU odločila, da
bo nadaljevala s podpornim programom, ki bo prispeval k preobrazbi evropskih
kulturnih vrednot v konkurenčno svetovno avdiovizualno industrijo. Novi program
naj bi deloval kot pomemben instrument, ki bi z ukrepi pozitivne diskriminacije
zagotovil ustrezno ravnotežje med državami z obsežno avdiovizualno produkcijo
in s širokim jezikovnim območjem v primerjavi z državami s skromnejšo
produkcijo in ožjim jezikovnim območjem.
Predlagani finančni okvir programa znaša 1.055 milijonov
evrov za programsko obdobje 2007–2013.
Dokument je že bil v obravnavi na Coreper l oktobra 2004 in
na Svetu za izobraževanje, kulturo, mladino novembra 2004. Političnega soglasja
o pravni podlagi za novi program ne bo mogoče doseči pred končanim delom
začasnega odbora Evropskega parlamenta za nove finančne perspektive Skupnosti
2007–2013.
V letu 2005 bo še poudarek na sprejetju:
-       
Priporočila Evropskega parlamenta in Sveta o filmski zapuščini in
konkurenčnosti s to povezanih industrijskih dejavnosti in
-       
Priporočila o zaščiti mladoletnih oseb in človeškega dostojanstva in
pravice do odgovora v povezavi s konkurenčnostjo evropske avdio-vizualne
industrije in industrije on-line informacijskih storitev.
EU bo nadaljevala s pripravami sprememb Direktive o
televiziji brez meja, ki bo predvidoma predstavljena leta 2006.
Mladina
Na področju mladine se bosta predsedstvi trudili zato, da bi
dosegli dogovor o novem mladinskem programu 2007–2013 Mladina v akciji. Predlog
pravne podlage za omenjeni program odseva razvoj skupnega delovanja na področju
mladine po sprejemu Bele knjige o mladini 2001, upošteva skupne cilje Sveta za
sodelovanje in informiranje mladih, kakor tudi dogovore v okviru različnih resolucij
Sveta na področju mladine. Cilji novega programa so: spodbujanje aktivnega
državljanstva mladih, še posebej evropskega; razvoj solidarnosti mladih za
krepitev socialne povezanosti; spodbujanje medsebojnega razumevanja med narodi;
prek mladine prispevati k razvoju kakovosti podpornih sistemov za mlade in
sposobnosti organizacij civilne družbe; spodbujanje evropskega sodelovanja na
področju mladinskih politik.
Dokument je Coreper I obravnaval oktobra 2004, Svet za
izobraževanje, mladino, kulturo ga je obravnaval novembra 2004. Političnega
soglasja o pravni podlagi za novi program ne bo mogoče dosegati pred končanim
delom začasnega odbora EP za nove finančne perspektive Skupnosti 2007–2013
(koncem maja/junija 2005).
Pobuda za sklenitev novega Evropskega pakta za mladino, ki
poziva k temu, da bi mladim dali višjo prioriteto v revidirani Lizbonski
strategiji, je bila posredovana vsem članom Evropskega sveta. Njen namen je
oblikovanje pozitivnega stališča in podpore procesu, ki bo vodil v potrditev
nove prioritete na zasedanju Evropskega sveta spomladi leta 2005.
Prednostne naloge Slovenije
Kultura in avdiovizualna politika
Slovenija je v uradnih stališčih izrazila pozitivno mnenje k
zakonodajnima predlogoma o novih programih na področju kulture in avdio-vizualne
politike in bo zato podpirala vse aktivnosti, ki bodo usmerjene k čimprejšnjemu
sprejetju novih programov. Pri tem Slovenija razume, da novi program Kultura
2007 vsebinsko podpira in nadgrajuje programe sodelovanja med članicami na
področju promocije skupne kulturne dediščine v skladu s 151. členom Pogodbe o
ustanovitvi Evropske skupnosti.
Pri novem programu Kultura 2007 se bo Slovenija zavzemala za
realno povečanje proračuna programa, za dopolnitev, ki bi dala pravno podlago
financiranju študij na področju razvoja kulturnih politik in za vključitev
določbe, ki bi dala pravno podlago za spremljanje in ustrezno ukrepanje z
vidika prednostnega vključevanja novih držav članic v program. Za razpravo na
pristojnih finančnih delovnih telesih Sveta je pomembna obrazložitev Komisije,
da predlagani proračun za novi kulturni program ne predstavlja povečanja
sredstev za kulturno delovanje Skupnosti, ampak samo združuje vse prejšnje
oblike pomoči Skupnosti na področju kulture. Pomembno je tudi dejstvo, da
Slovenija odlično črpa sredstva iz tega programa (presežek).
Slovenija si bo prizadevala uresničevati cilje delovnega
načrta Sveta na področju kulture 2005–2006, še posebej na področju lizbonske
strategije, saj se zaveda, da ustvarjalnost in kulturne industrije doprinašajo
k evropski rasti in povezanosti.
Zavzemala se bo tudi za učinkovito črpanje sredstev
Evropskega regionalnega sklada za področje kulturne dediščine in multimedijskih
centrov.
Nadalje se bo Slovenija aktivno vključevala v proces pogajanj
o Konvenciji za zaščito raznolikosti kulturnih vsebin in umetniškega izražanja
pri organizaciji UNESCO.
Mladina
Slovenija podpira predlog novega programa Skupnosti 2007–2013
na področju mladine (Mladina v akciji).
Za nadaljevanje političnega sodelovanja na področju mladine
sta še posebej pomembni pobuda za sklenitev novega "Pakta za mladino"
in Komunikacija Evropske komisije »Bela knjiga o novem zagonu za evropsko
mladino«: evaluacija aktivnosti v okviru evropskega sodelovanja na področju
mladine«. Namen prve je postaviti skrb za mlade med prioritete revidirane
lizbonske strategije, druge pa razmislek o novih prioritetah evropskega
sodelovanja na področju mladine.
2.7. OKOLJE
Prednostne naloge EU
Ključni okoljski cilji in prednostne naloge dolgoročne
politike EU na področju varstva okolja so opredeljeni v Šestem okoljskem
akcijskem programu za obdobje 2002–2012 ter se nanašajo na podnebne spremembe,
na naravo in biološko raznovrstnost, na okolje, zdravje in kakovost življenja
ter na naravne vire in odpadke. Med ključne naloge EU sodi tudi vodilna vloga
EU v mednarodnih procesih na področju trajnostnega razvoja.
Prednostne naloge EU na področju okolja za leto 2005 obsegajo
obravnave nekaterih manjkajočih tematskih strategij, ki izhajajo iz Šestega
okoljskega akcijskega programa, aktivnosti na področju podnebnih sprememb,
obravnave številnih zakonodajnih aktov na področju varstva narave in biološke
raznovrstnosti, varstva zdravja in kakovosti življenja, ravnanja z odpadki,
okolju prijaznega vodenja, izvajanje Akcijskega plana za okoljske tehnologije
ter različne pobude za promocijo trajnostnega razvoja na mednarodnih ravneh.
Svet EU bo v okviru postopkov sprejema manjkajočih tematskih
strategij začel oziroma nadaljeval razprave o:
-       
Tematski strategiji za tla, ki se bo nanašala na preprečevanje
onesnaževanja tal, erozije, degradacije, izgube tal in na hidrogeološka
tveganja ob upoštevanju regionalnih posebnosti ter značilnosti.
-       
Tematski strategiji o trajnostni rabi in gospodarjenju z viri, ki bo
opredelila cilje za učinkovito rabo virov ter opredelila pogoje in ukrepe za
spodbujanje okoljske učinkovitosti in trajnostne rabe surovin, energije, vode
in drugih virov.
-       
Tematski strategiji za trajnostno rabo pesticidov, ki se bo nanašala na
različne ukrepe za zmanjševanje nevarnosti za zdravje in okolje zaradi rabe
pesticidov.
-       
Tematski strategiji o preprečevanju nastajanja in recikliranju odpadkov,
ki bo med drugim opredelila ukrepe za zagotavljanje ločevanja na viru, zbiranje
in recikliranje prioritetnih tokov odpadkov ter spodbudila prenos okoljsko
sprejemljivih tehnologij za recikliranje odpadkov in ravnanje z le-temi v
prakso.
-       
Tematski strategiji za varstvo in ohranitev morskega okolja, ki bo
zasnovana na ekosistemskem pristopu, in bo nadgrajevala obstoječe smernice za
identifikacijo vseh potencialnih nevarnosti škodljivih vplivov za morsko okolje
in njihovo oceno, pri čemer bodo upoštevani predvsem (i) regionalna raznolikost
in ekološke značilnosti morij, (ii) dejansko stanje kakovosti morij, (iii)
obremenitve posameznih morij, (iv) politične, socialne in ekonomske značilnosti
posameznih regij in (v) obstoječi mednarodni sporazumi.
-       
Tematski strategiji za zrak, ki bo okrepila skladno in integrirano
politiko varstva zraka in bo urejala prednostne naloge za nadaljnje ukrepe –
preglede in spremembe standardov kakovosti zraka.
-       
Tematski strategiji o urbanem okolju, ki bo spodbujala celosten
horizontalni pristop za izboljšanje kakovosti urbanega okolja.
Na področju podnebnih sprememb se bo skušal doseči napredek
pri pripravi srednjeročnih in dolgoročnih strategij in ciljev, ki bodo
pripomogle k izpolnjevanju zavez iz Kyotskega protokola. Sočasno se bo
spremljala učinkovitost sistema trgovanja z emisijami. Posebna pozornost bo
namenjena zakonodajnim predlogom, ki se nanašajo na fluorirane toplogredne
pline in vključitvi letalskega prometa v sheme trgovanja z emisijami
toplogrednih plinov.
Prednostne naloge EU na področju nadgrajevanja zakonodajnega
okvira obsegajo obravnavo zlasti naslednjih zakonodajnih aktov:
-       
Skušalo se bo doseči dogovor glede Predloga uredbe Evropskega parlamenta
in Sveta o finančnem instrumentu za okolje (LIFE+). Predlog vzpostavlja nov
finančni mehanizem za okolje, ki bo začel veljati 1. 1. 2007. S tem datumom
bodo prenehali veljati obstoječi finančni mehanizmi na področju okolja (LIFE
Okolje, Narava in Tretje države, Urbani program, NVO program in program Forest
Focus).
-       
Skušal se bo doseči politični dogovor glede Predloga direktive
Evropskega parlamenta in Sveta o vzpostavitvi infrastrukture za prostorske
informacije v skupnosti – o t.i. INSPIRE direktivi. Predlog direktive uvaja
enoten sistem prostorskih informacij in bo omogočil boljše preprečevanje in
boljše upravljanje s potencialnimi okoljskimi grožnjami. Sistem predstavlja
tudi podlago za boljše izvajanje Šestega okoljskega akcijskega programa.
-       
Začela se bo razprava o Predlogu direktive Evropskega parlamenta in
Sveta, ki uvaja norme za nastavljanje pasti brez mučenja za določene živalske
vrste, katera se nanaša na prenos Sporazuma o mednarodnih smernicah za humano
nastavljanje pasti za lov devetnajstih živalskih vrst.
-       
Skušalo se bo zaključiti z delom na Predlogu direktive Evropskega
parlamenta in Sveta o kakovosti kopalnih voda, ki prinaša strožje zdravstvene
standarde za kopalne vode.
-       
Skušalo se bo zaključiti z delom na Predlogu direktive Evropskega
parlamenta in Sveta glede vsebnosti žvepla v ladijskem gorivu, ki prinaša
strožje mejne vrednosti za žveplo v ladijskih gorivih od leta 2008.
-       
Skušalo se bo doseči napredek v obravnavi Predloga uredbe Evropskega
parlamenta in Sveta o oblikovanju Evropskega registra onesnaževal, katere
glavni namen je preko celovitega in jasnega evropskega registra zagotoviti
javni dostop do okoljskih informacij.
-       
Skušalo se bo doseči napredek v obravnavi Predloga direktive Evropskega
parlamenta in Sveta o zaščiti podzemnih voda, ki prinaša nove zahteve glede
nadzora nad kakovostjo in onesnaževanjem podzemnih voda ter zavezuje države
članice, da zagotavljajo ustrezen nadzor, da identificirajo trende
onesnaževanja podzemnih voda ter da ustrezno ukrepajo.
-       
Sprejeta naj bi bila Uredba Evropskega parlamenta in Sveta o pošiljkah
odpadkov, ki krepi obstoječe sisteme nadzora nad pošiljkami odpadkov, tako v
korist varstva okolja, kot tudi v korist podjetij, ki se ukvarjajo s tovrstno
dejavnostjo.
-       
Sprejeta naj bi bila Direktiva Evropskega parlamenta in Sveta o
baterijah in akumulatorijih in izrabljenih baterijah in akumulatorjih, ki
določa obveznost zbiranja in recikliranja za vse baterije in akumulatorje, ki
so dani na trg EU.
-       
Sprejeta naj bi bila Direktive Evropskega parlamenta in Sveta o
rudarskih odpadkih, katere glavni namen je preprečiti dolgoročno onesnaževanje
voda in tal iz odlagališč in skladišč rudniških odpadkov.
-       
Dokončano naj bi bilo delo na Sklepu o sklenitvi Aarhuške konvencije o
dostopu do informacij, udeležbi javnosti pri odločanju in dostopu do pravnega
varstva v okoljskih zadevah in na Uredbi Evropskega parlamenta in Sveta o
izvajanju določil Aarhuške konvencije v evropskih institucijah in organih
Evropske unije. Navedeni sklep je tik pred sprejemom, obravnava uredbe pa se bo
nadaljevala z drugim branjem v Evropskem parlamentu. Napredek naj bi bil
dosežen v obravnavi Predloga direktive Evropskega parlamenta in Sveta o dostopu
javnosti do pravnega varstva v okoljskih zadevah.
Prednostne naloge Slovenije
Cilji in prednostne naloge Slovenije na področju varstva
okolja so skladni s Šestim okoljskim akcijskim programom EU. Opredeljeni so v
Nacionalnem programu varstva okolja (NPVO) in izhajajo iz ocene stanja okolja
ter prevladujočih trendov v okolju v Sloveniji. Nanašajo se zlasti na pet
prednostnih področij: trajnostni razvoj, podnebne spremembe, ohranjanje narave
in biološka raznovrstnost, kakovost življenja ter odpadki in industrijsko
onesnaževanje ter vključujejo tako obravnavo tematskih strategij kot obravnavo
predloženih zakonodajnih aktov EU.
Prednostne naloge Slovenije na področju tematskih strategij
so:
-       
Sodelovanje pri pripravi Tematske strategije za tla. Obdelovalna tla v
Sloveniji predstavljajo približno 32 odstotkov površine. Z intenzivno industrializacijo
in kmetijsko proizvodnjo, pa tudi zaradi gostega prometa in poselitve, so
plodna tla in gozdovi po drugi svetovni vojni, predvsem pa v zadnjih 20 letih,
utrpeli veliko škode. Problematika varstva tal sodi med prednostna področja
varstva okolja, zato se bo Slovenija aktivno vključila v pripravo omenjene
strategije.
-       
Sodelovanje pri pripravi Tematske strategije za trajnostno rabo
pesticidov.
-       
Nadaljevanje dela na Tematski strategiji o preprečevanju nastajanja in
recikliranju odpadkov.
-       
Sodelovanje pri pripravi Tematske strategije za varstvo in ohranitev
morskega okolja. Slovenija spremlja razvoj Strategije za zaščito in ohranjanje
morskega okolja in pri njem aktivno sodeluje. Podpira dodatne zahteve glede
vključevanja tretjih držav, vključevanja regionalnih ribiških organizacij in
ostale zainteresirane javnosti ter glede izobraževanja. Slovenija si prizadeva
za delitev na ekoregije, pri čemer podpira predvsem opredelitev Jadrana kot
pod-ekoregije Sredozemskega morja ter za dolgoročno vključitev ciljev
Strategije v politične obveze.
-       
Tematska strategija o urbanem okolju. Slovenija si prizadeva, da bi se v
Strategijo enakovredno vključilo vse tri vidike trajnostnega razvoja, da bi
Strategija obravnavala zlasti naslednje prednostne teme razvoja urbanih območij:
upravljanje z okoljem v urbanih območjih (urban environmental management),
trajnostni promet (sustainable transport), urbanizem (urban design) in
trajnostna gradnja (sustainable construction) ter da bi strategija opredelila
postopke za boljše vodenje na mestni ravni. Slovenija bo vzpostavila
"urbani consortium", ki bo sodeloval pri snovanju nove strategije.
-       
Na področju podnebnih sprememb – srednjeročnih in dolgoročnih strategij
in ciljev, se Slovenija pridružuje ostalim državam članicam EU in si prizadeva
za čimprejšnje globalno zmanjšanje emisij toplogrednih plinov. Z zmanjševanjem
je potrebno začeti takoj, saj vsakršne zamude terjajo zahtevnejše prilagajanje.
Z zamujanjem se povečuje tudi tveganje za pojav morebitnih hitrih sprememb
podnebja, na katere bi se zelo težko prilagodili ali pa to sploh ne bi bilo več
mogoče. Ob navedenem si Slovenija prizadeva za večji pomen novih, okolju
prijaznih tehnoloških rešitev.
Prednostne naloge Slovenije na področju sprejemanja
zakonodajnih aktov EU so:
-       
Uredba Evropskega parlamenta in Sveta o finančnem instrumentu za okolje
(LIFE+). Slovenija podpira Uredbo in meni, da je predlagana uredba dober
finančni instrument za okolje v okviru nove finančne perspektive, še posebej na
področju programov izvajanja okoljske zakonodaje. Slovenija pričakuje, da bo
Evropska komisija vključila v proces priprave strateških programov države
članice ter tako zagotovila dovolj časa za pripravo nacionalnih programov in
projektov. Slovenija si bo prizadevala za ustrezno mesto in obseg financiranja
programa Natura 2000.
-       
Direktiva Evropskega parlamenta in Sveta o kvaliteti kopalnih voda.
Slovenija podpira predlog nove kopalne direktive v celoti. Predlagani sistem
razvrščanja kopalnih voda v razrede je za Slovenijo sprejemljiv, prav tako pa
so sprejemljive predlagane mejne vrednosti in načini statističnih izračunov.
Slovenija meni, da so predlagane mejne vrednosti dovolj stroge za obdobje do
leta 2015.
-       
Direktiva Evropskega parlamenta in Sveta glede vsebnosti žvepla v
ladijskem gorivu. Slovenija si bo prizadevala za čim kasnejši datum uveljavitve
direktive.
-       
Direktiva Evropskega parlamenta in Sveta o zaščiti podzemnih voda.
Slovenija se strinja s splošnim generalnim konceptom predloga direktive o
zaščiti podzemne vode pred onesnaženjem. Prizadevala si bo zlasti za postavitev
reprezentativne mreže monitoringa, ki bo osnova za realno ocenjevanje
kemijskega stanja. Merilna mreža naj bi bila opredeljena na osnovi
konceptualnega razumevanja hidrogeoloških karakteristik vodnega telesa ter
glede na pritiske in vplive.
-       
Direktiva Evropskega parlamenta in Sveta o baterijah in akumulatorjih in
izrabljenih baterijah in akumulatorjih. Slovenija podpira sprejem direktive. V
Sloveniji ni proizvodnje nikelj-kadmijevih (Ni-Cd) baterij, uvozniki le-teh pa
so v glavnem seznanjeni z možnostjo delne prepovedi kadmija. Obveščena je tudi
GZS. Za proizvajalce električne in elektronske opreme predstavlja proizvodnja
naprav, v katere so vgrajene tovrstne baterije, v glavnem dopolnilni program. V
Sloveniji ni registriranih predelovalcev odpadnih Ni-Cd baterij, za
predelovanje svinčevih baterij/akumulatorjev pa je registrirano le eno
podjetje. Glede na zagotovila težav z zahtevanimi cilji recikliranja ne bo.
-       
Direktiva Evropskega parlamenta in Sveta o rudarskih odpadkih. Slovenija
meni, da predlagano besedilo pomeni dobro podlago za doseganje političnega
dogovora. Hkrati si bo Slovenija zaradi nerešenih starih bremen na tem področju
prizadevala za ustrezno obravnavo problematike rudnikov v zapiranju.
-       
Uredba Evropskega parlamenta in Sveta o izvajanju določil Aarhuške
konvencije v evropskih institucijah in organih Evropske unije, Direktiva
Evropskega parlamenta in Svet o dostopu javnosti do pravnega varstva v
okoljskih zadevah. Slovenija je že ratificirala Aarhuško konvencijo, zato z
velikimi pričakovanji podpira namero, da tudi EU pristopi k navedeni konvenciji
še pred konferenco pogodbenic maja 2005. Slovenija izhaja iz dejstva, da bo
implementacija Aarhuške konvencije pomenila velik premik k boljšemu
vključevanju nevladnih organizacij in ostale javnosti v postopke odločanja na
področju varstva okolja. Slovenija podpira čimprejšnji sprejem navedene uredbe.
Slovenija glede razkrivanja podatkov nima težav, saj Zakon o varstvu okolja
omogoča dostop javnosti do vseh okoljskih podatkov. Slovenija podpira tudi
Predlog direktive Evropskega parlamenta in Svet o dostopu javnosti do pravnega
varstva v okoljskih zadevah, saj bo direktiva pomembno prispevala k
implementaciji Aarhuške konvencije. Okoljsko pravo na tem področju bo imelo
želene učinke le, če bo njegova uveljavitev harmonizirana ter bo varstvo pravic
pred sodiščem ali drugim neodvisnim in nepristranskim telesom omogočeno
enakovredno v vseh državah članicah EU.
-       
Slovenija bo še naprej aktivno sodelovala pri doseganju političnega dogovora
glede predloga INSPIRE direktive s ciljem, da bi jo čimprej sprejeli. Istočasno
bi tudi zagotovila, da bi se Slovenija aktivno vključevala v strokovne
projekte, ki vodijo v vzpostavljanje informacijske infrastrukture za izvajanje
direktive, ko bo sprejeta.
3. SKUPNA KMETIJSKA POLITIKA IN RIBIŠTVO
3.1. KMETIJSTVO
Prednostne naloge EU
Svet EU bo nadaljeval s svojim delom v smeri, da bi kmetijski
sektor postal konkurenčen, trajnosten in sposoben prispevati večjo javno korist
iz javnih sredstev, ki jih prejema.
Cilj Sveta EU je doseči sporazum o reformi trga s sladkorjem
in s tem zaokrožiti reformo skupne kmetijske politike (SKP) na najpomembnejših
skupnih tržnih ureditvah. Reforma je nujna tudi s stališča pogajanj v okviru
Svetovne trgovinske organizacije, kjer je visoko zaščiteni trg s sladkorjem v
EU tarča hudih pritiskov. Razprava o modelu reforme sladkornega sektorja v
Svetu se je razvnela po objavi Sporočila Komisije Svetu in Evropskemu
parlamentu: Izvrševanje modela trajnostnega kmetijstva za Evropo skozi reformo
SKP – tobak, olivno olje, bombaž in področje sladkorja – Reforma področja
sladkorja. Komisija v sporočilu predlaga pomembno znižanje institucionalnih cen
za sladkor, uvedbo delne kompenzacije za pridelovalce v obliki proizvodno
nevezanih neposrednih plačil, poenostavitev sistema kvot, prestrukturiranje in
povečanje konkurenčnosti sektorja sladkorja skozi prenosljivost kvot med
državami članicami ter spremembo uvoznega režima za Zahodni Balkan. Evropska
komisija naj bi predlog uredbe o spremembi tržnega reda za sladkor Svetu EU
predložila v aprilu 2005.
Luksemburško predsedstvo načrtuje v juniju sprejem uredbe o
razvoju podeželja in uredbe o financiranju skupne kmetijske politike iz paketa
zakonodajnih predlogov za novo finančno perspektivo. Predlog Uredbe Sveta o
podpori za razvoj podeželja iz Evropskega kmetijskega sklada za razvoj
podeželja prinaša reformo drugega stebra SKP, pri čemer politika razvoja
podeželja dopolnjuje instrumente prvega stebra SKP in prispeva k ostalim
političnim prioritetam EU, kot sta trajnostno upravljanje naravnih virov in
socialna kohezija. Predlog predvideva poenostavitev izvajanja in financiranja
politike z uvedbo enega samega instrumenta. Več poudarka uredba daje poročanju
o rezultatih programa, okrepitvi monitoringa in evalvacij. Določa obvezen
postopek posvetovanja z različnimi nosilci pri zasnovi, izvedbi in evalvaciji
nacionalnih strategij in programov. Prav tako tudi jasneje določa pristojnosti
Komisije in držav članic pri finančnem upravljanju programov razvoja podeželja.
Politika razvoja podeželja naj bi se v prihodnje osredotočila na tri glavne
osi: izboljšanje konkurenčnosti kmetijskega in gozdarskega sektorja, okolje in
upravljanje z zemljišči ter kakovost življenja na podeželju in ekonomska
diverzifikacija. Poseben pomen je dan programom LEADER za financiranje lokalnih
razvojnih strategij, ki postajajo obvezen element programov razvoja podeželja.
Predlog Uredbe Sveta o financiranju skupne kmetijske
politike, ki naj bi stopila v veljavo 1. januarja 2007, predstavlja osnovno
pravno podlago za financiranje ukrepov SKP. Predvideva oblikovanje dveh novih
skladov: Evropskega kmetijskega jamstvenega sklada (EKJS) – za financiranje
prvega stebra SKP (tržni ukrepi, neposredna plačila) in Evropskega kmetijskega
sklada za razvoj podeželja (EKSRP) – za financiranje drugega stebra SKP (razvoj
podeželja). Uvaja določilo o certifikacijskem organu, ki je odgovoren za
certifikacijo sistemov plačilne agencije za upravljanje, spremljanje in
kontrolo, kot tudi za letni obračun plačilne agencije. Predlog uredbe vpeljuje
letne zgornje meje za EKJS izdatke. Za izvajanje proračunske discipline se
predvideva sistem mesečnega zgodnjega opozarjanja in spremljanja EKJS izdatkov
s strani Komisije.
Svet EU si bo prizadeval za napredek pri zakonodajnih
predlogih na področju ekološkega kmetovanja, ki jih bo v letu 2005 predložila
Evropska komisija na podlagi zaključkov Sveta EU o Sporočilu Komisije Svetu in
Evropskemu parlamentu: Akcijski načrt za ekološko hrano in kmetovanje. V
akcijskem načrtu Evropska komisija predlaga 21 dejanj za odpravo ovir za rast,
krepitev in širitev sektorja ekološkega kmetijstva, in sicer na področju trga z
ekološkimi proizvodi, politike do javnosti ter standardov in nadzora.
Svet EU bo opravil revizijo skupne tržne ureditve za sadje in
zelenjavo ter lan in konopljo. Na podlagi Poročila Evropske komisije Svetu in
Evropskemu parlamentu o poenostavitvi skupne tržne ureditve za sadje in
zelenjavo je Svet v letu 2004 sprejel zaključke, na podlagi katerih bo Evropska
komisija pripravila zakonodajne predloge. Spremembe tržne ureditve naj bi
dodatno podprle ustanavljanje in delovanje organizacij proizvajalcev, namesto
umika s trga in intervencij naj bi se poiskali novi ukrepi pri upravljanju s
krizami na trgu, v tržno ureditev naj bi se vključili nekateri novi proizvodi,
spremembe naj bi prinesle poenostavitev pri vzpostavljanju in rabi operativnih
skladov, prav tako pa naj bi upoštevale vidik pozitivnega vpliva porabe sadja
in zelenjave na zdravje.
Svet EU se bo lotil tudi prilagoditve režima vinskega
sektorja in zaključnega oblikovanja Vinskega sporazuma med EU in ZDA.
Nadaljeval bo pogajanja v Svetovni trgovinski organizaciji o spremembi koncesij
po Splošnem sporazumu o trgovini (GATT) iz leta 1994.
Prednostne naloge Slovenije
Za Slovenijo, ki daje zaradi naravnih in strukturnih danosti
razvoju podeželja izjemen pomen, je v letu 2005 ključnega pomena sprejem Uredbe
Sveta o podpori za razvoj podeželja iz Evropskega kmetijskega sklada za razvoj
podeželja. V dosedanji razpravi je Slovenija izrazila podporo predlogu. Obenem
je predlagala, da se hkrati z uredbo sprejme tudi strateški dokument za razvoj
podeželja na ravni EU. Stališče Slovenije je, da ni potrebno, da bi uredba
določila minimalni delež, ki ga mora država članica nameniti za posamezno os,
tako da bi države pri delitvi sredstev med osmi lahko upoštevale svoje
specifične naravne danosti in razmere. Slovenija meni, da še vedno ni dovolj
znanega o obsegu in virih financiranja ukrepov Natura 2000, ki bi morali
dopolnjevati obstoječe sheme okoljskih in izravnalnih plačil. Slovenija tudi
meni, da bi bilo v pogajanjih o novi finančni perspektivi za področje ukrepov
Natura 2000 nujno zagotoviti dodatna finančna sredstva. Prav tako bi morali
novi kriteriji za določitev območij z omejenimi možnostmi za kmetijstvo in
kompenzacijskih plačil upoštevati posebne razmere v državah članicah. Do podpor
v okviru prve osi bi morala biti poleg malih upravičena tudi srednja podjetja.
Pomembne spremembe na področju izvajanja plačil za ukrepe SKP
prinaša Predlog uredbe Sveta o financiranju skupne kmetijske politike.
Slovenija meni, da predlog prinaša preglednejšo pravno podlago za financiranje
SKP, ne pa tudi poenostavitve postopkov, ker naj bi se v novem programskem
obdobju izvajala dva različna sistema (pri nas v okviru iste plačilne
agencije). Zato se zavzema za poenostavitev in poenotenje pravil pri postopkih
izplačil iz obeh skladov, predlog uredbe pa bi moral dopustiti možnost uvedbe
enotnih aplikacij za oba sistema, kar bi pomembno znižalo stroške delovanja
plačilnih agencij. Slovenija tudi ne podpira strožjih ureditev, ki jih v
primerjavi s sedanjo prinaša predlog nove uredbe glede odstotka izplačil za
neposredna plačila po 15. 10. v tekočem letu, obdobja za zavrnitev financiranja
s strani Komisije in obdobja neuspešne izterjave.
Reforma skupne tržne ureditve za sladkor je pomembna tudi za
Slovenijo. Če bi se reforma odvila na tako radikalen način, kot je v zgoraj
omenjenem sporočilu predlagala Evropska komisija, bi to ogrozilo pridelavo sladkorne
pese, ki je skoncentrirana predvsem v severovzhodni Sloveniji, in s tem obstoj
edine tovarne sladkorja pri nas. Slovenija zato podpira manj radikalno reformo
tega sektorja z manjšim in postopnim znižanjem institucionalnih cen, ne podpira
možnosti prenosa kvot med državami in se hkrati zavzema za uvedbo
kompenzacijskih plačil za pridelovalce sladkorne pese, ki bodo nadomestila
izgubo dohodka pridelovalcev zaradi znižanja cen. V dosedanji razpravi je
Slovenija zagovarjala stališče, da morajo novim državam članicam pripadati
neposredna plačila v 100-odstotni višini, brez postopnega vključevanja, kakršno
se je uveljavilo doslej pri drugih neposrednih plačilih.
Za Slovenijo so izrednega pomena tudi načrtovani zakonodajni
predlogi na področju ekološkega kmetijstva. Pri tem podpira promocijo
ekološkega kmetijstva ter označevanje z evropskim logotipom in z nacionalnimi
oziroma privatnimi označbami. Zavzema se za povečanje podpor ekološkim
kmetovalcem v sklopu Programa razvoja podeželja ter ukrepov, ki se nanašajo na
zagotavljanje višjih prehranskih in okoljskih standardov. Glede problematike
gensko spremenjenih organizmov (GSO) se Slovenija zavzema za dosledno izvajanje
pravil o odsotnosti gensko spremenjenih organizmov v ekoloških pridelkih in
živilih ter v ekološkem semenu, ter za čim nižji prag dovoljene naključne
prisotnosti GSO pri konvencionalnem semenu. Slovenija se hkrati zavzema za
vzpostavitev območij prostih GSO, zlasti v ekološko občutljivih regijah.
V dosedanji razpravi o spremembah skupne tržne ureditve za
sadje in zelenjavo se je Slovenija zavzela za krepitev okoljevarstvenega vidika
pri vseh ukrepih, za krepitev podpor ustrezni organiziranosti – organizacijam
proizvajalcev, posebno pa še za nadomestitev ukrepov umika sadja in zelenjave s
trga ter izvoznih spodbud z ukrepi za prilagoditev ponudbe povpraševanju,
predvsem z ukrepi, ki bi bili namenjeni za prestrukturiranje nasadov.
Veterina
Prednostne naloge EU
Predsedstvi bosta v letu 2005 nadaljevali delo na področju
krepitve zdravja živali, posebno v povezavi z avirano influenco ter na področju
akvakulture. Nadaljevali bosta tudi delo na področju dobrega počutja živali
(med drugim bo obravnavan predlog, ki se nanaša na pitane piščance) ter na
področju varovanja javnega zdravja. Poseben poudarek v sklopu varovanja javnega
zdravja bo še naprej na goveji spongiformni encefalopatiji (BSE – Bovine
spongiform encephalopathy) ter živalskih stranskih proizvodih. Predsedstvi
bosta začeli z delom na reviziji veterinarskega sklada in na predlogu Evropske
komisije z namenom popraviti in prečistiti obstoječo zakonodajo glede ostankov
veterinarskih zdravil v proizvodih živalskega izvora. Pozornost bo posvečena
tudi nadaljnji razpravi glede zaščite živali.
Prednostne naloge Slovenije
Na področju veterine so za Slovenijo pomembne vse nadaljnje
aktivnosti v povezavi s krepitvijo zdravja živali, dobrega počutja živali,
zaščite živali ter varovanja javnega zdravja.
Pomembno bo tudi spremljanje nadaljnje razprave glede
veterinarskega sklada. Določila, ki urejajo to področje, izhajajo iz Odločbe
Sveta 90/424 (ta ureja izdatke na področju veterinarstva), kot tudi iz druge
veterinarske zakonodaje Skupnosti, ki se nanaša na ukrepe ob pojavu kužnih
bolezni živali. Gre za pravico do povračila stroškov zaradi ukrepov ob pojavu kužnih
bolezni imetnikom živali ter izplačila odškodnin. S pravilnimi izplačili države
članice je povezano finančno povračilo Evropske Skupnosti določenega dela teh
stroškov. Na podlagi tega bo morala Slovenija še naprej aktivno delati na tem
področju, da ne bo prihajalo do nepravilnosti.
Za Slovenijo bo pomembno tudi spremljanje sprememb zakonodaje
glede ostankov veterinarskih zdravil v proizvodih živalskega izvora.
Varnost hrane
Prednostne naloge EU
Predsedstvi bosta nadaljevali z delom na predlogu Evropske
komisije za okrepitev zakonodaje na področju hrane in krme, kot je bilo že
prvotno zastavljeno v Beli knjigi o varnosti hrane (januar 2000). Delo na
področju varnosti hrane bo vključevalo tudi novi predlog glede novih živil. V
prihodnje bo še vedno izpostavljena problematika soobstoja gensko spremenjenih
posevkov znotraj konvencionalnega in ekološkega kmetijstva.
Pomemben bo tudi zaključek dela na področju mejnih vrednosti
ostankov pesticidov, ki bo urejeno s Predlogom uredbe Evropskega parlamenta in
Sveta glede omejitev najvišjih stopenj vsebnosti pesticidov v prehrambenih
izdelkih rastlinskega in živalskega izvora. Predlog bo nadomestil štiri
obstoječe direktive s tega področja in s tem poenostavil prenos v prakso v
državah članicah. Poleg tega bo uredba uvedla hormonizacijo mejnih vrednosti
pesticidov v živilih rastlinskega in živalskega izvora ter številne druge
poenostavitve na tem področju. Predlog uredbe je sedaj v drugem branju v
Evropskem parlamentu.
Svet EU bo začel z delom na področju dajanja na trg
fitofarmacevtskih sredstev, s spremembo zakonodaje o označevanju krme, s
spremembo zakonodaje o semenih ter nadaljeval delo na predlogu uredbe glede
kadmija v gnojilih.
Prednostne naloge Slovenije
Za Slovenijo je izrednega pomena razprava o soobstoju gensko
spremenjenih posevkov znotraj konvencionalnega in ekološkega kmetijstva. Zaradi
pomembnosti in občutljivosti tega področja bo potrebno v prihodnje v okviru
naše zakonodaje pripraviti nov zakonodajni akt, ki bo pravno uredil to
področje.
Spremljati bo potrebno tudi vse nadaljnje aktivnosti glede
spremembe zakonodaje na področju varnosti hrane.
Slovenija bo v organih Sveta EU zastopala stališče o
vzajemnem priznavanju registracije fitofarmacevtskih sredstev.
Gozdarstvo
Prednostne naloge EU
Svet EU bo nadaljeval z delom na trajnostnem upravljanju z
gozdovi. Načrtuje se premik naprej pri Akcijskem načrtu za uveljavitev
zakonodaje, nadzora in trgovino na področju gozdarstva (FLEGT – Forest Law
Enforcement, Governance and Trade), vključno s sprejetjem Uredbe Sveta o
vzpostavitvi prostovoljne sheme izdajanja dovoljenja za uveljavitev zakonodaje,
nadzora in trgovine na področju gozdarstva (FLEGT)), katere cilj je zmanjšati
nezakonite sečnje v tretjih državah in uvoz nezakonito posekanega lesa v EU.
Shema uvoznih dovoljenj bo temeljila na partnerskih sporazumih med EU in
državami ali regijami, izvoznicami lesa. Predsedstvo bo nadaljevalo z
ovrednotenjem izvajanja strategije na področju gozdarstva in delo na bodočih
mednarodnih dogovorih na področju gozdarstva v okviru Združenih narodov.
Prednostne naloge Slovenije
Več kot polovico površine Slovenije pokriva gozd, kar jo
uvršča med najbolj gozdnate države v Evropi. Zato bo na področju gozdarstva za
Slovenijo pomembno delo na področju ovrednotenja izvajanja Strategije
gozdarstva Evropske unije, sprejetje Uredbe Sveta o vzpostavitvi prostovoljne
sheme izdajanja dovoljenja za uveljavitev zakonodaje, nadzora in trgovine na
področju gozdarstva (FLEGT) in na njeni podlagi določitev okvirnih vsebin
partnerskih sporazumov ter podelitev mandata Evropski komisiji za pogajanja z
državami proizvajalkami lesa ali regijami.
3.2. RIBIŠTVO
Prednostne naloge EU
V okviru reforme skupne ribiške politike (SRP) si bo
predsedstvo tudi v prihodnje prizadevalo doseči bolj trajnostno naravnan razvoj
ribiškega sektorja, in sicer z nadaljnjim delom na številnih predlogih pravnih
aktov Skupnosti in na njihovem čimprejšnjem sprejetju. Ti predlogi se v veliki
meri nanašajo na ohranitvene ukrepe kot so obnovitveni ter upravljalni načrti
in uvedbo okolju bolj prijaznih tehničnih ribolovnih načinov. Predsedstvo si bo
še naprej prizadevalo za sklepanje ribiških sporazumov s tretjimi državami.
Regionalni svetovalni odbori naj bi aktivno prispevali k oblikovanju mnenja
Komisije in držav članic glede prihodnjih predlogov za izvajanje pravil
Skupnosti. V tem okviru luksemburško predsedstvo predvideva, da bo na podlagi
politične razprave (marca 2005) doseglo sprejem predloga Uredbe o ukrepih
upravljanja za trajnostno izkoriščanje ribolovnih virov v Sredozemlju (junija
2005). Predlog uredbe med drugim ureja varstvo vrst in habitatov, določene
omejitve glede uporabe ribolovnih orodij, zaščitena območja, minimalno velikost
morskih organizmov, negospodarski ribolov, načrte upravljanja za izvajanje
ribolova, čezconske in izrazito selivske ribolovne vrste in nadzor.
Predsedstvi bosta iskali nove možnosti za poenostavitev
ribiške zakonodaje. Ena od prednostnih nalog je tudi izboljšanje nadzora nad
ribištvom, zlasti nad ribolovom. To naj bi dosegli z ustanovitvijo Agencije
Skupnosti za ribiški nadzor, ki ga bo urejala Uredba Sveta o ustanovitvi
Agencije za ribiški nadzor in spremembi Uredbe 2847/93/ES o ustanovitvi
nadzornega sistema, uporabnega za skupno ribiško politiko. Predlog uredbe
govori o vzpostavitvi Agencije, ki bo pomagala državam članicam pri izvajanju
njihovih nalog v okviru zakonodaje Skupnosti, in sicer na podlagi sklenjenih
sporazumov. Koordinirala naj bi nadzor držav članic z namenom izpolnjevanja
mednarodnih obveznosti Skupnosti na jasen, pregleden in enoten način.
Ustanovitev Agencije ne bo spremenila odgovornosti držav članic za izvajanje
nadzora znotraj obsega SRP, lahko pa bo izvajala te naloge v imenu držav
članic.
Luksemburško predsedstvo predvideva, da bo marca 2005 Svet EU
sprejel uredbo o ustanovitvi Agenciji.
Svet EU si bo v letu 2005 prizadeval doseči sporazum o novem
Evropskem skladu za ribištvo v okviru naslednje finančne perspektive
(2007–2013). Predlog uredbe Sveta predvideva oblikovanje Evropskega sklada za
ribištvo ter opredeljuje okvir za podporo Skupnosti trajnostnemu razvoju
ribiškega sektorja in obalnih ribiških območij. Evropski sklad za ribištvo bo
igral dvojno vlogo: kot finančni instrument, ki je sestavni del SRP,
spremljevalec ukrepov za upravljanje z viri in bo pomagal pri prilagajanju
struktur proizvodnega sektorja. Poleg tega Sklad ohranja skrb za kohezijo
napram prebivalstvu in območjem, ki se ukvarjajo z ribolovnimi dejavnostmi. Da
bi bilo delovanje Sklada bolj učinkovito, predlagan pristop temelji na
poenostavljenih instrumentih, z eno samo uredbo in enim Skladom, ki pokriva
pomoč Skupnosti. Operativni programi se bodo osredotočili na omejeno število
prednostnih nalog, brez tehničnih podrobnosti, ki bi jih naredile slabo
razumljive in težko izvedljive. Sklad se bo osredotočil na pet prednostnih osi:
ukrepi za prilagoditev ribiške flote Skupnosti, ribogojstvo, predelovanje in
trženje proizvodov ribištva in ribogojstva, ukrepi v skupnem interesu,
trajnostni razvoj obalnih ribolovnih območij in tehnična pomoč. Vsaka država
članica bo izdelala nacionalni strateški načrt, kjer bo določila svoje posebne
cilje in prednostne naloge za dejavnosti Sklada, v skladu s strateškimi
smernicami Skupnosti za SRP. Predsedstvo predvideva v aprilu politično razpravo
o predlogu uredbe ter v juniju pregled poročila o napredku.
Predsedstvo bo tudi določilo celotni dovoljeni ulov (TACs –
Total Allowable Catch) in kvote za naslednje leto, ob upoštevanju ekonomskega,
socialnega, okoljskega in trajnostnega vidika.
Prednostne naloge Slovenije
Na področju ribištva je za Slovenijo pomemben predlog Uredbe
o evropskem ribiškem skladu. Slovenija izraža svojo podporo sistematičnemu
predlogu uredbe o Evropskem ribiškem skladu v okviru naslednje finančne
perspektive (2007–2013). Predlog uredbe zagotavlja možnost, da se v skladu s
cilji reforme SRP EU iz leta 2002 podpre širok spekter projektov in ukrepov, s
katerimi bi nadaljevali z zasledovanjem okoljsko, gospodarsko in socialno
trajnostne ribiške politike v EU. Dolgoročni cilj politike ribištva v Sloveniji
je spodbujanje konkurenčnosti sektorjev ribištva in ribogojstva in zagotovitev
trajnostne uporabe ribolovnih virov v skladu s pravili SRP EU. Predlog uredbe
temelji na trajnostni rabi ribolovnih virov ter okolju prijazni vzreji rib in
bo imel pozitivni vpliv na razvoj ribiškega sektorja. Predlog nove uredbe bo
imel za posledico spremembo predpisov, pripraviti bo potrebno Nacionalni
program razvoja ribištva ter na podlagi omenjenega programa pripraviti tudi
operativni program. Dokument bo imel finančne posledice za Slovenijo. V
proračunu bo potrebno zagotoviti javna sredstva za sofinanciranje strukturnih
ukrepov. Višina sredstev bo odvisna predvsem od uvrstitve Slovenije v
konvergenčni cilj. Od tega pa bo odvisna tudi višina sofinanciranja s strani
Evropske komisije.
Za Slovenijo je zelo pomemben predlog Uredbe o ukrepih
upravljanja za trajnostno izkoriščanje ribolovnih virov v Sredozemlju, ki ga
Slovenija v načelu tudi podpira. Sprejem predloga uredbe bo vplival na del
pravnega reda Slovenije, ki ureja gospodarski morski ribolov. Poleg
okoljevarstvenih vidikov bo potrebno preučiti in upoštevati tudi
socio-ekonomske vplive, ki jih posledično prinaša uredba.
Za Slovenijo je pomembno tudi sodelovanje v Generalni
komisiji za ribištvo v Sredozemlju (GFCM – General Fisheries Commission for the
Mediterranean). GFCM je regionalno telo za ribištvo v Sredozemskem morju in je
bila ustanovljena v okviru FAO. Njene naloge obsegajo upravljanje obalnega
ribolova, ribolova čezconskih in visoko migratornih ribolovnih vrst in ribolov v
odprtih vodah območja, ki ga pokriva. Poleg tega ima tudi pristojnosti
prekomejnega sodelovanja na področju ribištva in ribogojstva, vključujoč pri
tem tudi pomoč pri usposabljanju in druge pomoči za države v razvoju. Slovenija
je tudi članica GFCM, in sicer je DZ ratificiral mednarodno pogodbo v začetku
leta 2004. Februarja 2005 bo v Rimu letno zasedanje GFCM. Na tem zasedanju
imajo med drugim tudi namen določiti novi sedež GFCM ter izbrati izvršilnega
direktorja.
Predlog Uredbe Sveta o ustanovitvi Agencije za ribiški nadzor
in spremembi Uredbe 2847/93/ES o ustanovitvi nadzornega sistema, uporabnega za
skupno ribiško politiko. Slovenija sprejema in podpira predlog uredbe o
vzpostavitvi Agencije za ribiški nadzor na podlagi SRP. Slovenija bo kot
članica EU po svojih zmogljivostih sodelovala pri omenjeni organiziranosti
skupne inšpekcije.
Slovenija podpira prizadevanja Evropske komisije, da bi
dosegli poenostavitev in izboljšali normativno okolje SRP. Poenostavitev
pravnih aktov in postopkov bo prispevala k večji učinkovitosti SRP z odpravo
nepotrebnih stroškov in administrativnega bremena za vse vključene strani, od
ribičev in gospodarskih subjektov, nacionalnih administracij do institucij EU.
4. TRAJNOSTNI RAZVOJ
Prednostne naloge EU
Evropski svet je na zasedanju v Helsinkih decembra 1999
pozval Evropsko komisijo, da pripravi Strategijo trajnostnega razvoja. Evropska
komisija je strategijo sprejela maja 2001, Evropski svet pa je na svojem
zasedanju v Goetebougu junija 2001 trajnosti razvoj označil za enega od temeljnih
dolgoročnih ciljev EU. V letu 2005 bo Evropska komisija pripravila vmesno
poročilo o izvajanju te strategije ter prispevala predloge za nadaljnje delo.
Ugotovitve pregleda bodo vključene v razprave na spomladanskem vrhu 2005. V
revidirano Strategijo trajnostnega razvoja bodo vključeni tudi mednarodni
okoljski vidiki delovanja EU.
Prednostne naloge Slovenije
Slovenija je v svojih številnih razvojnih dokumentih z
aktivno udeležbo na WSSD 2002 ter z ustanovitvijo Sveta za trajnostni razvoj v
letu 1997 že dokazala, da predstavlja trajnostni razvoj in enakovredno
vključevanje okolja v razvojne politike eno od njenih temeljnih prednostnih
nalog. Trajnostna usmeritev je v zadostni meri upoštevana v Strategiji
gospodarskega razvoja Slovenije (2001–2006), pa tudi v predlogu nove Strategije
razvoja RS (2005–2013), tako da Slovenija ne bo imela posebnega dokumenta z
naslovom Strategija trajnostnega razvoja.
Slovenija si prizadeva za priznavanje pozitivnega vpliva
okoljsko učinkovitih inovacij in tehnologij na trajnostni razvoj. Za
uresničevanje trajnostnega razvoja je še posebno pomembno spodbujanje
učinkovite rabe energije in trajnostne rabe naravnih virov, izvajanje
integralne politike do proizvodov ter "ozelenitev" javnih naročil
(greening public procurement).
Glede na to, da sta obe strategiji – Lizbonska strategija in
Strategija trajnostnega razvoja – v fazi revizije, Slovenija meni, da je to
dobra priložnost za izboljšanje koordinacije v duhu preprečevanja podvajanja in
usklajenosti ciljev. Posebej velja proučiti tudi redefinicijo osnovnega cilja
Lizbonske strategije, tj. cilj, da bo EU do leta 2010 postala najuspešnejša
skupina držav na globalni ravni z doslednim uveljavljanjem načel trajnosti.
Ponovno bi kazalo proučiti vsebino strategije trajnostnega razvoja EU ter jo
omejiti na tista načelna vprašanja, ki niso zajeta v drugih dokumentih.
Odpraviti bi bilo treba prekrivanje s Šestim okoljskim akcijskim programom
skupnosti ter jasno opredeliti vlogo EU pri odpravi vzrokov poglabljanja
netrajnostnih vzorcev proizvodnje in potrošnje na globalni ravni.
5. OBMOČJE SVOBODE, VARNOSTI IN PRAVICE: NADALJNJI KORAKI
Na področju pravosodja in notranjih zadev bo glavna
prioriteta dela Sveta EU v letu 2005 nadaljevanje izvajanja in ovrednotenja
programa iz Tampereja (1999–2004) ter uresničevanje začrtanih ukrepov iz novega
petletnega programa, t.i. Haaškega programa (2004–2009). V skladu s Haaškim
programom bo poudarek predvsem na vzpostavitvi skladne zunanje dimenzije
pravosodja in notranjih zadev v okviru sodelovanja s tretjimi državami.
Komisija bo Svetu EU v začetku leta 2005 predložila predloge aktov s tega
področja v okviru naslednje finančne perspektive 2007–2013, glede katerih si
bosta predsedstvi prizadevali za doseg dogovora.
5.1. AZIL IN PRISELJEVANJE
Prednostne naloge EU
V skladu s Haaškim programom se je druga faza oblikovanja
skupne politike azila in priseljevanja začela s 1. majem 2004 in mora temeljiti
na solidarnosti in pravični delitvi odgovornosti, vključno s finančnimi
posledicami. Na področju azila bo poudarek na oblikovanju enotnega azilnega
postopka in statusa oseb, ki jim je bil podeljen azil ali subsidiarna zaščita.
Poleg že sprejete Direktive za kvalifikacijo in status državljanov tretjih
držav in oseb brez državljanstva kot beguncev ali oseb, ki kako drugače
potrebujejo mednarodno zaščito so bile države članice v okviru Haaškega
programa pozvane k sprejemu Direktive Sveta o minimalnih standardih glede
postopkov v državah članicah za podelitev ali odvzem statusa begunca. S
sprejemom obeh direktiv bo dokončno izoblikovana prva faza azilnega sistema in
vzpostavljeni minimalni skupni standardi na področju azila. Svet za pravosodje
in notranje zadeve je 24. aprila 2004 dosegel politično soglasje o splošnem
pristopu do predloga Direktive Sveta o minimalnih standardih glede postopkov v
državah članicah za podelitev ali odvzem statusa begunca in pozval delovna
telesa Sveta EU, da se v nadaljevanju dogovorijo o seznamu varnih tretjih
držav, ki bi bil priložen k direktivi. Ker države članice niso dosegle soglasja
o omenjenem seznamu, je bila predlagana rešitev, da se sprejetje seznama odloži
na čas po sprejetju direktive. Tako je Svet za pravosodje in notranje zadeve
19. novembra 2004 dosegel splošni pristop o spremenjenem besedilu predloga
direktive, ki je bil v nadaljevanju predložen Evropskemu parlamentu v ponovno
posvetovanje. Direktiva bo predvidoma sprejeta do konca marca 2005, predsedstvi
pa se nameravata osredotočiti na izvajanje njenih določb.
V okviru skupnega evropskega azilnega sistema bo poudarek na
presoji sprejetih ukrepov in izboljšanju učinkovitosti enotnega azilnega
postopka za ocenjevanje prijav za mednarodno zaščito. Pri tem bosta predsedstvi
upoštevali leto 2010 kot skrajni rok za predložitev pravnih sredstev in ukrepov
druge faze azilnega sistema, kar velja tudi za vzpostavitev primernih struktur
za izboljšanje praktičnega sodelovanja med azilnimi službami držav članic.
Evropski svet je v novembru 2004 pozval Komisijo, da predstavi študijo o uvedbi
skupne obravnave prošenj za azil v EU in izven njenega ozemlja, ki bo
dopolnjevala skupni evropski azilni sistem in bo v skladu z ustreznimi
mednarodnimi standardi. Evropski svet je tudi izkazal namero o preoblikovanju
omenjenih struktur v evropski urad za podporo vsem oblikam sodelovanja med državami
članicami na področju azila.
V okviru boljšega dostopa do trajnejših rešitev prosilcev za
azil bo poudarek na vzpostavitvi pilotnih programov regionalne zaščite in
iskanju možnosti za sodelovanje držav članic v neobvezujočih programih
razselitve.
Eden najpomembnejših vidikov skupne politike priseljevanja
predstavlja vključevanje državljanov tretjih držav z zakonitim prebivališčem in
njihovih potomcev. Uspešno vključevanje namreč prispeva k demografskemu in
gospodarskemu razvoju držav članic in zahteva celovit pristop, ki vključuje
interesne skupine na lokalni, regionalni, nacionalni ravni in na ravni EU. V ta
namen je Svet za pravosodje in notranje zadeve 19. novembra 2004 sprejel enajst
skupnih načel za vključevanje zakonitih priseljencev, ki bodo v pomoč pri
vzpostavljanju in nadgrajevanju nacionalnih politik vključevanja. Predsedstvi
bosta v okviru politike vključevanja nadaljevali prizadevanja za izmenjavo
najboljših praks med državami članicami na področju jezikovnega izobraževanja,
usposabljanja in spoznavanja jezika, zgodovine ter institucionalne ureditve. V
tem okviru bo Svet EU preučil Priročnik Unije o najboljših praksah
vključevanja, ki ga je Komisija predstavila 10. novembra 2004, in Zeleno knjigo
o pristopu Evropske unije do upravljanja ekonomskih migracij, ki jo je Komisija
predstavila 10. januarja 2005.
V okviru zunanje dimenzije politik azila in priseljevanja je
Evropski svet novembra 2004 pozval k oblikovanju učinkovite politike
odstranjevanja in vračanja nezakonitih priseljencev, ki bo temeljila na
spoštovanju človekovih pravic. Priseljenci, ki nimajo ali nimajo več zakonite
pravice za bivanje v EU, se morajo vrniti v državo izvora prostovoljno ali
prisilno. Predsedstvi napovedujeta preučitev predloga Direktive o minimalnih
standardih glede politike vračanja in vzajemnega priznavanja odločb o
odstranitvi, ki naj bi jo Komisija predložila v prvi polovici leta 2005. S tem
naj bi Komisija vzpostavila minimalna skupna načela glede vrnitve nezakonitih
priseljencev.
Sodelovanje s tretjimi državami ostaja ključni element
zunanje dimenzije politike azila in priseljevanja, pri čemer si bosta
predsedstvi prizadevali za koordiniran pristop. Delo Sveta EU se bo nadaljevalo
na področju ponovnega sprejema, kjer bosta predsedstvi podprli Komisijo pri čim
hitrejšem zaključku poganjanj o sporazumih ponovnega sprejema in
identificiranju novih tretjih držav, s katerimi bi se začela pogajanja o
omenjenih sporazumih. Svet EU bo tudi preučil Prvo poročilo Komisije o
spremljanju, nadzoru in oceni upravljanja migracijskih tokov, ki naj bi mu bilo
predloženo v začetku leta 2005.
Prednostne naloge Slovenije
V zvezi s skupno azilno politiko Slovenija zagovarja
vzpostavitev druge faze azilnega sistema in podpira poziv Komisiji, da do leta
2007 pripravi celovito analizo ukrepov prve faze azilnega sistema. V okviru
druge faze azilnega sistema pa Slovenija podpira predlog Komisije o enotnem
postopku za ocenjevanje vlog za mednarodno zaščito, ki bi bil primerljiv v vseh
državah članicah EU. Slovenija se pri tem še posebej zavzema za solidarnost in
pravično delitev odgovornosti med državami članicami, vključno s finančnimi
posledicami. Prednostna naloga Slovenije v letu 2005 bo sprejem ukrepov za
prenos določb Direktive za kvalifikacijo in status državljanov tretjih držav in
oseb brez državljanstva kot beguncev ali oseb, ki kako drugače potrebujejo
mednarodno zaščito v slovenski pravni sistem do oktobra 2006. Slovenija sicer
izpolnjuje minimalne standarde omenjene direktive in Direktive Sveta o
minimalnih standardih glede postopkov v državah članicah za podelitev ali
odvzem statusa begunca ter na nekaterih mestih celo zagotavlja višjo raven
pravic, vendar bi bilo treba razmisliti o spremembi obstoječe slovenske
zakonodaje v smislu uskladitve oziroma izenačitve standardov med slovenskim
pravnim redom in pravnim redom EU. V okviru obstoječe zakonodaje bo treba tudi
v prihodnje oblikovati skupna stališča med upravno in sodno vejo oblasti o
interpretaciji posameznih institutov azilnega prava in jih vključiti v
morebitno spremembo zakonodaje, kar bo v prihodnje pomenilo lažje in hitrejše
izvajanje azilnega zakona.
Glede skupnega azilnega sistema Slovenija ocenjuje, da bo
treba sprejeti ukrepe za čim boljše izvajanje predpisov, med katere sodijo
tesno in redno sodelovanje med državami članicami in izmenjava podatkov, razvoj
enotnega azilnega postopka, pilotni projekti obravnavanja posameznih kategorij
prosilcev za azil ipd. Enotni azilni postopek zahteva enotni državni organ, ki
bo odločal o vseh oblikah mednarodne zaščite. Slovenija podpira uvedbo enotnega
azilnega postopka in vsakršno racionalizacijo vodenja azilnih postopkov, ki je
v skladu z evropskimi in nacionalnimi postopki. Novosti enotnega azilnega
postopka bi bilo priporočljivo vključiti v spremembe nacionalne azilne
zakonodaje. V okviru vzpostavljanja enotnega azilnega sistema in kot predpogoj
za poenoteno obravnavanje prošenj za azil izven ozemlja EU je načrtovana
ustanovitev Evropskega azilnega urada. Slovenija ocenjuje idejo o ustanovitvi
Evropskega azilnega urada kot zanimivo, vendar bi se bilo najprej treba
dogovoriti o odprtih vprašanjih glede pristojnosti, organizacije, možnosti
sodelovanja držav članic in doprinosa urada pri oblikovanju skupne azilne
politike. Ustanovitev Evropskega azilnega urada bi lahko povezali z uresničitvijo
študije o skupnem obravnavanju prošenj za azil, ki naj bi jo Komisija
pripravila v letu 2005. Študija o skupnem obravnavanju prošenj za azil lahko
pokaže, v kolikšni meri lahko pride do poenotenja obravnave prošenj za azil v
okviru držav članic EU. Slovenija ocenjuje, da bo v okviru azilne problematike
treba zagovarjati interese Slovenije kot obrobne države EU. Nadalje Slovenija
pozdravlja napoved izvedbe pilotnih projektov za oceno prijav določenih
kategorij prosilcev azila, ker bi obravnavanje posameznih kategorij olajšalo
delo posameznih držav.
Slovenija tudi podpira politiko EU v zvezi z izboljšanim
dostopom beguncev do trajnejših rešitev čim bliže njihovi državi izvora. Ker
Slovenija meni, da mora biti prihod beguncev v državo kontroliran in omejen,
podpira možnost oblikovanja regionalnih programov EU glede zaščite beguncev čim
bliže njihovemu domu. Pri tem bo posebno pozornost posvetila sodelovanju z
izvornimi državami, ne le v smislu zagotavljanja zaščite tujcem, temveč tudi v
gospodarskem, ekonomskem in političnem smislu. Programi zaščite bodo sicer
težko preprečevali tok beguncev, lahko pa bi ga umirjali in delno usmerjali. V
primeru vzpostavitve regionalnih programov bi bilo treba dopolniti slovenski
pravni red, ki trenutno omogoča, da upravni organ vodi in izvršuje azilne
postopke le na ozemlju Republike Slovenije. Slovenija označuje idejo o
neobvezujočih razselitvenih programih kot eno od možnih ukrepov, vendar bi jih
bilo treba predhodno natančneje opredeliti.
V zvezi s politiko vključevanja zakonitih priseljencev
Slovenija meni, da le učinkovita politika, ki bi temeljila na minimalnih
skupnih standardih, omogoča hitrejše vključevanje priseljencev v gostujočo
družbo s ciljem zmanjševanja pojavov nestrpnosti in ksenofobije. Oblikovanje
skupne politike vključevanja je izrednega pomena, ker v državah članicah
obstajajo različni koncepti, prakse in politike vključevanja. Prednostna naloga
Slovenije bo predvsem problem brezposelnosti, ki predstavlja največjo oviro pri
uspešnemu procesu vključevanja. V tem smislu bo Slovenija posebno pozornost
posvetila predlaganim idejam in ukrepom, ki jih bo Komisija predstavila v
Zeleni knjigi o pristopu Evropske unije do upravljanja ekonomskih migracij.
Slovenija meni, da bi bilo treba za učinkovitejšo vključevanje zakonitih
priseljencev na trg dela izdelati skupne kriterije in pogoje za vstop,
prebivanje, zaposlovanje in samozaposlovanje tujcev v okviru partnerstva s
tretjimi državami in ob tem upoštevati kvote, ki jo določi vsaka država članica
EU. Ker je politika vključevanja horizontalne narave, bo treba na tem področju
okrepiti medresorsko usklajevanje.
V zvezi s politiko vračanja nezakonitih priseljencev in
iskalcev azila Slovenija meni, da bo treba razmisliti o širši uveljavitvi
omenjene politike. Pri tem bo prednostna naloga Slovenije intenzivnejša
vključitev tudi vseh vrst nevladnih organizacij v te procese. Predvidena
ustanovitev Evropskega sklada za vračanje do leta 2007, ki ga je napovedal
Haaški program, predstavlja korak v pravo smer. Slovenija podpira sklepanje
sporazumov o vračanju s čim več državami, predvsem z "rizičnimi"
(npr. Kitajsko, Turčijo, Indijo, Pakistanom itd.), ki nimajo interesa za hitro
sklepanje omenjenih sporazumov. V tem okviru bi se bilo treba zavzeti tudi za
razširitev mandata Evropske komisije pri sklepanju omenjenih sporazumov.
Veljalo bi tudi razmisliti o sklenitvi sporazuma o vračanju pred sklenitvijo
sporazuma o sodelovanju oziroma pridruževanju. Ker politika vračanja
predstavlja zunanji vidik politik azila in priseljevanja, bo treba na tem
področju okrepiti medresorsko usklajevanje.
V zvezi s sodelovanjem s tretjimi državami je za Slovenijo
prednostnega pomena sodelovanje s tistimi tranzitnimi državami, ki bodisi
neposredno mejijo na članice EU (npr. Hrvaška) bodisi predstavljajo zadnjo
državo tranzita pred vstopom v EU (npr. določene južnoameriške države). Nadalje
Slovenija meni, da bi se bilo treba v okviru zunanjega vidika politike
priseljevanja osredotočiti tudi na postopno izkoreninjenje revščine v izvornih
in tranzitnih državah in tako povezati politiko priseljevanja z razvojno
politiko Unije. Pri sodelovanju s tretjimi državami bo prav tako treba okrepiti
medresorsko usklajevanje.
Varovanje meja in vizumska politika
Prednostne naloge EU
Kar zadeva varovanje meja, bo pozornost usmerjena k
praktičnim ukrepom za izboljšanje čezmejnega sodelovanja, za boljše upravljanje
zunanjih meja, tudi za sodelovanje s sosednjimi državami. Pri tem bo imela zelo
pomembno vlogo Evropska agencija za vodenje operativnega sodelovanja na zunanjih
mejah držav članic EU, ki bo začela delovati 1. maja 2005. Uredba o njeni
ustanovitvi je bila sprejeta na Svetu za pravosodje in notranje zadeve oktobra
2004. V skladu s Haaškim programom na tem področju bo prioritetne narave hitra
odprava kontrole na notranjih mejah, postopno ustanavljanje integriranega
sistema upravljanja zunanjih meja in krepitev kontrole, nadzora na zunanjih
mejah Unije in skupne vizumske politike. Med prioritetne naloge sodi tudi
implementacija ukrepov za boj proti ilegalnemu priseljevanju preko morskih meja
držav članic EU.
Na področju varovanja zunanjih meja je v Haaškem programu
posebej poudarjena potreba po solidarnosti in pravični delitvi odgovornosti med
državami članicami, vključno s finančnimi posledicami.
Na področju vizumskega poslovanja je bila sprejeta uredba, ki
bo zahtevala uvedbo biometričnih elementov v potne liste in potovalne
dokumente, predvidena pa je še za vizumske nalepke in dovoljenja za prebivanje.
Prioriteta na tem področju bo operacionalizacija obeh dokumentov kakor tudi
vizumskega informacijskega sistema (VIS) za izmenjavo vizumskih podatkov med
državami članicami.
Prednostne naloge Slovenije
Slovenija od vsega začetka podpira razvoj integriranega
upravljanja zunanjih meja in se pri tem zavzema za princip delitve bremen,
vključno s finančnim bremenom. Na to je ves čas opozarjala pri pripravi
Haaškega programa, za to si prizadeva tudi pri pripravi naslednje finančne
perspektive EU.
Slovenija tudi ves čas podpira vzpostavitev skupne Evropske
agencije za vodenje operativnega sodelovanja na zunanjih mejah držav članic EU
in njeno koordinativno vlogo. Z nekaterimi novimi članicami si tudi prizadeva
za dodelitev sedeža agencije. Slovenija meni, da mora agencija začeti čim prej
delovati, vendar v tej fazi odklanja razmišljanja o širjenju nalog na druga
področja, na primer fitosanitarni nadzor in upravljanje z informacijskimi
sistemi, ki so ustanovljeni z drugimi nameni (EURODAC – azil, VIS – vizumi).
Ocenjuje, da je v fazi, ko se agencija šele vzpostavlja, o tem preuranjeno
razmišljati. Predvsem pa bi morala agencija koordinirati izvajanje nalog, ki so
v izvirni pristojnosti mejnih policij.
Slovenija ocenjuje, da bi bilo treba sofinanciranje mejne
kontrole Skupnosti definirati v kontekstu delitve bremen (burden sharing), za
kar se zavzema že dlje časa. Objektivno sofinanciranje zahteva izhajanje iz
objektivnih kriterijev (npr. dolžina meje, potreben kader za varovanje meje,
število mejnih prehodov itd.) in operativnih stroškov, potrebnih za nadzor dela
zunanje meje, za katerega so odgovorne posamezne članice. Po mnenju Slovenije
pritisk ilegalnih priseljencev ne predstavlja najbolj objektivnega kriterija,
zato ocenjuje, da to ne more biti primarni kriterij za sofinanciranje. Pri
črpanju sredstev iz tega vira bo Slovenija zagovarjala stališče, da poudarek ne
bi smel biti na investicijah v infrastrukturo, saj je ustrezna infrastruktura
pogoj za uveljavitev schengenskega pravnega reda v posamezni državi članici,
ampak na financiranju opravljanja nalog (kot so tekoči stroški, stroški dela in
potrebna oprema).
Slovenija podpira čimprejšnji sprejem Skupnih pravil
Skupnosti za izvajanje mejne kontrole oziroma nadzora zunanje meje (Community
Code), saj bodo na ta način zagotovljeni enotni standardi nadzora zunanjih meja
EU.
Slovenija poleg tega podpira tudi praktično sodelovanje med
državami članicami, še zlasti na področju mejne kontrole.
Slovenija meni, da je oblikovanje skupin ekspertov pomemben
mehanizem. Pri tem bi morali oblikovati več skupin visoko specializiranih
ekspertov, ki bi lahko okrepile delo nacionalnih enot po posameznih specifičnih
področjih dela z možnostjo hitre napotitve. Pri tem bi take skupine ekspertov,
podobno kot že sedaj poteka pri skupnih akcijah v okviru centrov, nudile
strokovno podporo nacionalnim policijam.
Slovenija dvomi, da bi zgolj oblikovanje in delovanje enot za
hitro posredovanje za odkrivanje in reševanje ilegalcev na morju rešilo akutni
problem nezakonitega priseljevanja. Slovenija meni, da je treba odpraviti
vzroke za ta problem in uporabiti druge učinkovite prijeme, kot so sodelovanje
s tretjimi državami, od koder se organizirajo prevozi ilegalcev po morju,
učinkovita politika vračanja v izvorne države, učinkovit azilni mehanizem, ki
bi preprečeval zlorabe te pravice.
Kar zadeva idejo o oblikovanju evropske mejne policije, je
Slovenija ob sprejemanju Haaškega programa vztrajala, da se naloge nadzora
državne meje (mejna kontrola in varovanje meje) izvajajo v okviru nacionalnih
pooblastil policije (kot je to opredeljeno v schengenskem pravnem redu), kar je
zaenkrat v izključni pristojnosti držav članic. Prenos teh pooblastil na
pripadnike tujih varnostnih organov pa je možen samo na osnovi
mednarodnopravnega akta. Oblikovanje evropske mejne policije, pri čemer bi
njeni pripadniki imeli izvirna policijska pooblastila na celotnem ozemlju EU,
za Slovenijo tako ni sprejemljivo.
Slovenija se zavzema za čimprejšnjo vzpostavitev in
operativno delovanje SIS II. Aktivno je sodelovala pri sprejemanju novega
programa schengenske evalvacije, ki je bil sprejet na decembrskem Svetu za
pravosodje in notranje zadeve. Nove države članice naj bi polno uveljavile
schengenski pravni red, takoj ko bodo za to pripravljene, vendar ne kasneje kot
v letu 2007. Slovenija aktivno sodeluje pri pripravi programa evalvacije v novih
državah članicah s ciljem, da se evalvacijski postopek začne že v letu 2006.
Poleg tega si bo Slovenija prizadevala, da bo med prvimi novimi državami
članicami vključena v ta proces, kar bo omogočilo polno uveljavitev
schengenskega pravnega reda v prvem možnem terminu (predvidoma oktobra 2007).
V zvezi s problematiko zunanjih meja bo Slovenija še posebej
zasledovala svoj specifični interes pri pravnem urejanju obmejnega prometa na
zunanjih mejah EU. Prizadevala si bo za to, da novi ukrepi EU ne bodo posegli v
veljavne sporazume o obmejnem prometu in sodelovanju in v režime, ki so
vzpostavljeni na njihovi osnovi.
Slovenija se zavzema tudi za čimprejšnjo vzpostavitev in
delovanje evropskega vizumskega informacijskega sistema (CS-VIS. Slovenija
pričakuje, da bo smela od samega začetka izmenjevati podatke z omenjenim
sistemom in da bo vključena v skupino držav, ki bo sodelovala v fazi testiranja
sistema. Z namenom čim hitrejše vzpostavitve nacionalnega vizumskega sistema
(N-VIS) in njegove povezave z evropskim se ustanavlja posebna projektna
skupina, ki bo vodila ta projekt. Na ta način bo Slovenija izpolnila
schengenske pogoje na področju vizumskega poslovanja, kar je eden od pogojev za
članstvo nove države članice v Schengenu. Slovenija se zavzema, da bo zaradi
doseganja čim višjega sinergijskega delovanja sistem VIS na centralnem nivoju
povezan s sistemom SIS II ter da bo v svoji funkciji integriral tudi sedaj
obstoječi sistem VISION.
Slovenija ocenjuje ustanovitev skupnih služb za izdajanje
vizumov (skupni prijavni centri) kot dobrodošle, celo kot nujno novost. Z
njihovo ustanovitvijo bodo bremena, ki jih prinaša uvedba biometrije, bolj
racionalno porazdeljena med državami. Informacijsko podprt in tehnološko
zahteven postopek bo racionalno uporabljiv le pri določenem kritičnem številu
vlog. Slovenija želi na tem področju sodelovati že pri pripravi (morebitnem
testnem izvajanju).
Z uvedbo zahtevnejših nadzornih in tehnoloških metod postaja
vedno pomembnejše tudi vprašanje olajšav in izjem pri vizumski praksi. Slovenija
je že doslej predlagala način upoštevanja tistih izjem, ki ne posegajo v
regulativno niti v preventivno vlogo vizumske politike (t.i. tranzitne
olajšave). Slovenija si bo prizadevala, da bo sistem olajšav (skupaj z ostalimi
elementi – sporazumi o vračanju, kredibilnostjo dokumentov) vključen v načrte
širitve EU.
Slovenija si bo prizadevala za pravočasno implementacijo
biometričnih elementov v potne listine državljanov članic EU v skladu s
standardi zaščitnih elementov ter biometrije v potnih listih državljanov EU.
Tako načrtuje izvedbo obrazne prepoznave v 18 mesecih po sprejemu uredbe
(sredina leta 2006), implementacijo biometričnega elementa prstnega odtisa pa v
36 mesecih po sprejemu uredbe (sredina leta 2007). V ta namen bo potrebno
spremeniti normativno ureditev za izdajo listin, postopke na mestih zajema
vlog, personalizacijo pri proizvajalcih ter mejno kontrolo. Za implementacijo
bo potrebna prerazporeditev proračunskih sredstev za leto 2005 in 2006.
Slovenija bo ob rokih za implementecijo biometrije, ki jih postavlja uredba,
sledila tudi roku, ki so ga za države "Visa Waiver Programme"
postavile ZDA (26. oktober 2006).
Poleg tega si bo Slovenija prizadevala implementirati
digitalno fotografijo še na dva dokumenta v rokih, ki jih predvidevata predloga
uredb EU, in sicer na vizum do 3. junija 2005 in na dovoljenje za prebivanje do
31. decembra 2005.
5.2. SODELOVANJE ORGANOV KAZENSKEGA PREGONA IN ODKRIVANJA
Prednostne naloge EU
Zagotavljanje in izboljšanje varnostne dimenzije v okviru
vzpostavljanja EU kot območja svobode, varnosti in pravice je strateška
prioriteta, ki jo EU uresničuje predvsem s preprečevanjem in ukrepanjem proti
organizirani in čezmejni kriminaliteti. Pri teh prizadevanjih je posebnega
pomena sodelovanje policije, pravosodnih organov in carine.
V skladu z usmeritvijo iz Haaškega programa, ki poudarja
načelo razpoložljivosti pri izmenjavi informacij med organi kazenskega pregona,
si bosta predsedstvi v letu 2005 prizadevali za praktično in operativno
naravnano izmenjavo obveščevalnih podatkov med državami članicami, vključno
prek Europola, ter za okrepitev koordinacije med državami članicami pri
preiskovanju in pregonu hujših kaznivih dejanj s poudarjeno vlogo Eurojusta.
Na podlagi poročila Multidisciplinarne skupine za
organizirani kriminal pri Svetu EU o izvajanju Strategije EU o boju proti
organizirani kriminaliteti bo Svet sprejel nadaljnje ukrepe na tem področju.
Posebnega pomena so ukrepi v zvezi z izmenjavo informacij o obsodbah za
določena kazniva dejanja, predlog Okvirnega sklepa o poenostavitvi izmenjave
informacij in obveščevalnih podatkov med organi kazenskega pregona držav članic
Evropske unije, zlasti glede hudih kaznivih dejanj, vključno s terorističnimi
dejanji, predlog Sklepa Sveta o izmenjavi informacij in sodelovanju v zvezi s
prestopki teroristov, predlog Okvirnega sklepa o sodelovanju v kriminalni
organizaciji, predlog Sklepa Sveta o ustanovitvi Evropske policijske akademije
(CEPOL), akti Sveta v zvezi s SIS II, predlog Okvirnega sklepa o čezmejnem
policijskem sodelovanju, predlog Okvirnega sklepa o izmenjavi podatkov o DNA
ter predlog Okvirnega sklepa o kaznih za ponarejanje.
Prednostne naloge Slovenije
Zaradi specifičnega interesa z vidika varnosti in
preprečevanja organiziranega in čezmejnega kriminala, ki je vzajemnega in
skupnega pomena tako za Slovenijo kot za EU, je Slovenija posebej
zainteresirana za izdelavo konsistentne politike in konkretnih ukrepov na ravni
EU za preprečevanje teh pojavov v novi soseščini EU in zlasti v jugovzhodni
Evropi oziroma na Balkanu.
Slovenija posveča posebno pozornost okrepitvi sodelovanja in
izmenjavi informacij med Europolom, Eurojustom in organi pregona držav članic
EU ter držav Zahodnega Balkana. Za učinkovito omejevanje transnacionalnega
organiziranega kriminala Slovenija spodbuja pravočasno mednarodno izmenjavo
varnostno pomembnih informacij in kriminalističnih obveščevalnih podatkov, ki
omogočajo organom odkrivanja in kazenskega pregona usklajeno in učinkovito
ukrepanje za zagotavljanje svobode, varnosti in pravičnosti v skladu s pogodbo
o ustanovitvi EU. Slovenija se zavzema za poglobitev sodelovanja zlasti na
področjih ilegalnih migracij, nezakonite proizvodnje in trgovine s
prepovedanimi drogami, trgovine z ukradenimi vozili in terorizma, ter za
usklajevanje in poenotenje standardov, ki služijo kot osnova skupnega boja
zoper organizirani kriminal v EU (Svet ministrov je na zasedanju 2. 12. 2004 že
sprejel Zaključke Sveta o policijskih profesionalnih standardih na področju
policijskega sodelovanja).
Slovenija se poleg tega zavzema za pravočasno mednarodno
izmenjavo tistih informacij in podatkov, ki omogočajo pristojnim organom
izvajanje ukrepov, usmerjenih v odkrivanje, zaseg, in odvzem premoženjske
koristi, pridobljene v zvezi s kaznivimi dejanji, oziroma premoženja, ki ustreza
takšni koristi. Z omenjenimi ukrepi je mogoče uspešno nevtralizirati osnovni
smoter podjetniško organizirane kriminalne dejavnosti, ki ogroža varnost ljudi
in držav članic EU.
Slovenija zato ob spoštovanju standardov varstva in zaščite
podatkov podpira vse predlagane akte EU, ki pospešujejo izmenjavo informacij in
operativno sodelovanje med organi odkrivanja in pregona, ter si prizadeva za
njihov čimprejšnji sprejem.
Slovenija meni, da je identifikacija in omejitev nezakonite
dejavnosti hudodelskih združb na t.i. balkanski poti bistvenega pomena za
preprečevanje in odkrivanje tovrstnih kaznivih dejanj in zagotavljanje varnosti
v tem delu Evrope. Države članice EU se po umiritvi razmer na Zahodnem Balkanu
ponovno soočajo s fenomenom delovanja organiziranih hudodelskih združb, katerih
dejavnosti se na t.i. balkanski poti povezujejo predvsem z nedovoljeno trgovino
s prepovedanimi drogami in orožjem, tihotapljenjem ljudi, tatvinami in
tihotapljenjem vozil, izsiljevanjem in medsebojnimi obračuni. Zaradi svojega
geografskega položaja, zgodovinske pogojenosti in vpetosti v kulturno–ekonomske
odnose z nekdanjimi republikami bivše Jugoslavije se s tem še posebej pogosto
sooča Slovenija. Zato se Slovenija ob upoštevanju Europolovih kriterijev za
opredeljevanje organiziranega kriminala zavzema za načrtno in sistematično
spremljanje in preiskovanje delovanja hudodelskih združb.
Slovenija podpira in bo še naprej aktivno sodelovala pri
oblikovanju sklepa Sveta, ki bo Evropski policijski akademiji (CEPOL) podelil
status organa EU.
Slovenija je v letu 2004 ratificirala Konvencijo o Europolu
in vse pripadajoče protokole in skrbi za kakovostno izmenjavo operativnih
podatkov med pristojnimi organi RS in Europolom.
Slovenija podpira okrepljeno vlogo Eurojusta, ki jo vidi tudi
pri vzpostavljanju sistema zaščite ogroženih prič na ravni EU. Slovenija si bo
ob upoštevanju določenih enotnih standardov prizadevala za ustanovitev posebne
službe za zaščito ogroženih prič na ravni EU, ki bi lahko delovala v okviru
Eurojusta.
Droge
Prednostne naloge EU
Po izteku in opravljeni oceni dosedanjih strateških
dokumentov EU na področju drog (Strategije in Akcijskega načrta 2000–2004), je
Evropski svet v decembru 2004 sprejel novo Strategijo EU o drogah 2005–2012.
V skladu s sklepi Evropskega sveta iz decembra 2004 bo Svet
na podlagi Strategije EU o drogah 2005–2012 sprejel Akcijski načrt EU na
področju drog za obdobje 2005–2008. Namen Akcijskega načrta, ki ga bo Evropska
komisija predložila Svetu v začetku leta 2005, je operacionalizacija Strategije,
na podlagi katerega bo Evropska komisija letno spremljala njegovo realizacijo
ter poročala Svetu.
Prednostne naloge Slovenije
Slovenija je z Resolucijo o nacionalnem programu na področju
drog 2004–2009, ki jo je februarja 2004 sprejel Državni zbor, opredelila
nacionalno politiko in cilje v navedenem obdobju, ki so vsebinsko usklajeni s
strategijo in politiko EU na tem področju ter se z njimi medsebojno
dopolnjujejo.
Slovenija si bo predvsem prek svojih predstavnikov v
Horizontalni skupini za droge v Svetu EU prizadevala za oblikovanje Akcijskega
načrta EU z jasno opredeljenimi in merljivimi cilji v skladu s Strategijo EU in
z nacionalnimi strateškimi usmeritvami. Cilji morajo sloneti na znanstvenih
dognanjih. Slovenija si bo prizadevala, da se bodo sprejeli realni časovni
okviri za realizacijo zastavljenih ciljev iz akcijskega programa EU. Kot
prioriteto bo izpostavila razvoj preventivnih aktivnosti, zdravljenja in
preprečevanja HIV infekcij in hepatitisa C in B, kakor tudi izvajanje
predvidenih aktivnosti na področju zmanjševanja ponudbe prepovedanih drog. Na
zunanjem področju bo izpostavila kot prioriteto pomoč državam Zahodnega
Balkana, preko katerih prihaja tudi v Slovenijo heroin po t.i. balkanski poti.
Vlada RS bo sprejela z Akcijskim načrtom EU usklajen
nacionalni akcijski načrt za leto 2005. V skladu z Akcijskim načrtom EU bo
treba opraviti tudi spremembo zakonodaje s področja drog, ki je že načrtovana v
Resoluciji o nacionalnem programu na področju drog 2005–2009. V proračunu bo
potrebno zagotoviti večji delež sredstev preventivi in nevladnemu sektorju na
področju drog ter delovanju lokalnih akcijskih skupin.
Permanentna prednostna naloga je aktivno sodelovanje pri
izmenjavi podatkov v EU informacijski mreži na področju drog (Reitox) ter
sodelovanje z EU Centrom za spremljanje drog in odvisnosti od drog (EMCDDA –
European Monitoring Centre for Drugs and Drug Addiction).
5.3. UKREPI PROTI TERORIZMU
Prednostne naloge EU
Po terorističnih napadih v Madridu je bil v letu 2004 med
številnimi drugimi ukrepi EU proti terorizmu sprejet tudi dopolnjen Akcijski
načrt EU za boj proti terorizmu. Evropski svet je začrtal štiri prioritetna
področja delovanja v EU proti terorizmu: izmenjavo informacij, ukrepanje proti
financiranju terorizma, vključitev protiterorističnega delovanja v zunanje
odnose EU ter izboljšanje civilne zaščite in varovanja kritične infrastrukture.
V letu 2005 so prednostne naloge EU na tem področju v skladu
s Haaškim programom usmerjene predvsem v izvrševanje obveznosti iz Akcijskega
načrta EU za boj proti terorizmu. To vključuje ukrepe za izboljšanje dostopa do
podatkov in njihove izmenjave med organi kazenskega pregona, oblikovanje
politike in ukrepanja na podlagi ocen ogroženosti s terorizmom z novo vlogo
SITCEN in Europola pri zbiranju ter posredovanju informacij, nadaljevanje
medsebojnega ocenjevanja ustreznosti nacionalnih struktur za boj proti
terorizmu v novih državah članicah, delovanje v zvezi z radikalizacijo in
rekrutiranjem teroristov, zaščito osrednje infrastrukture, preprečevanje financiranja
terorizma, izvajanje Solidarnostnega programa EU v zvezi s posledicami
terorističnih groženj in napadov ter večji poudarek ukrepanju proti terorizmu v
okviru zunanjih odnosov EU pri sodelovanju s tretjimi državami.
Prednostne naloge Slovenije
Slovenija še naprej v celoti aktivno podpira in izvaja ukrepe
EU na področju protiterorističnih aktivnosti.
V zvezi s sodelovanjem obveščevalnih služb in organov
kazenskega pregona Slovenija podpira prizadevanja za učinkovitejši pretok in
lažjo dostopnost do informacij in podatkov med pristojnimi organi, ob strogem
spoštovanju standardov glede varstva in zaščite podatkov ter tajnosti. Tako se
je slovenska policija avgusta letos vključila v sistem izmenjave informacij med
policijami znotraj EU preko posebnega kripto zaščitenega sistema BDL, za kar je
Slovenija vzpostavila celodnevno dežurstvo. Slovenija izrecno podpira tudi
tesno sodelovanje med Eurojustom in Europolom ter sodelovanje med državami
članicami prek teh teles pri preprečevanju terorizma. Slovenija se strinja tudi
s pobudo o ustanovitvi skupnih preiskovalnih enot za preiskovanje kaznivih
dejanj terorizma ter z okrepljeno vlogo SitCen (Joint Situation Centre) pri
sodelovanju varnostnih služb in policij.
Na področju operativnega sodelovanja držav članic in zlasti
obveščevalnih služb pri izmenjavi obveščevalnih informacij v zvezi s terorizmom
bo Slovenska obveščevalno varnostna agencija (SOVA) od 1. februarja 2005
neposredno vključena v SitCen s svojim stalnim predstavnikom. Poleg tega bo
SOVA nadalje intenzivno sodelovala na bilateralni oziroma multilateralni ravni
z ostalimi varnostnimi agencijami v državah članicah ter v Protiteroristični
skupini Sveta (CTG – Counter-terrorist Group). Nadalje bo potekalo aktivno
sodelovanje slovenskih organov za notranje zadeve (Policije) s tujimi
varnostnimi organi v okviru struktur EU za boj proti terorizmu (Europol, Police
Working Group on Terrorism in drugih delovnih skupinah), drugih mednarodnih
organizacij (Interpol, NATO, SECI) ter na bilateralni ravni.
V skladu z intenzivirano izmenjavo obveščevalnih informacij
na ravni EU in osrednjo vlogo Sveta EU v zvezi s strateško oceno tveganja in
zadevnim odločanjem ter spremljanjem napredka, bo s podobno vlogo v državi Svet
za nacionalno varnost sprejel celovito oceno ogroženosti Slovenije s terorizmom
ter potrebne ukrepe.
Slovenija ocenjuje, da bo področje radikalizacije in
rekrutiranja teroristov eno od pomembnejših v nadaljevanju preventivnega boja
proti terorizmu in zato podpira izdelavo enotne EU strategije za to problematiko,
kjer pa bi bilo potrebno upoštevati tudi regijske značilnosti in posebnosti.
Slovenija se zavzema za integriran pristop na področju boja
proti terorizmu ter za doslednost izvajanja vseh orodij znotraj EU ob
upoštevanju smernic Sveta Evrope glede varovanja človekovih pravic in svoboščin
pri boju zoper terorizem, ki so jih sprejeli ministri na 804. srečanju v
Strasbourgu 11. 7. 2002.
Ocena pripravljenosti nacionalnih struktur države (peer
evaluation) na področju boja proti terorizmu bo v Sloveniji izvedena v januarju
2005. Po opravljeni oceni bodo pristojni organi na podlagi morebitnih
priporočil sprejeli potrebne zakonodajne, organizacijske in druge ukrepe.
V zvezi s preprečevanjem financiranja terorizma Slovenija
načelno podpira sprejem instrumentov, ki omogočajo nadaljnjo harmonizacijo
zakonodaje in prakse v EU, s spremembami in dopolnitvami Kazenskega zakonika v
letu 2004 pa je bilo inkriminirano financiranje terorističnih dejanj kot
samostojno kaznivo dejanje. Na področju preprečevanja pranja denarja bo
Slovenija nadalje podpirala sprejem predlagane Direktive o preprečevanju
uporabe finančnega sistema za pranje denarja, vključno s financiranjem
terorizma.
Slovenija se na področju civilne zaščite aktivno vključuje v
vse aktivnosti iz obstoječega CBRN programa (Chemical, biological, radiological
or nuclear terrorist threats) ter pozdravlja vzpostavitev Solidarnostnega
programa EU o posledicah terorističnih groženj in napadov. Poleg realizacije
tega programa se bo pridružila sodelovanju na področju skupnih akcij v okviru
mehanizma civilne zaščite, pri koordinaciji javnega obveščanja, povečanju
razpoložljivosti medicinskih sredstev in na področju zaščite kritične
infrastrukture.
V skladu z Akcijskim načrtom EU o boju proti terorizmu in
Deklaracijo o terorizmu, sprejeto 25. marca 2004, je Slovenija sprejela in
ratificirala vseh 12 mednarodnih konvencij in protokolov v zvezi s terorizmom
in implementirala 7 od 12 drugih zakonodajnih aktov. Slovenija se bo v
nadaljevanju trudila za čimprejšnji sprejem ostalih 5 dokumentov, in sicer za
ratifikacijo Konvencije o medsebojni pravni pomoči v kazenskih zadevah med
državami članicami EU z dne 29. maja 2000 in Protokola z dne 16. oktobra 2001 k
tej konvenciji ter za čim prejšnjo implementacijo Okvirnega sklepa o boju proti
terorizmu z dne 13. junija 2002, Okvirnega sklepa o izvrševanju nalogov s
katerimi se zamrzne premoženje ali dokazi z dne 22. julija 2003 in Sklepa Sveta
o implementaciji posebnih ukrepov v zvezi s policijskim in pravosodnim
sodelovanjem na področju boja proti terorizmu z dne 19. decembra 2002.
5.4. PRAVOSODNO SODELOVANJE
Prednostne naloge EU
EU tudi v letu 2005 postavlja v ospredje varstvo človekovih
pravic in temeljnih svoboščin. Z ratifikacijo in kasneje uveljavitvijo Pogodbe
o Ustavi za Evropo in s tem Listine o temeljnih pravicah Evropske unije bo
zaščita človekovih pravic v EU dobila nov zagon. Državljanstvo EU bo v letu
2005 v ospredju predvsem kar zadeva krepitev političnih pravic državljanov EU,
dostopa do dokumentov institucij in svobode gibanja državljanov EU znotraj EU
območja. Svet EU pričakuje, da bo Evropska komisija v letu 2005 podala predlog
o razširitvi pristojnosti Evropskega centra za monitoring na področju rasizma
in ksenofobije. Podobno Svet EU pričakuje pobudo Evropske komisije za
vzpostavitev Agencije za človekove pravice. Delo na področju zaščite človekovih
pravic bo v letu 2005 usmerjeno še v vzpostavitev sistema za zbiranje podatkov
in pripravo ustreznih analiz, na podlagi katerih bi lažje oblikovali politiko
EU na tem področju.
Kar zadeva pravosodno sodelovanje na civilnem in gospodarskem
področju, si bo Evropska komisija prizadevala za čimprejšnji začetek izvajanja
Haaškega programa, še posebej tistega dela dokumenta, ki opredeljuje načelo
vzajemnega priznavanja in izvrševanja sodnih odločb, izdanih v drugih državah
članicah ter izboljšanja čezmejnega dostopa državljanov do pravnega varstva.
Izvajanje načela vzajemnega priznavanja in izvrševanja tujih
sodnih odločb se bo razširilo in poglobilo predvsem na področju družinskega in
dednega prava. Svet EU bo nadaljeval z obravnavo osnutka Uredbe o uporabi prava
za nepogodbena razmerja (Rim II), ki se nanaša predvsem na zagotavljanje enotne
uporabe prava na sodiščih vseh držav članic v čezmejnih sporih s področja
nepogodbenih obveznosti in obravnava zlasti vprašanje civilne odgovornosti za
škodo povzročeno tretjim osebam, največkrat v primerih nesreč, kot so prometne
nesreče oziroma nesreče, ki nastanejo zaradi pokvarjenih proizvodov ali v
primerih vdora v zasebnost in Evropskega plačilnega naloga, ki bi omogočil
vzpostavitev enotnega, hitrega in učinkovitega mehanizma za poplačilo nespornih
denarnih zahtevkov v Skupnosti in s tem boljše in lažje pravosodno sodelovanje
ter osnutka Direktive o nekaterih vidikih mediacije v civilnih in gospodarskih
zadevah, ki naj bi vzpostavila minimalna skupna pravila mediacije na ravni
Skupnosti v zvezi s ključnimi aspekti civilnega prava in omogočila sodiščem v
vseh državah članicah aktivno promocijo uporabe instituta mediacije. Svet EU
pričakuje nov predlog Evropske komisije za sprejem evropskega pravnega akta o
terjatvah majhne vrednosti in nov predlog uredbe o pravu, ki se uporablja za
pogodbena obligacijska razmerja (Rim I). Evropska komisija namerava pripraviti
tudi predloge aktov na področju priznanja in izvršitve sodnih odločb v zvezi z
dedovanjem in oporokami ter premoženjskimi posledicami razveze zakonske zveze.
Pri pravosodnem sodelovanju na kazenskem področju Evropska
komisija in Svet EU za leto 2005 predlagata nadaljevanje postopka vzpostavitve
sistema vzajemnega sodelovanja med državami članicami in vzajemnega izvrševanja
sodnih odločb ter vzpostavitev sistema Evropskega registra obsojenih. Kar
zadeva približevanje kazenskega materialnega prava med državami članicami,
namerava Evropska komisija proučiti načine učinkovitejšega ukrepanja EU proti
organiziranemu kriminalu.
Svet EU je že sprejel v obravnavo predloge nekaterih
pomembnih aktov s področja kazenskega prava kot je na primer Okvirna odločba o
Evropskem dokaznem nalogu (EEW – European Evidence Warrant), ki opredeljuje
pridobitev predmetov, dokumentov in podatkov za namene kazenskih postopkov.
Svet v kratkem od Evropske komisije pričakuje nove predloge
Okvirne odločbe o uporabi načela ne bis in idem, Okvirne odločbe o varovanju
podatkov na področju odkrivanja in pregona kaznivih dejanj, Okvirne odločbe o
vzajemnem priznavanju odločb o transferju obsojencev, Okvirne odločbe o
gotovinskem plačilu in pranju denarja ter Okvirne odločbe o izboljševanju
sodelovanja na področju izmenjave podatkov o kazensko obsojenih osebah.
Prednostne naloge Slovenije
Človekove pravice in temeljne svoboščine so za Slovenijo od
nekdaj pomenile temelj ustavne ureditve. Zato se Slovenija zavzema za vse
ukrepe in akte, ki bi okrepili varstvo človekovih pravic. Slovenija bo podprla
ustanovitev Agencije za človekove pravice in vse akte, ki bodo nudili
nadgradnjo in vzpostavitev postopkov alternativnega reševanja sporov oziroma
izgradnjo mehanizmov za zgodnje reševanje konfliktih situacij v družbi.
Prednostna naloga Slovenije bo v letu 2005 začetek postopka
ratifikacije Pogodbe o ustavi za Evropo, ki vključuje v drugem poglavju Listino
temeljnih pravic Unije in predvideva pristop EU k Evropski konvenciji o
človekovih pravicah in temeljnih svoboščinah Sveta Evrope.
Na področju pravosodnega sodelovanja v kazenskih, civilnih in
gospodarskih zadevah se bo Slovenija zavzemala, da bo v ospredju izvajanje
načela vzajemnega priznavanja sodnih odločb, izdanih v drugih državah članicah,
ter medsebojnega zaupanja v učinkovitost sodnega varstva v drugih državah
članicah.
Pri pravosodnem sodelovanju na civilnem področju bo Slovenija
podpirala nadgradnjo urejanja alternativnega reševanja sporov na ravni EU, zato
se bo prednostno osredotočila na sprejem Direktive o nekaterih vidikih mediacije
v civilnih in gospodarskih zadevah. Slovenija se bo zavzemala tudi za
učinkovito izvajanje že sprejetih aktov, še posebej na področju priznavanja
sodnih odločb o preživninskih terjatvah. Poleg tega si bo prizadevala
zagotoviti konstruktivni prispevek k sprejemanju Uredbe o nepogodbenih
obveznostih (t.i. Rim II) in zgoraj omenjene Uredbe o evropskem postopku za
izdajo plačilnega naloga. Do julija 2005 bo morala Slovenija vzpostaviti tudi
ustrezen odškodninski sklad za odškodnine žrtvam kaznivih dejanj.
Slovenija se bo zavzemala za sprejem tistih aktov, ki bodo
omogočali hitrejše in bolj neposredno sodelovanje pravosodnih organov držav
članic EU, zlasti v boju proti organiziranemu kriminalu in terorizmu, kot tudi
proti nekaterim kaznivim dejanjem, katerih storitev je olajšana zaradi odprave
notranjih meja v EU. Slovenija se bo v tem kontekstu zavzemala tudi za
nadgradnjo klasične mednarodno pravne pomoči med državami članicami in za nove
oblike sodelovanja med pravosodnimi sistemi držav članic na temelju načela
medsebojnega zaupanja. Zato bo Slovenija podpirala čimprejšnji sprejem Okvirne
odločbe o Evropskem dokaznem nalogu in nekaterih drugih aktov, kjer bo
uresničevanje načela medsebojnega priznavanja in sodelovanje pravosodnih
organov vsake države članice potekalo brez posredovanja izvršilne veje oblasti
(tj. po diplomatski poti).
6. ŠIRITEV
Prednostne naloge EU
Nadaljevanje širitvenega procesa ostaja ena izmed osrednjih
nalog luksemburškega in britanskega predsedstva EU v letu 2005. V skladu z
zaključki Evropskega sveta 17. decembra 2004 naj bi ob izpolnjevanju pogoja o
polnem sodelovanju z Mednarodnim kazenskim sodiščem za vojne zločine na območju
nekdanje Jugoslavije luksemburško predsedstvo 17. marca 2005 pričelo pogajalski
proces s Hrvaško. Na istem zasedanju je Evropski svet določil, da naj bi se pod
britanskim predsedstvom 3. oktobra 2005 začel pogajalski proces s Turčijo.
Evropski svet decembra 2004 je potrdil tudi okvir
pogajalskega procesa za nadaljevanje širitvenega procesa, ki bo temeljil na izkušnjah
zadnje širitve, dodani pa mu bodo nekateri novi elementi: določitev meril pred
začasnim zaprtjem vsakega poglavja in če je potrebno tudi pred odprtjem
poglavja, možnost določitve daljših prehodnih obdobij in trajnih zaščitnih
ukrepov, možnost prekinitve pogajanj.
Po formalnem zaključku pogajalskega procesa z Bolgarijo in
Romunijo bo EU nadaljevala s pozornim spremljanjem izpolnjevanja obveznosti, ki
sta jih obe državi kandidatki sprejeli v pogajalskem procesu. Napredek glede
izpolnjevanja obveznosti bo Evropska komisija ocenila v ločenih celovitih
nadzornih poročilih (comprehensive monitoring report), ki ju bo za obe državi
kandidatki objavila jeseni 2005, in o njih poročala Svetu. Jeseni 2005 bo
Evropska komisija pripravila tudi celovito poročilo o stanju na področju
poglavja konkurence in državnih pomoči v pogajanjih z Romunijo, kjer so bile v
času začasnega zapiranja poglavja opazne določene pomanjkljivosti.
Pod luksemburškim predsedstvom se bo nadaljevala priprava
osnutka skupne pristopne pogodbe za Bolgarijo in Romunijo, ki naj bi bila
podpisana aprila 2005.
Evropska komisija bo v drugi polovici leta 2005 sprejela
mnenje o vlogi Makedonije za članstvo v EU. Mnenje Evropske komisije bo podlaga
za sprejetje odločitve Sveta EU o začetku pristopnih pogajanj z Makedonijo.
Prednostne naloge Slovenije
Prioriteta Slovenije na področju širitve bodo pristopna
pogajanja EU s Hrvaško. V neposrednem interesu Slovenije je, da se Hrvaška
čimprej prilagodi evropskim standardom.
Slovenija podpira prizadevanja Hrvaške v smeri njenega
članstva v EU. Slovenija bo v okviru delovne skupine Sveta EU za širitev
natančno spremljala pogajalski proces s Hrvaško. Pri tem bo zagovarjala
spoštovanje vseh načel, ki so veljala v dosedanjih širitvah (načelo
diferenciacije, načelo "nič ni dogovorjeno, dokler ni vse
dogovorjeno"), nujnost izpolnjevanja vseh objektivnih kriterijev in
pogojev za članstvo s strani države kandidatke (politični in ekonomski
kriteriji, sposobnost prevzema pravnega reda EU, administrativna usposobljenost)
in ostale pogoje, ki so v skladu s sklepi Evropskega sveta z decembra 2004.
Slovenija bo še naprej zagovarjala stališče, da imajo ob
upoštevanju vseh zgoraj omenjenih kriterijev in standardov države Zahodnega
Balkana jasno evropsko perspektivo, in bo delovala v smeri njihovega
čimprejšnjega približevanja evropskim integracijam.
Slovenija bo s pozornostjo spremljala tudi pristopna
pogajanja s Turčijo ob upoštevanju vseh posebnosti pogajanj s to državo
kandidatko, ki za EU predstavljajo velik izziv.
7. KREPITEV STABILNOSTI IN BLAGINJE V SVETU
7.1. PRISPEVEK K MEDNARODNI VARNOSTI
Prednostne naloge EU
Na področju zunanjih odnosov si bo EU s krepitvijo Skupne
zunanje in varnostne politike (SZVP) vključno z Evropsko varnostno in obrambno
politiko (EVOP) še naprej prizadevala za krepitev globalne stabilnosti in
blaginje. Temeljni okvir za delovanje Unije predstavlja Evropska varnostna
strategija. Varnost in blaginja sta vedno bolj odvisna od učinkovitega
multilateralnega sistema.
Predsedujoči državi EU v letu 2005 si bosta v okviru pogajanj
o naslednji finančni perspektivi (2007–2013) prizadevali za dogovor o novih
finančnih instrumentih na področju zunanjih odnosov.
Prednostne naloge Slovenije
Slovenija bo v okviru svojih zmožnosti in v skladu s svojimi
zunanjepolitičnimi interesi delovala v smeri krepitve SZVP. Iskanje skupnega
odziva EU na mednarodne krizne situacije in nove varnostne izzive, sodelovanje
v okviru EU pri reševanju drugih problemov globalnih razsežnosti (npr.
HIV/AIDS, klimatske spremembe, naravne katastrofe, revščina in podhranjenost
itd.) ter okrepljeno sodelovanje EU z multilateralnimi organizacijami so v
interesu RS. Slovenija podpira prizadevanja za učinkovitejšo porabo
razpoložljivih finančnih sredstev na področju zunanje politike, za kar si bo prizadevala
tudi v razpravi o novih finančnih instrumentih na področju zunanjih odnosov.
7.2. SKUPNA EVROPSKA VARNOSTNA IN OBRAMBNA POLITIKA
Prednostne naloge EU
Prednostne naloge EU za leto 2005 odražajo dolgoročne cilje
Unije na tem področju in predstavljajo kontinuiteto z nalogami, ki so jih
opravila prejšnja predsedstva EU.
Na področju vojaškega kriznega upravljanja bo posebna
pozornost namenjena uspešnemu izvajanju vojaške operacije EU Althea v BiH, ki
predstavlja največjo operacijo kriznega upravljanja EU z uporabo sredstev in
zmogljivosti zveze Nato.
Ena od glavnih prioritet v letu 2005 bo tudi nadaljnji razvoj
vojaških zmogljivosti EU skozi proces Temeljnega cilja (Headline Goal) in
mehanizma za razvoj zmogljivosti. Pomembno vlogo bo pri tem odigrala tudi
Evropska obrambna agencija.
EU bo še naprej tesno sodelovala s organizacijami, kot sta
Združeni narodi in Nato. Obenem pa nadaljevala z razvojem lastnih kapacitet za
hitro posredovanje v obliki bojnih skupin EU. Skupna zmogljivost EU se bo
povečala z načrtovano ustanovitvijo civilno-vojaške celice, ki bo skrbela za
načrtovanje in izvajanje operacij kriznega upravljanja.
Na področju civilnega kriznega upravljanja si bo EU
prizadevala ohraniti aktivno vlogo in implementirati akcijski načrt za civilne
vidike EVOP. V skladu z zaključki novembrske konference o civilnih
zmogljivostih in Temeljnega cilja na področju civilnega kriznega upravljanja
(Civilian Headline Goal) bo osrednjo pozornost namenila razvoju dodatnih
zmogljivosti in delovanju na novih področjih civilne dimenzije EVOP.
EU namerava poglobiti sodelovanje s partnerskimi mednarodnimi
organizacijami (OZN, NATO, OVSE, Svet Evrope, Afriška unija). V tem kontekstu
ostaja prioriteta implementacija skupne deklaracije EU-OZN o sodelovanju pri
civilnem kriznem upravljanju.
Prednostne naloge Slovenije
Slovenija podpira razvoj EVOP, brez katere Unija ne more
postati globalni igralec in učinkovito prevzeti svojega dela odgovornosti za
stabilnost in razvoj sveta. Namen sodelovanja na tem področju mora biti čim bolj
učinkovita izraba obstoječih zmogljivosti in sodelovanje z ostalimi
mednarodnimi organizacijami pri načrtovanju in izvajanju operacij kriznega
upravljanja (OZN, OVSE). Pri tem se strinjamo, da se je potrebno izogniti
podvajanju z Natom. Ustanovitev Evropske obrambne agencije in oblikovanje
civilno-vojaške celice sta koraka v pravi smeri, ki bosta zagotovila večjo
koherentnost in učinkovitost varnostno-obrambne komponente EU.
Slovenija bo še naprej aktivno sodelovala v operacijah
kriznega upravljanja EU. Slovenija bo v operacijo Althea v BiH v letu 2005
prispevala eno motorizirano četo, medicinsko enoto ROLE 1 ter nacionalni
podporni element (NPE) in nacionalni obveščevalni center (NOC). Do marca 2005
bo prisotna še z dvema vodoma vojaške policije. Z varnostno-političnega vidika
sta za Slovenijo stabilnost in razvoj Zahodnega Balkana izredno pomembni, zato
je uspešno izvajanje operacije v posebnem interesu Slovenije.
Prav tako bo Slovenija nadaljevala s pripravami na
operacionalizacijo večnacionalne bojne skupine, ki jo je preteklo leto
oblikovala skupaj z Italijo in Madžarsko.
Prioritetna naloga na področju vojaških zmogljivosti bo tudi
spremljanje in sodelovanje Slovenske vojske v »ECAP projektnih skupinah«.
Slovenska vojska se bo aktivno vključevala v tri projektne skupine, in sicer:
Poveljstva (HQ), Obveščevalne dejavnosti (ISTAR) in RKB (NBC). Vključevanje
Slovenske vojske v projektne skupine ECAP bo pomenilo dvig kvalitete
sodelovanja s strukturami in zmogljivostmi EU.
RS bo na podlagi obstoječih zmogljivosti in doslej
pridobljenih izkušenj še naprej prispevala h krepitvi zmogljivosti EU na
področju preprečevanja konfliktov in civilnega kriznega upravljanja. Slovenija
sodeluje s petimi policisti v operaciji EU Proxima v Makedoniji in s štirimi v
policijski operaciji EU v BiH (EUPM – European Union Police Mission).
Pri razvijanju novih zmogljivosti EU za civilno krizno
upravljanje si bomo še naprej prizadevali za povečanje učinkovitosti
posredovanja in hitre razporedljivosti enot. V tej luči RS podpira švedski
koncept skupin za civilno odzivanje na krizne situacije (Civil Response Team).
Naše delovanje v okviru EU bo posebej zaznamovalo
predsedovanje OVSE. Krepitev usklajenega delovanja med EU in OVSE ter njuno
učinkovitejše sodelovanje bo temeljno vodilo našega delovanja v okviru EU.
Slovenija si bo kot predsedujoča OVSE prizadevala iskati konsenz in za vse
sodelujoče države sprejemljive rešitve, hkrati pa se bo trudila posvetiti
čimveč pozornosti iskanju pozitivnih rešitev vseh regionalnih problemov (zamrznjeni
konflikti), katerih razvoj je v letu 2005 težko napovedati. Slovenija namerava
nadaljevati z dosedanjimi aktivnostmi organizacije ter z uresničevanjem
sprejetih odločitev na področju človekovih pravic, ekonomsko-varnostne ter
politično-vojaške dimenzije. Posebna pozornost bo namenjena reformi OVSE, ki bo
tudi ena od prioritet slovenskega predsedovanja OVSE.
7.2.1. Boj proti terorizmu, razorožitev in neproliferacija
Prednostne naloge EU
EU bo nadaljevala z izvajanjem Akcijskega načrta EU na
področju boja proti terorizmu in Strategije EU na področju preprečevanja
širjenja orožij za množično uničevanje. Pri tem se bo osredotočila na podporo
mednarodnim organizacijam in obstoječim neproliferacijskim režimom. Tako bo
nadaljevala s podporo Organizaciji za prepoved kemičnega orožja (OPCW) in
Mednarodni agenciji za atomsko energijo (IAEA). Zavzemala se bo za
"univerzalizacijo" mednarodnih instrumentov kot so npr. Konvencija za
prepoved kemičnega orožja (CWC – Chemical Weapons Convention), Konvencija za
prepoved biološkega orožja (BTWC – Biologican and Toxin Weapons Convention),
Sporazum o neširjenju jedrskega orožja (NPT – Treaty on the Non-proliferation
of Nuclear Weapons), Sporazum o celoviti prepovedi jedrskega orožja (CTBT –
Comprehensive Test Ban Treaty), in Haaški kodeks obnašanja na področju širjenja
raketne tehnologije in raketnih izdelkov.
EU bo v letu 2005 še naprej podpirala resolucije Varnostnega
sveta 1540 o preprečevanju širjenja orožij za množično uničevanje. Komisija bo
nadaljevala s procesom vključevanja "neproliferacijske klavzule" v
sporazume s tretjimi državami, ki od držav s sklenjenimi bilateralnimi
sporazumi z EU zahteva, da z EU sodelujejo na področju preprečevanja širjenja
orožij za množično uničevanje. EU se bo v letu 2005 udeležila več pomembnih
mednarodnih sestankov na tem področju. V tem kontekstu velja omeniti Pregledno
konferenco NPT in drugo nadaljevalno konferenco OZN o ilegalni trgovini z
lahkim in osebnim orožjem.
Na področju boja proti terorizmu bo EU skušala izboljšati
operativno sodelovanje zlasti z ZDA in dialog s tretjimi državami.
Prednostne naloge Slovenije
Slovenija bo aktivno sodelovala v pripravah EU na mednarodne
konference o NPT in o osebnem in lahkem orožju (SALW – small arms and light
weapons). Kot članica EU se bo vključila v dejavnosti EU na teh konferencah,
zlasti na konferenci o lahkem orožju. Slovenija bo prav tako po svojih močeh
sodelovala pri oblikovanju projektov EU na področju krepitve mednarodnih
organizacij in neproliferacijskih režimov. Slovenija si bo še naprej
prizadevala za članstvo v režimu za preprečevanje širjenja raket in raketne
tehnologije (MTCR – Missile Technology Control Regime). Na področju trgovine z
orožjem in vojaško opremo se bo RS prizadevala za javno objavo letnih poročil o
izvozu orožja in vojaške opreme.
Prav tako bo Slovenija po svojih močeh prispevala k večji
učinkovitosti projektov EU v tretjih državah. Slovenija si bo v okviru EU še
naprej prizadevala za krepitev aktivnejšega dialoga z ZDA na področju boja
proti terorizmu. V razpravah v EU bo redno poročala o delu, ki na tem področju
poteka v OVSE.
7.3. KREPITEV MEDNARODNEGA MULTILATERALNEGA SODELOVANJA
Prednostne naloge EU
EU bo nadaljevala s prizadevanji za poglobljeno
multilateralno sodelovanje, še posebej v okviru OZN. Pri tem bo posebna
pozornost namenjena poročilu Panela eminentnih osebnosti za obravnavo groženj,
izzivov in sprememb ter posebni Konferenci na najvišji ravni v okviru OZN,
posvečeni uresničevanju ciljev tisočletja. EU si bo še naprej prizadevala za
spoštovanje človekovih pravic, posebno pozornost pa bo namenila delovanju
Komisije za človekove pravice in dialogu EU s Kitajsko in Iranom na tem
področju.
Prednostne naloge Slovenije
Slovenija bo aktivno sodelovala pri oblikovanju odziva EU na
poročilo Panela eminentnih osebnosti. Merilo pri tem bodo zunanjepolitične
prioritete in posebni interesi RS. Uresničevanje doseženih mednarodnih in
evropskih norm ter standardov na področju človekovih pravic ter njihova
krepitev bosta tudi v prihodnje pomembna prioriteta delovanja RS v okviru EU.
7.3.1. Razvojna pomoč
Prednostne naloge EU
EU skupaj z državami članicami v tem trenutku namenja več kot
polovico vse svetovne uradne razvojne pomoči (ODA), skladno s kriteriji
OECD/DAC, in se kot globalna sila na področju zagotavljanja uradne razvojne
pomoči zaveda, da zagotavljanje mednarodne razvojne pomoči za zmanjševanje
razlik med razvitimi in nerazvitimi ni zgolj moralna obveznost zagotavljanja
pomoči tistim, ki pomoč potrebujejo, ampak razvojna pomoč oziroma razvojno
sodelovanje zmanjšujeta nevarnosti terorizma, migracijskih pritiskov na razvita
gospodarstva, oboroženih konfliktov, kriminala, predvsem pa spodbujata
mednarodno trgovino in zato na dolgi rok zagotavljata tudi gospodarsko rast EU.
Zadnja razprava na Svetu EU v letu 2004 o zunanjepolitičnih
usmeritvah EU in usmeritvah zunanje pomoči je bila usmerjena predvsem na
obravnavo učinkovitosti zunanjih aktivnosti EU in na predlog za povečevanje
pomoči v letu 2005. V skladu z razpravo in doslej znanimi prioritetami
luksemburškega in britanskega predsedovanja EU v letu 2005 se bodo aktivnosti
na področju zagotavljanja razvojne pomoči EU osredotočile predvsem na tri
področja:
-       
izpolnjevanje ciljev tisočletja,
-       
vodilno vlogo EU pri doseganju učinkovitega multilateralizma,
-       
maksimiranje učinkovitosti zunanje pomoči EU.
Glavni cilj politike EU v letu 2005 na področju mednarodne
razvojne pomoči, ki jo EU uporablja kot zunanje politični instrument, bo torej
prispevati h krepitvi globalne stabilnosti, predvsem skozi razvoj in
uresničevanje skupne zunanje in varnostne politike EU.
V letu 2005 bo EU delovala predvsem v smeri doseganja Ciljev
tisočletja ter uresničevanju specifičnih zavez s konferenc Združenih narodov v
Monterreyu in Johannesburgu. Septembra 2005 bo na Konferenci Združenih narodov na
najvišji ravni ob robu zasedanja Generalne skupščine ZN obravnavano tudi vmesno
poročilo o uresničevanju Ciljev tisočletja. Pričakujemo, da bo EU na omenjeni
konferenci odigrala pomembno vlogo. EU in države članice si bodo v letu 2005
pospešeno prizadevale povečati učinkovitost in obseg uradne razvojne pomoči.
Pričakovati je, da bo še pred Forumom na visoki ravni o harmonizaciji in
usklajevanju aktivnosti razvojne pomoči, ki bo marca 2005 potekal v Parizu,
sprejet tudi skupni akcijski načrt za harmonizacijo in koordinacijo aktivnosti
razvojne pomoči.
Cilj in zaveza EU s konference v Monterreyu je, da države
članice EU do leta 2006 namenijo 0,36 odstotka svojih BDP za ODA. Cilj na
nivoju ZN, ki ga dosega samo nekaj članic EU, ostaja 0,7 odstotka BDP za ODA.
Na srečanju v Barceloni so države EU skupaj s Slovenijo sprejele dogovor, ki
zavezuje vseh 25 držav EU, da vsaka nameni najmanj 0,33 odstotka BDP za ODA in
da najrazvitejše članice deleža za ODA ne bodo zmanjševale. Konsenz je bil
dosežen z namenom, da EU prevzame vodilno vlogo na tem področju in da se do
leta 2015 vendarle dosežejo zastavljeni Cilji tisočletja. Leto 2005 se zaradi
teh razlogov lahko izkaže kot pomembna prelomnica.
Z novo Evropsko komisijo ter morebitno uspešno zaključenimi
pogajanji v okviru naslednje finančne perspektive 2007–2013 bi področje
razvojnega sodelovanja lahko dobilo nov zalet. Tega se zaveda tudi Slovenija,
ki bo morala postopoma povečevati obseg BDP za ODA (Slovenija trenutno namenja
približno 0,1 odstotka BDP za ODA).
Med luksemburškim in britanskim predsedovanjem je pričakovati
poglobljeno razpravo o novih šestih finančnih instrumentih na področju zunanjih
odnosov, ki jih obravnava predlog Komisije. Slovenija glede teh instrumentov še
oblikuje svoja stališča.
V letu 2004 zaradi nesoglasij med državami članicami ni bil
dosežen dokončni dogovor glede vključitve Evropskega razvojnega sklada, ki je
namenjen za financiranje razvoja držav Afrike Karibov in Pacifika v proračun
EU, ki ga je kot instrument za povečanje učinkovitosti in racionalizacije
razvojne pomoči zagovarjala zlasti Evropska komisija. Pričakovati je, da bo
tema ostala aktualna tudi v letu 2005. Slovenija si na tem področju pušča
manevrski prostor in še ni zavzela dokončnega stališča. Če bodo uspešno
zaključena pogajanja o naslednji finančni perspektivi, se predvideva, da se
sredstva za Evropski razvojni sklad po letu 2007 vključijo v proračun EU.
Prednostne naloge Slovenije
Slovenija bo v letu 2005 zagotavljala usklajevanje prioritet
RS na tem področju s prioritetami mednarodne razvojne pomoči, ki jo zagotavlja
EU kot celota. Slovenija bo zagotavljala, da bodo stališča, ki jih bo zastopala
znotraj organov EU s področja razvojne in humanitarne pomoči usklajena tako z
našimi zunanjepolitičnimi prioritetami kot tudi z našimi bilateralnimi
prioritetami na področju mednarodne razvojne in humanitarne pomoči.
Slovenija bo kot polnopravna članica EU, ki s prispevkom v
proračun EU že prispeva sredstva za financiranje različnih programov pomoči EU
tretjim državam (med drugim tudi državam Zahodnega Balkana), aktivno podpirala
vključevanje slovenskih izvajalcev, predvsem iz gospodarstva, v izvajanje
aktivnosti in projektov, financiranih iz programov pomoči EU tretjim državam.
Slovenija bo tudi svoje aktivnosti na področju zagotavljanja humanitarne pomoči
v letu 2005 usklajevala s pisarno Evropske komisije za humanitarno pomoč (ECHO)
ter drugimi ustreznimi strukturami znotraj EU
Da bi lahko RS učinkovito uporabila mednarodno razvojno in
humanitarno pomoč kot instrument zunanje politike za doseganje določenih
zunanje političnih prioritet, bo morala v letu 2005 svoje administrativne
strukture prilagoditi načinu delovanja struktur znotraj EU.
Področje mednarodnega razvojnega sodelovanja in humanitarne
pomoči bo s postopnim povečevanjem sredstev za uradno razvojno pomoč z
dosedanjih približno štirih milijard tolarjev letno (kar je obveza Slovenije
kot polnopravne članice EU) potrebno ustrezneje sistemsko umestiti in
integrirati na nivoju vlade. Postopoma bo potrebno vzpostaviti tudi ločeno
proračunsko postavko, kjer bodo locirana sredstva, ki jih bo Slovenija
uporabljala za aktivnosti mednarodne razvojne in humanitarne pomoči.
Ob povečanih sredstvih za ODA v kontekstu zunanjepolitičnega
mandata bo potrebno vzpostaviti tehnično službo ali agencijo, ki bo izvajala
sprejete politične prioritete in upravljala s sredstvi za mednarodno razvojno
in humanitarno pomoč na enotni proračunski postavki. Tehnična služba ali
agencija bo zadolžena za pripravo razpisov, zbiranje ponudb ter sklepanje pogodb
z izvajalci.
Slovenija ocenjuje, da dosedanje izvedene aktivnosti in na
vladi RS sprejete konceptualne in organizacijske rešitve na področju mednarodne
razvojne in humanitarne pomoči Sloveniji dajejo solidno osnovo za izpolnjevanje
mednarodno sprejetih obvez glede izvajanja vloge države dajalke razvojne pomoči
ter obvez, ki jih ima Slovenija glede tega kot polnopravna članica EU v letu
2005.
Slovenija mora sicer kot polnopravna članica EU skladno s
svojimi zmožnostmi postopoma povečevati delež sredstev za ODA, zato je
smiselno, da v letu 2005 prične z dograjevanjem in izpopolnjevanjem svojega
strateškega koncepta delovanja na tem področju ter temu ustrezno prilagodi
delovanje administrativnih struktur.
7.3.2. Trgovinska politika
Prednostne naloge EU
Prizadevanja Evropske komisije in partnerskih držav v okviru
pogajanj znotraj Svetovne trgovinske organizacije (STO), na katerih bi dosegli
liberalizacijo svetovne trgovine ter uravnotežen napredek na večini področij
Razvojne agende iz Dohe, bodo v letu 2005 ostala v ospredju. Okvirni dogovor v
okviru STO, dosežen julija lansko leto, pomeni velik uspeh zlasti na področju
kmetijstva. Napredek na ostalih področjih (zlasti trgovina s storitvami,
antidumping, dostop na trg, občutljivi izdelki – banane, sladkor, tekstil) bo
potrebno doseči v letošnjem letu. V tem kontekstu bo še posebej pomembno
ministrsko srečanje držav članic STO v Hong Kongu decembra 2005, kar bo zadnja
ministrska konferenca pred zaključkom pogajalskega kroga v letu 2006 in bo
pomembno vplivala na potek in rezultate pogajanj.
Evropska komisija v ospredje svojih trgovinskih prizadevanj
postavlja tudi bilateralna oziroma regionalna pogajanja z državami članicami
MERCOSUR, Kanado, ZDA (zlasti reševanje trgovinskih sporov, napredek v
pogajanjih pri t.i. vinskem sporazumu ter medsebojno priznavanje standardov),
državami Afrike, Karibov in Pacifika (s katerimi je pomembno doseči sporazum o
občutljivih izdelkih kot npr. banane, sladkor ipd.), Kitajske (ki je po
trgovinski menjavi z EU prehitela Švico in je tako postala drugi
zunanjetrgovinski partner EU), Indije ter Rusije (odnosi s to državo bodo
zlasti pomembni v luči ruskega pristopa k STO).
Ker trgovinska politika predstavlja tudi pomemben vzvod in
učinkovit instrument pri zagotavljanju uravnoteženega napredka držav v razvoju,
bo Evropska komisija ohranila svojo vodilno vlogo na tem področju. To še
posebej velja za prizadevanja v okviru trajnostnega razvoja in napredka pri
doseganju ciljev tisočletja ter zmanjševanjem revščine v skladu s cilji
Združenih narodov. Nov Splošni sistem preferencialov, ki ga pripravlja Evropska
komisija in ki naj bi bil za obdobje 2006–2008 sprejet v letu 2005, bo pri tem
igral pomembno vlogo. Pričakovati je, da bo razpravo o zunanjetrgovinski
politiki zaznamovala tudi tema o skupni trgovinski politiki kot pomembnem
elementu konkurenčnosti ter njeni vpetosti v širši koncept evropske politike
konkurenčnosti. Dokument na to temo je konec preteklega leta predstavilo
nizozemsko predsedstvo, novi komisar za trgovino Mendelson pa je že napovedal,
da se bo v svojem mandatu s to problematiko intenzivno ukvarjal.
Prednostne naloge Slovenije
Kar zadeva sooblikovanje trgovinske politike EU velja
poudariti, da Slovenija v kontekstu mednarodne trgovine še naprej ostaja
zavezana multilateralnemu načinu reševanja trgovinskih vprašanj. Skupaj z
ostalimi članicami EU si bo Slovenija prizadevala za progresivno liberalizacijo
trgovine ter za okrepitev pravil in upravljanje multilateralnega trgovinskega
sistema s poudarkom na zasledovanju skrbi in potreb držav v razvoju. V interesu
Slovenije je, da se pogajanja o Razvojni agendi iz Dohe čim prej zaključijo.
Podpiranje bilateralnega in regionalnega gospodarskega sodelovanja, zlasti z
državami, s katerimi ima Slovenija tradicionalne gospodarske in trgovinske
vezi, bo ostala ena od prednostnih nalog. V okviru možnosti, ki jih ima
Slovenija na voljo za krepitev trgovinskih vezi z bolj oddaljenimi tretjimi
državami, je treba izkoristiti prednosti, ki jih pri tem ponuja članstvo v EU
in aktivno pomagati slovenskim podjetjem pri dostopu na takšne trge. Članstvo v
OECD, ki ostaja ena redkih mednarodnih organizacij, kjer Slovenija še ni
polnopravna članica, ostaja visoko na prioritetni listi prizadevanj naše
države.
Trgovinska politika v Sloveniji je v letu pristopa naše
države k EU doživela številne spremembe, ki so povečini posledica dejstva, da
je država na tem področju izgubila možnost samostojnega vodenja
zunanjetrgovinske politike ter je v celoti prevzela pravni red Unije s tega
področja. Skupna trgovinska politika je namreč ena izmed temeljnih politik
skupnosti. Naša država je pristopila k številnim novim mednarodnim trgovinskim
pogodbam s tretjimi državami ter preklicala tiste bilateralne trgovinske
sporazume, ki niso bili skladni z evropsko zakonodajo. Prevzem
zunanjetrgovinskega režima Unije je spremenil poslovanje slovenskih podjetij,
še posebej na trgih Jugovzhodne Evrope. Slovenija mora zato v tem trenutku
veliko pozornosti nameniti predvsem podpori našim podjetjem na teh trgih ter
aktivno skrbeti za krepitev sodelovanja s temi državami tako na gospodarskem
kot tudi na političnem področju.
7.4. ŠIRJENJE OBMOČJA MIRU IN VARNOSTI
7.4.1. Zahodni Balkan
Prednostne naloge EU
Stabilizacijsko pridružitveni proces ostaja temeljni okvir za
razvoj odnosov med EU in Zahodnim Balkanom, vse do možnega članstva držav
regije v Evropski uniji. Svet EU bo na podlagi makedonskih odgovorov na
vprašalnik Evropske komisije in njenega naknadnega mnenja preučil prošnjo
Makedonije za članstvo v EU. Svet EU bo še naprej podpiral reformne napore v
Albaniji in njena prizadevanja za uspešno sklenitev pogajanj o stabilizacijsko
pridružitvenim sporazumu. V primeru, da bo Bosna in Hercegovina zadovoljivo
izpolnila vsa izmed prioritetnih področij iz Študije o izvedljivosti
(Feasibility Study) in nadaljevala z izvajanjem reform, bo Evropska komisija v
letu 2005 z njo začela pogajanja za sklenitev stabilizacijsko pridružitvenega
sporazuma. Za državno skupnost Srbije in Črne gore bo Evropska komisija do
pomladi 2005 pripravila Študijo o izvedljivosti glede možnosti za začetek
pogajanj o stabilizacijsko pridružitvenem sporazumu z obema republikama, ki naj
bi potekala po dvotirnem pristopu. EU bo posvetila posebno pozornost tudi
vprašanju statusa Kosova, predvsem v luči analize implementacije standardov
sredi leta 2005. Za vse države regije Zahodnega Balkana, vključno s Hrvaško,
ostaja poglavitni element za oceno njihovega napredka presojanje izpolnjevanja
ciljev in vseh sprejetih obveznosti stabilizacijsko pridružitvenega procesa.
Svet EU bo v letu 2005 prav tako pregledal in preučil tudi
razširitev trgovinskih ukrepov EU, ki se nanašajo na Zahodni Balkan. EU se bo
zavzemala za nadaljnjo implementacijo tudi drugih ciljev tako imenovane
Solunske agende (npr. ustanovitev regionalne šole za reformo javne uprave,
sodelovanje držav Zahodnega Balkana v nekaterih izmed programov Evropskih
skupnosti, izboljšanje regionalnega sodelovanja itd.).
Prednostne naloge Slovenije
Slovenija je kot bližnja država še posebej zainteresirana za
stabilnost na Zahodnem Balkanu. Perspektiva članstva v EU je instrument
stabilnosti te regije, kar je ključno tudi za njen nadaljnji gospodarski
razvoj. Ob tem je potrebno še naprej krepiti regionalno sodelovanje med
državami regije, kar predstavlja enega izmed temeljev stabilizacijsko
pridružitvenega procesa. Slovenija podpira sprejete odločitve EU, da je za
trajno stabilnost regije in verodostojnost mednarodne skupnosti bistveno tudi
polno sodelovanje držav Zahodnega Balkana z Mednarodnim kazenskim tribunalom za
nekdanjo Jugoslavijo. Takšno sodelovanje je ključnega pomena tudi za krepitev
zaupanja v pravno državo in za učinkovit proces približevanja teh držav EU.
Slovenija bo skušala dati dodatne spodbude vsem državam regije, kjer
stabilizacijsko pridružitveni proces zastaja ali še ni na zadovoljivi ravni.
Slovenija bo v letu 2005 namenila posebno pozornost področju
Zahodnega Balkana tudi kot predsedujoča država OVSE. Pri tem se bo zavzemala za
učinkovito izvajanje in koordinacijo aktivnosti med EU in OVSE.
Slovenija bo še naprej aktivno nudila konkretno pomoč državam
te regije. Vlada RS je s tem namenom ustanovila Center za pomoč pri
približevanju EU, v največji možni meri pa bo uporabljala tudi mehanizem
twinningov v okviru programa CARDS.
7.4.2. Evropska sosedska politika
Prednostne naloge EU
EU si bo prizadevala za poglobitev odnosov s sosedi na vseh
področjih. Rdečo nit krepitve odnosov bo še vedno predstavljala Evropska
sosedska politika, v okviru katere je Evropska komisija sprejela akcijske
načrte s sedmimi državami. Akcijski načrti, ki opredeljujejo področja
sodelovanja med posamezno državo in EU v obdobju 3–5 let, omogočajo obema
stranema, da nadgradita obstoječe odnose (v okviru Pridružitvenih sporazumov
oziroma Sporazumov o partnerstvu in sodelovanju) oziroma da same določijo
stopnjo medsebojnih politično-gospodarskih vezi. V skladu z odločitvijo Sveta
EU bodo v doglednem času pripravljeni akcijski načrti tudi za države Južnega
Kavkaza.
Unija si bo prizadevala tudi za sklenitev Akcijskega načrta z
Rusijo, ki predvideva oblikovanje štirih skupnih prostorov (skupni gospodarski
prostor, skupni prostor svobode, varnosti in pravosodja, skupni prostor
sodelovanja na področju zunanje varnosti, skupni prostor raziskovanja in
izobraževanja, vključno kulturni vidiki
Barcelonski proces, ki ostaja glavni okvir za razvoj odnosov
EU s sredozemskimi državami, bo praznoval deseto obletnico. Srečanje zunanjih
ministrov Barcelonskega procesa, ki bo maja 2005 v Luksemburgu, bo
predstavljalo izredno priložnost za analizo storjenega in sprejema smernic za
nadaljnjo krepitev odnosov.
Prednostne naloge Slovenije
Politika EU do sosednjih držav bo za Slovenijo v naslednjem
letu še posebno pomembna, saj bomo kot predsedujoča OVSE prevzeli soodgovornost
za učinkovito reševanje določenih nerešenih vprašanj v državah, ki so vključene
v Evropsko sosedsko politiko. Pri tem bomo poskušali zagotoviti čim večjo
koherentnost in koordinacijo med aktivnostmi OVSE in EU v državah regije. Pri
oblikovanju in implementaciji akcijskih načrtov z državami, ki jih pokriva Evropska
sosedska politika, se bomo zavzemali za čim konkretnejšo vključitev ukrepov, ki
spodbujajo medkulturni dialog in koncept odprte kulturne meje.
Prav tako bodo za nas izredno pomembni odnosi med EU in
Rusijo, ne samo v luči našega predsedovanja OVSE, ampak kot strateškega
partnerja Unije, ki je izredno pomemben za uspeh Evropske sosedske politike.
Vsestransko poglobljeno sodelovanje EU z RF je v interesu RS.
Prizadevali si bomo za čim hitrejšo sklenitev Akcijskih
načrtov z državami Evropske sosedske politike, saj le-ti predstavljajo
učinkovit okvir za nadaljnjo poglobitev odnosov.
Slovenija bo kot država s sredozemsko komponento še naprej
aktivno podpirala cilje in smernice partnerstva ter se zavzemala za zbliževanje
različnih civilizacij in kultur.
V tem kontekstu aktivno sodelujemo in podpiramo ustanovitev
Fundacije za dialog med civilizacijami (Fundacija Ane Lindh) s sedežem v
Aleksandriji.
7.4.3. Bližnji vzhod
Prednostne naloge EU
EU bo nadaljevala z napori za rešitev krize na Bližnjem
vzhodu, predvsem v luči implementacije časovnega načrta ("Road map").
Skrbno bo spremljala razvoj dogodkov v Iranu. V tem kontekstu
bo Unija posebno pozornost namenila vprašanju iranskega jedrskega programa in
sodelovanju države z Mednarodno agencijo za atomsko energijo.
EU si bo prizadevala za napredek v pogajanjih za sklenitev
prosto – trgovinskega sporazuma z Zalivskim svetom za sodelovanje ("Gulf
Cooperation Council") še pred ministrskim srečanjem, ki naj bi potekalo v
Bahreinu v času luksemburškega predsedovanja EU.
EU si bo nadalje prizadevala za implementacijo Strateškega
partnerstva s Sredozemljem in Bližnjim vzhodom ter za okrepitev dialoga z
državami omenjene regije.
Obenem bo Unija nadaljevala s sodelovanjem z iraško vlado s
ciljem doseči mir in stabilnost v državi.
Prednostne naloge Slovenije
Slovenija si bo še naprej prizadevala tako v okviru EU kot v
okviru mednarodnih organizacij za stabilizacijo in demokratizacijo regije. Ena
od ključnih nalog mednarodne skupnosti bo ponovno oživitev bližnjevzhodnega
mirovnega procesa ter uresničevanje časovnega načrta, ki predstavlja edino
učinkovito pot za zagotovitev trajnega miru in sožitja med Palestinci in
Izraelci.
Slovenija bo prav tako pozorno spremljala razvoj drugih
dogodkov v regiji (Iran, Irak) in kot članica Unije sooblikovala politiko EU do
teh držav.
7.5. POGLABLJANJE SODELOVANJA S KLJUČNIMI PARTNERJI
7.5.1. Transatlantski odnosi
Prednostne naloge EU
Unija bo nadaljevala z vsestranskim in intenzivnim dialogom z
ZDA. Dialog bo temeljil na deklaracijah z junijskega Vrha EU – ZDA leta 2004,
predvsem na področju krepitve gospodarskega partnerstva, boju proti terorizmu
in neproliferaciji orožja za množično uničevanje.
Leta 2005 bosta potekala dva Vrha EU – Kanada, kar
predstavlja priložnost za poglobitev odnosov in približanje k sklenitvi
Sporazuma o trgovini in povečanju investicij.
Prednostne naloge Slovenije
Slovenija meni, da je poglobljen transatlantski dialog
predpogoj za svetovno stabilnost in učinkovito reševanje kriznih situacij. Še
naprej se bomo zavzemali za koordinirano in učinkovito sodelovanje
transatlantskih partnerjev v mednarodnih odnosih.
7.5.2. Afrika
Prednostne naloge EU
Odnose z Afriko bo EU razvijala na regionalni (sodelovanje z
Afriško unijo) in subregionalni ravni (Gospodarska skupnost zahodnoafriških
držav, Medvladni urad za razvoj, Južnoafriška razvojna skupnost), kakor tudi s
posameznimi državami. Politika EU bo osredotočena na preprečevanje konfliktov
(s poudarkom na krepitvi afriških zmogljivosti), izboljšanje vladanja, krepitev
gospodarskega razvoja in zmanjševanje revščine. V okviru multilateralnega
delovanja se bo EU pridruževala mehanizmom reševanja problemov nelegalne
trgovine z lahkim orožjem v Afriki, otrok v oboroženih spopadih in vpliva
HIV/AIDS na afriško družbo.
Za vzpodbujanje in krepitev elementov demokracije na
kontinentu si bo EU prizadevala za izvedbo pravičnih in svobodnih volitev v
Afriki v letu 2005 in se aktivno vključevala v razreševanje situacije na
kriznih žariščih (Zimbabve, Sudan, območje Velikih jezer).
Prednostne naloge Slovenije
Slovenija si bo v okviru politike in vzvodov EU po svojih
močeh prizadevala za stabilizacijo in demokratizacijo afriškega kontinenta. V
luči zavezanosti učinkovitemu multilateralizmu si bo prizadevala za
kakovostnejše sodelovanje med EU in OZN ter vodilno vlogo afriških organizacij
pri reševanju regionalnih konfliktov.
7.5.3. Latinska Amerika in Karibi
Prednostne naloge EU
Prednostna naloga v dvostranskih odnosih ostaja sklenitev
prostotrgovinskega sporazuma EU-Mercosur. V primeru ustrezne pozitivne ocene
integracije s Srednjo Ameriko/Andsko skupnostjo bo EU začela pogajanja za
sklenitev asociacijskih sporazumov s tema subregijama Latinske Amerike.
Prednostne naloge Slovenije
Slovenija bo kot članica EU po svojih močeh sooblikovala
ustrezno politiko do Latinske Amerike in Karibov.
7.5.4. Azija
Prednostne naloge EU
V odnosih z Azijo je ključna prioriteta EU izgradnja
strateškega partnerstva s Kitajsko (kot največjo trgovinsko partnerko EU),
Indijo (kot nastajajočo politično velesilo) in Japonsko. Preko Dialoga EU-Azija
(ASEM – Asia-Europe Meeting) bo EU spremljala politične razmere in gospodarski
razvoj v Aziji ter sodelovala z azijskimi regionalnimi telesi (Združenje držav
jugovzhodne Azije, Svetom za sodelovanje Shanghai, Južnoazijsko združenje za
regionalno sodelovanje..idr). Po nedavni hudi naravni katastrofi v JV Aziji bo
EU namenjala regiji veliko politično pozornost in humanitarno pomoč za obnovo
prizadetih območij.
Prednostne naloge Slovenije
Slovenija si bo še naprej prizadevala ohranjati visoko raven
političnih in gospodarskih odnosov s ključnimi azijskimi partnerkami.
V politiki do Kitajske bo Slovenija sodelovala v
prizadevanjih EU za prilagoditev pravne podlage na področju gospodarskega
sodelovanja med EU in Kitajsko (sklenitev Okvirnega sporazuma med EU in
Kitajsko). Kot zagovornica človekovih pravic in človekove varnosti se bo
zavzemala za konkretne pozitivne premike na področju spoštovanja človekovih
pravic na Kitajskem. Slovenija bo po svojih močeh prispevala k odpravi posledic
naravne katastrofe v Jugovzhodni Aziji ter k rehabilitaciji in razvoju
prizadetih območjih.
8. POGODBA O USTAVI ZA EVROPO
Prednostne naloge EU
Po sprejetju Pogodbe o Ustavi za Evropo na medvladni
konferenci 17. in 18. junija 2004 v Bruslju je bila pogodba podpisana 29.
oktobra 2004 v Rimu.
Tako države članice kot tudi institucije Evropske unije so
enotnega mnenja, da je uspešna uveljavitev Pogodbe o Ustavi za Evropo ključnega
pomena za nadaljnji razvoj ter krepitev Evropske unije.
Kot ključna vprašanja se trenutno pojavljajo ratifikacija v
državah članicah ter priprave na implementacijo te Pogodbe. Doslej sta Pogodbo
o Ustavi za Evropo ratificirali Litva in Madžarska, potrdil pa jo je tudi
Evropski parlament.
Proces ratifikacije bodo spremljale kampanje v državah
članicah, na katerih bodo predstavljali vsebino pogodbe državljanom. S tem se
bo sočasno nadaljevala pobuda o približevanju EU, njenih institucij in
njihovega delovanja državljanom EU, ki jo je začelo že irsko in uspešno
nadaljevalo nizozemsko predsedstvo (Communicating Europe).
Prednostne naloge Slovenije
Slovenija se zavzema za uveljavitev Pogodbe o Ustavi za
Evropo ter začetek njene veljavnosti v skladu s prehodnimi ter končnimi
določbami (1. november 2006). Vlada Republike Slovenije je v januarju 2005
vložila predlog za sprejem Zakona o ratifikaciji Pogodbe o ustavi za Evropo, ki
je bil 1. februarja 2005 sprejet v Državnem zboru Republike Slovenije.
V skladu z iniciativo "Communicating Europe" sodi
informiranje in komuniciranje o Pogodbi o Ustavi za Evropo med vsebinske
prioritete vladnega komuniciranja z javnostmi v letu 2005. Med glavne
aktivnosti sodijo: izdaja tematskih publikacij, odgovori na vprašanja
državljanov prek odprtih telefonov in interneta, javne razprave in
predstavitve, sodelovanje z mediji pri pripravi tematskih rubrik ali oddaj ter
sofinanciranje projektov nevladnih organizacij. V komunikacijskih aktivnostih
se bodo povezovali vladni organi in institucije, Državni zbor, Predstavništvo
Evropske komisije in Informacijska pisarna Evropskega parlamenta ter Odbor
regij in občin.
Št. 008-05/04-1/2
008-05/04-3/2
Ljubljana, dne 29. marca 2005.
EPA 109-IV
EPA 110-IV
Predsednik 
Državnega zbora 
Republike Slovenije 
France Cukjati, dr. med. l. r.

[1]
Podelitev statusa pravne osebe, ki se predlaga za ITER, naj bi povečala
evropski prispevek k skupni implementaciji ciljev projekta ITER.

[2]
Osrednji del potrebne spremembe Zakona o gospodarskih družbah je uvedba
evropske delniške družbe (Societas Europaea) kot posebne pravnoorganizacijske oblike.
Upoštevati je bilo potrebno Uredbo 2157/2001/ES o statutu evropske delniške
družbe, hkrati pa normativno izgraditi sistem delavske participacije v skladu z
Direktivo 2001/86/ES o dopolnitvi statuta evropske delniške družbe glede
udeležbe delavcev.
