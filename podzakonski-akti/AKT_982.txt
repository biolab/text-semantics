tako, da se:
1.     
ugotovi morebitno odgovornost nosilcev javnih funkcij, ki naj bi
sodelovali pri pripravi in izvedbi postopka javnega naročanja na področju
nabave žilnih opornic zaradi suma prisotnosti korupcije v zdravstvu na področju
nabave žilnih opornic zaradi suma opustitve dolžnega ravnanja iskanja
odgovornosti vodstvenega kadra za upravljavske odločitve, ki naj bi bili
vpleteni v nabavo žilnih opornic v ustanovah, ki opravljajo zdravstveno
dejavnost na sekundarni in terciarni ravni v Republiki Sloveniji; 
2.     
ugotovi, kolikšna je morebitna odgovornost nekdanjih in sedanjih
nosilcev javnih funkcij v ustanovah, ki opravljajo zdravstveno dejavnost na
sekundarni in terciarni ravni v Republiki Sloveniji, povezanih s prodajo in
nabavo žilnih opornic;
3.     
ugotovi, kako naj bi preko dobavitelja medicinske opreme davkoplačevalski
denar odtekal za namene financiranja povsem drugih področij – medijev ter opozori
na to, kako so že leta 2012 določeni viri opozarjali, da podjetja, kot je MARK
MEDICAL d.o.o., v Sloveniji prodajajo žilne opornice po približno 1.300 EUR,
medtem ko so enake žilne opornice na Poljskem stale 460 EUR;
4.     
ugotovi, kakšne naj bi bile posledice sodelovanja ustanov, ki opravljajo
zdravstveno dejavnost na sekundarni in terciarni ravni v Republiki Sloveniji s
podjetjem MARK MEDICAL d.o.o., katerega družbenika sta bila do leta 2015
Finančna delniška družba KB 1909 in VEGA FINANZ S.A. ter z njim še vedno
poslovno sodelujeta. KB 1909 ima sedež v Gorici. Slednje ima v okviru
dejavnosti registrirano tudi založniško medijsko dejavnost in je ustanovitelj
podjetja Distriest d.o.o., ta pa je solastnik tednika Mladina d.d.
Namen parlamentarne preiskave:
1.     
Agonija slovenskega zdravstva se vleče že vrsto let. Aktualna Vlada
Republike Slovenije (v nadaljnjem besedilu: vlada) s predsednikom dr. Mirom
Cerarjem do danes ni pripravila sprememb zdravstvene zakonodaje, s katero bi
bila zagotovljena večja učinkovitost in transparentnost delovanja zdravstvenih
institucij in zdravstvenega sistema nasploh. Vlada tudi ni pripravila nobene
zakonodaje, ki bi pripomogla k večji kakovosti zdravstvenih storitev in k
zmanjšanju čakalnih dob. Optimizacijo v zdravstvu, kakovostni zdravstveni
sistem in izboljšave samega sistema je obljubljala tudi Milojka Kolar Celarc v
svoji kandidacijski predstavitvi za ministrico. Vse pa je zapisano tudi v
koalicijskem sporazumu, ki pa je očitno le papir.
2.     
Ustanavljajo se le delovne skupine za posamezna področja, pišejo in
sprejemajo se strategije, izdelujejo analize. Obljubljenih sistemskih rešitev
in sprememb pa do danes nismo dočakali.
3.     
Eden od pokazateljev, da se zadeve ne spreminjajo v pozitivno smer, so
tudi čakalne dobe. Po podatkih Nacionalnega inštituta za javno zdravstvo na dan
1. 1. 2016 pri storitvah najdemo skupno 17.372 takšnih pacientov, ki
čakajo nad dopustno čakalnim rokom, kar pomeni 12,83 % čakajočih več kot v
enakem obdobju preteklega meseca. Večina bolnišnic se sooča z izgubami in dolgovi,
ob tem pa opozarjajo na nepravično financiranje. Bolnišnice naj bi bile
finančno na tleh, zamujali naj bi s plačili dobaviteljem. Vedno glasnejša so
tudi opozorila, da je za slovensko zdravstvo namenjeno vedno manj denarja.
4.     
Med izjavami predstavnikov bolnišnic smo lahko slišali tudi, da se
bojijo, da gre za izčrpavanje zdravstva po vzorih izčrpavanja v gospodarstvu.
5.     
Da korupcija močno prežema slovenski zdravstveni sistem in je tudi vzrok
za povečanje stroškov v zdravstvu, so pred časom opozorili že posamezniki,
zaposleni v zdravstvu. V zadnjem času je vedno več tudi javno podanih izjav na
sejah delovnih teles Državnega zbora, da je slovensko zdravstvo močno
prepleteno s korupcijo. 3. februarja 2016 je na 25. seji Komisije za
nadzor javnih financ javnost s svojimi izjavami presenetila v. d. generalne
direktorice Univerzitetnega kliničnega centra Ljubljana, Brigita Čokl, ki je
večkrat posredno in neposredno povedala, da ve za podjetja in posameznike, ki
izčrpavajo slovensko zdravstvo za osebne interese in interese določenih skupin.
6.     
Na 19. nujni seji Odbora za zdravstvo dne 26. februarja 2016 je
bilo s strani različnih predstavnikov zdravstva izrečeno dejstvo, da se
slovensko zdravstvo sooča s povišano stopnjo korupcije. To je potrdil tudi
predsednik Komisije za preprečevanje korupcije, ki je povedal, da se Komisija
za preprečevanje korupcije veliko ukvarja s pojavom korupcije v zdravstvu. Žal
pa do določenih zaključkov še ni uspela priti.
7.     
Ko je v letu 2012 najbolj eskalirala finančno gospodarska kriza in se je
začelo tudi močno zniževanje javnih financ, je prišlo tudi do vedno glasnejših
opozoril, da se v Sloveniji žilne opornice nabavljajo po veliko višjih cenah
kot v tujini. Takrat so se v naših bolnišnicah najbolj prodajale žilne opornice
ponudnika MARK MEDICAL d.o.o. Cena žilnih opornic tega proizvajalca je bila za
približno štirikrat večja, kot na primerljivem evropskem trgu.
8.     
Višje cene so posledica dejstva, da je MARK MEDICAL d.o.o. tretji v
verigi dobave žilnih opornic slovenskim bolnišnicam. Proizvajalec proda žilne
opornice podjetju v tujini, v tem primeru je to podjetje KB 1909, ta proda
žilne opornice svoji družbi – dobavitelju v Sloveniji, to je MARK MEDICAL
d.o.o., ki je uradni dobavitelj žilnih opornic v Sloveniji. Prodaja se izvrši
po nekoliko višji ceni. Ta pa se zviša še v zadnji fazi, ko slovenski dobavitelj
proda žilne opornice bolnišnici.
9.     
Kot je opozoril predsednik Komisije za preprečevanje korupcije na 19.
nujni seji Odbora za zdravstvo dne 26. februarja 2016, je v takšni verigi
največja možna stopnja korupcije. Najnižja možna stopnja korupcije je v
primeru, ko med proizvajalcem in kupcem ni posrednika ali pa je med njima le
uradni domači dobavitelj.
10.  
Marko Noč, specialist kardiologije in kardiovaskularne medicine ter
intenzivne medicine, več let zaposlen v Univerzitetnem kliničnem centru
Ljubljana, je za Finance pred nedavnim razkril, da so se stvari v
Univerzitetnem kliničnem centru Ljubljana zanj močno poslabšale, potem ko je
odločilno pripomogel k drastičnemu znižanju cen žilnih opornic in s tem dregnil
v zaslužke zdravniško-dobaviteljskega lobija ter Univerzitetnemu kliničnemu
centru Ljubljana prihranil vsaj 2 milijona EUR na leto.
11.  
Iz določenih virov je mogoče razbrati, da je od januarja 2012 do
septembra 2013 Univerzitetni klinični center Ljubljana za malo več kot 5500
žilnih opornic porabil približno 4.250.000 EUR. Če bi se odločili za nakup pri
tujem dobavitelju, bi za isto količino plačali okoli 970.000 EUR. Prišlo je
torej do štiriinpolkratnega preplačila pri nabavi žilnih opornic. Ob tem se
zastavlja vprašanje, zakaj se ustanove, ki opravljajo zdravstveno dejavnost na
področju sekundarne in terciarne dejavnosti v Republiki Sloveniji, niso
odločile za nakup, ki bi omogočil nižje stroške.
Obseg parlamentarne preiskave:
1.     
Preiskava naj zajame primere nabav žilnih opornic, ki je primer, kako se
v slovenskem zdravstvu material preplačuje in kako se nosilci javnih funkcij
oziroma odgovorne osebe, pristojne za pripravo in izvedbo postopka javnega
naročanja na področju nabave žilnih opornic, ne potrudijo, da bi nabavili
medicinsko opremo oziroma pripomočke v skladu z veljavnimi predpisi o javnem
naročanju v skladu z merilom najnižje cene. Je tudi primer, ko preko
dobavitelja medicinske opreme oziroma pripomočkov, davkoplačevalski denar
odteka za namene financiranja povsem drugih področij – medijev (Mladina d.d.).
Že leta 2012 so določeni viri opozarjali, da podjetja, kot je MARK MEDICAL
d.o.o., v Sloveniji prodajajo žilne opornice po približno 1.300 EUR, medtem ko
so enake žilne opornice na Poljskem stale 460 EUR. To se je potrdilo leta 2013,
ko so v Univerzitetnem kliničnem centru Ljubljana izvedli uvoz manjše količine
žilnih opornic, mimo javnega razpisa, poljskega dobavitelja po ceni 471 EUR za
žilno opornico. Po tej nabavi naše največje bolnišnice in tudi Ministrstvo za
zdravje ni reagiralo. Še naprej so dobavljali žilne opornice od podjetij, ki so
imela trikrat do štirikrat višje cene. Vedno so bili izgovori, da se material nabavlja
preko javnih razpisov. V Supervizorju pa lahko razberemo, da gre za ene in iste
dobavitelje ali povezana podjetja, ki so v večini edini ponudniki na javnem
razpisu.
2.     
Preiskava naj ugotovi ozadje in verodostojnost izjav v. d. generalne
direktorice UKC Ljubljana, Brigite Čokl, izrečene 3. februarja 2016 na 25.
seji Komisije za nadzor javnih financ. Z besedami: »....Vem pa, da obstaja
to podjetje, ki je v lasti zamejskih Slovencev in bom rekla, ja, poglejte,
točno vam lahko ime povem, tudi ime in priimek, ker namreč na to osebo sem
naletela v okviru, ko sem gledala seznam dobaviteljev. In se bom jaz nekaj
drugega vprašala, zakaj mi kot Republika Slovenija ob tem, ko vemo recimo za
take zadeve, gospod Janša, jaz sem to videla prvič pred malo manj kot enim
mesecem, ker sem v UKC en mesec pa pol, mi še vedno tako izdatno podpiramo tudi
Slovence v zamejstvu. Nima veze. Poglejte, nima veze. Jaz bom pa rekla, da ima
zvezo, zaradi tega, ker ti ljudje so eni in isti in ti ljudje, vem bom povedala
pa takole, čisto konkretno, če ne dosežejo svojega, gredo najprej pridejo na
Urad za zamejce, če tam ne dosežejo, gredo v drugi institucije, gredo do
predsednika Vlade in gredo do predsednika države. Oprostite, sama sem to
doživela…« (magnetogram seje) je neposredno potrdila navedbe, da obstaja
podjetje v tujini, ki slovenskim bolnišnicam dobavlja preplačano medicinsko
opremo. 
V nadaljevanju se je na poziv, da razkrije imena oseb,
odzvala: »Ja, poglejte, to ni nobena skrivnost. Poglejte, bom rekla, kdo so
voditelji posameznih organizacij in boste dobili imena takoj, brez problema.
Zadeva je samo v tem, niso pa vsi enaki, bom rekla, ker nekateri imajo pač
gospodarske interese, ker imajo zadaj podjetja. Poglejte, da vstopajo v
različne evropske projekte in bom rekla tu je splet več zadev. To gre za
medregijsko sodelovanje in gre za sodelovanje tako imenovano regijsko, bom
rekla, sodelovanje. Poglejte, tu se namenjajo sredstva… To ni noben
problem.../...Kar se tiče imen pa, poglejte, da se vrnem nazaj na to zgodbo,
imena sploh ni težko dobiti…«.
3.     
Preiskava naj ugotovi, kaj je resnični vzrok za višje nabavne cene
žilnih opornic v Sloveniji glede na evropski trg. Po razkritju dobavitelja
medicinske opreme v letu 2013, naj bi bila eden od ključnih vzrokov za višje
cene medicinske opreme v Sloveniji predvsem višina provizij in s tem povezana
korupcijska dejanja. Parlamentarna preiskava naj odločno in dosledno zahteva
odgovornost posameznih zdravnikov, ki so vpleteni v posamezna korupcijska
dejanja. Parlamentarna preiskava naj ugotovi ali in kateri vodstveni kader in
zdravniki naj bi prejemali kakršnakoli plačila kot protiuslugo za nabavo ali
servisiranje medicinske opreme ter zahteva od posameznih ustanov, da v okviru
svojih pristojnosti ustrezno ukrepajo.
4.     
Da imamo le po enega ponudnika na javnem razpisu je lahko več razlogov.
Pred časom smo lahko tudi iz medijev prebrali, da gre pri dobavi materiala za
bolnišnice tudi za provizije prejemnika. Možnosti, kako se provizija izvede, je
seveda več, od nakazovanja sponzorskih sredstev, svetovalnih pogodb, nakazil na
transakcijski račun prejemnika in tudi denarnih tokov in obvodov preko tujine.
5.     
Prav o slednji varianti je bilo govora tudi na 25. seji Komisije za
nadzor javnih financ dne 3. februarja 2016, na kateri je transakcije prek
tujine potrdila v. d. generalne direktorice Univerzitetni klinični center
Ljubljana, Brigita Čokl.
6.     
Univerzitetni klinični center Ljubljana sodeluje s podjetjem MARK
MEDICAL d.o.o., katerega družbenika do leta 2015 sta bila Finančna delniška
družba KB 1909 in VEGA FINANZ S.A., pri čemer z njim še vedno poslovno sodelujeta.
KB 1909 ima sedež v Gorici, registrirano ima zapisano tudi založniško medijsko
dejavnost in je ustanovitelj podjetja Distriest d.o.o. To podjetje pa ima delež
v delniški družbi Mladina. Iz sheme Skupine KB 1909 lahko vidimo, da ima
Skupina v konzorciju Slov.I.K (Slovenski izobraževalni konzorcij s sedežem v
Novi Gorici) tudi manjši delež skozi družbo Mladina d.d.. Mediji so v oktobru
2015 pisali o financiranju Mladine d.d. s strani Univerzitetnega centra
Ljubljana preko podjetja MARK MEDICAL d.o.o. Podjetje MARK MEDICAL d.o.o. je po
podatkih Supervizorja prejelo že več kot 81.400.000,00 EUR in je večkrat pri
javnih naročilih vpisano kot edini ponudnik. Kljub temu, da je Čoklova
zagotovila, da je pri vseh javnih naročilih vedno več ponudnikov. Parlamentarna
preiskava naj ugotovi, kako tujci dobivajo denar slovenskih davkoplačevalcev preko
nekajkrat višjih cen žilnih opornic, kot so na tujih trgih. Posredno pa
slovenski davkoplačevalci financiramo tudi časnik Mladina d.d. Parlamentarna
preiskava naj ugotovi, koliko davkoplačevalskega denarja, namenjenega za
zdravljenje, je bilo namenjenega za delovanje podjetja Mladina d.d. in drugih
podjetji v sklopu KB 1909. Parlamentarna preiskava naj ugotovi, kakšni so
razlogi, da cene žilnih opornic še vedno ostajajo visoko nad evropskim
povprečjem. Na javne razpise, če do njih sploh pride, se prijavi le en
ponudnik. Javni razpisi so praviloma »skriti« tujim ponudnikom in se jih k
posredovanju ponudb niti ne vabi ter, da je zaslužek na eni žilni opornici
okoli 900 EUR ali več, kot znaša mesečna plača medicinske sestre. Iz
navedenega lahko rečemo, da tujec dobiva denar slovenskih davkoplačevalcev
preko nekajkrat višjih cen žilnih opornic, kot so na tujih trgih. Posredno pa
slovenski davkoplačevalci financiramo tudi časnik Mladina d.d.
7.     
Cene žilnih opornic so se v letu 2014 sicer delno zmanjšale, vendar še
vedno ostajajo visoko nad evropskim povprečjem. Na javne razpise, če do njih
sploh pride, se prijavi le en ponudnik. Javni razpisi so praviloma »skriti«
tujim ponudnikom in se jih k posredovanju ponudb niti ne vabi.
8.     
Preiskava naj se osredotoči na časovno obdobje od 1. 1. 2003 do
dneva odreditve predmetne parlamentarne preiskave.
Št. 020-02/16-9/11
Ljubljana, dne 30. marca 2016
EPA 1090-VII
Državni zbor
Republike Slovenije
dr. Milan Brglez l.r.
Predsednik