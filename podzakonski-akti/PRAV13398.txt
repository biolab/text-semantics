1. člen
Ta pravilnik določa način uveljavljanja pravic in ugodnosti
študentov iz prvega odstavka 2. člena Zakona o spremembi Zakona o visokem
šolstvu (Uradni list RS, št. 65/17; v nadaljnjem besedilu: zakon) za obdobje od
1. oktobra 2017 do začetka veljavnosti zakona 21. novembra 2017.
2. člen
Študent, ki ima za obdobje iz prejšnjega člena pravico do
povračila vplačanih sredstev zdravstvenega zavarovanja oziroma plačila
zdravstvenih storitev in je imel v navedenem obdobju status študenta (v
nadaljnjem besedilu: študent), ima za to obdobje pravico do povračila plačanih:
-      
prispevkov za obvezno zdravstveno zavarovanje, če je bil zavezanec za
njihovo plačilo sam,
-      
zavarovalnih premij dopolnilnega zdravstvenega zavarovanja po postopkih,
ki jih določi zavarovalnica, ki izvaja dopolnilno zavarovanje, in
-      
stroškov zdravstvene storitve, ki je pravica iz obveznega zdravstvenega
zavarovanja, v celotni vrednosti zdravstvene storitve ali odstotnem deležu
vrednosti zdravstvene storitve, določenem v skladu z zakonom, ki ureja
zdravstveno varstvo in zdravstveno zavarovanje (v nadaljnjem besedilu:
zdravstvena storitev).
3. člen
Študent lahko zahteva povračilo prispevkov za obvezno
zdravstveno zavarovanje iz prve alineje prejšnjega člena od Zavoda za
zdravstveno zavarovanje Slovenije (v nadaljnjem besedilu: ZZZS) z vložitvijo
vloge na območni enoti ZZZS.
4. člen
Študent lahko zahteva povračilo zavarovalnih premij
dopolnilnega zdravstvenega zavarovanja iz druge alineje 2. člena tega
pravilnika z vložitvijo vloge pri zavarovalnici, ki izvaja dopolnilno
zdravstveno zavarovanje.
5. člen
Študent lahko zahteva povračilo plačanih stroškov zdravstvene
storitve iz tretje alineje 2. člena tega pravilnika od ZZZS.
Vlogo za povračilo plačanih stroškov zdravstvenih storitev
študent vloži na območni enoti ZZZS skupaj z dokazilom o njihovem plačilu. Če
študent uveljavlja povračilo razlike do polne vrednosti zdravstvene storitve,
ki je bila krita iz dopolnilnega zdravstvenega zavarovanja, se vlogi za
povračilo stroškov zdravstvenih storitev priloži dokazilo, da mu je
zavarovalnica, pri kateri je imel sklenjeno dopolnilno zavarovanje, vrnila
premije za to zavarovanje, in dokazilo zavarovalnice o plačanih storitvah.
ZZZS lahko razliko do polne vrednosti zdravstvene storitve,
ki jo je za študenta plačala zavarovalnica, pri kateri je bil študent
dopolnilno zdravstveno zavarovan, na zahtevo študenta vrne tej zavarovalnici,
če je ta zavarovalnica predhodno študentu vrnila plačano zavarovalno premijo
dopolnilnega zdravstvenega zavarovanja.
PREHODNA IN KONČNA DOLOČBA
6. člen
Študenti vložijo vlogo iz 3., 4. in 5. člena tega pravilnika
do 31. decembra 2018.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-8/2010/21
Ljubljana, dne 19. marca 2018
EVA 2018-3330-0009
dr. Maja Makovec Brenčič l.r.
Ministrica
za izobraževanje, znanost in šport

Soglašam!
Milojka Kolar Celarc
l.r.
Ministrica
za
zdravje