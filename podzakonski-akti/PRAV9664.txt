I. SPLOŠNE DOLOČBE
1. člen
Ta pravilnik podrobneje opredeljuje z zakonom določene pogoje
za napredovanje na delovnem mestu, plačne razrede za katere lahko napredujejo
delavci Zavoda in postopek ter način preverjanja izpolnjevanja pogojev za
napredovanje.
2. člen
Z napredovanjem na delovnem mestu pridobi delavec višji plačni
razred za določitev osnovne plače kot je plačni razred za določitev osnovne
plače delovnega mesta na katerega je razporejen. 
Za napredovanje se uporabljajo plačni razredi, določeni z
zakonom.
3. člen
Napredovalno obdobje je čas od zadnjega napredovanja v javnem
sektorju oziroma prve zaposlitve v Zavodu, v katerem delavec pridobi tri letne
ocene, ki mu omogočajo napredovanje. 
Za napredovalno obdobje se upošteva čas, ko je delavec delal
na delovnih mestih, za katere je predpisana enaka stopnja strokovne izobrazbe.
4. člen
Delavec lahko napreduje v višji plačni razred vsaka tri leta,
če izpolnjuje predpisane pogoje za napredovanje.
5. člen
Na istem delovnem mestu je možno napredovati največ za deset
plačnih razredov.
II. POGOJI IN NAČIN NAPREDOVANJA
6. člen
Pogoj za napredovanje na delovnem mestu v višji plačni razred
je delovna uspešnost delavca izkazana v napredovalnem obdobju. Delovna
uspešnost se ocenjuje glede na:
-       
rezultate dela,
-       
samostojnost, ustvarjalnost in natančnost pri opravljanju dela,
-       
zanesljivost pri opravljanju dela, 
-       
kvaliteto sodelovanja in organizacijo dela ter 
-       
druge sposobnosti v zvezi z opravljanjem dela.
Ocena delovne uspešnosti delavca je lahko: odlično, zelo dobro,
dobro, zadovoljivo in nezadovoljivo. 
Odlična ocena delovne uspešnosti pomeni odlično opravljeno delo,
to je visoko nad pričakovanji glede na kriterije ocenjevanja v ocenjevalnem
obdobju. 
Zelo dobra ocena delovne uspešnosti pomeni zelo dobro opravljeno
delo, to je nad pričakovanji glede na kriterije ocenjevanja v ocenjevalnem
obdobju.
Dobra ocena delovne uspešnosti pomeni dobro opravljeno delo,
to je v skladu s pričakovanji glede na kriterije ocenjevanja v ocenjevalnem
obdobju.
Zadovoljiva ocena delovne uspešnosti pomeni zadovoljivo opravljeno
delo, to je delno pod pričakovanji glede na kriterije ocenjevanja v ocenjevalnem
obdobju.
Nezadovoljiva ocena delovne uspešnosti pomeni nezadovoljivo opravljeno
delo, to je v celoti pod pričakovanji glede na kriterije ocenjevanja v
ocenjevalnem obdobju.
Ocenjevalno obdobje je obdobje od 1. januarja do 31.
decembra, v katerem se delavca oceni.
7. člen
Preverjanje izpolnjevanja pogojev za napredovanje se izvede
na osnovi treh letnih ocen delovne uspešnosti. Letna ocena delovne uspešnosti
se opravi na osnovi elementov iz 6. člena pravilnika.
Podrobnejša opredelitev kriterijev po elementih delovne uspešnosti
je v prilogi III.
III. POSTOPEK OCENJEVANJA DELAVCEV
8. člen
V postopek ocenjevanja se vključijo delavci zaposleni za določen
ali nedoločen čas, za poln delovni čas ali delovni čas krajši od polnega in so
v prejšnjem koledarskem letu opravljali delo najmanj šest mesecev. Ocenijo se
tudi delavci, ki so odsotni več kot šest mesecev zaradi daljše bolniške
odsotnosti, ki je posledica poklicne bolezni ali poškodbe pri delu, ali
porodniške odsotnosti.
Postopek ocenjevanja delavcev se izvede vsako leto najkasneje
do konca februarja za preteklo leto.
V roku iz prejšnjega odstavka tega člena mora neposredno nadrejeni
vodja izpolniti ocenjevalni list za oceno delovne uspešnosti delavca (priloga
I). Delavca je potrebno seznaniti s pisno oceno in z utemeljitvijo. Zbirne
podatke o ocenah v ocenjevalnem obdobju vpiše v evidenčni list napredovanja delavca
(priloga II). Ocenjevalni listi se hranijo v vodstvu sektorja oziroma območne
enote. Izpolnjeni evidenčni listi pa se posredujejo kadrovski službi.
Delavca, ki na podlagi določb prvega odstavka tega člena ni
ocenjen, se oceni ob naslednjem roku ocenjevanja iz drugega odstavka tega
člena.
IV. POSTOPEK PREVERJANJA IZPOLNJEVANJA POGOJEV ZA
NAPREDOVANJE
9. člen
Postopek preverjanja izpolnjevanja pogojev za napredovanje se
izvede vsako leto do konca februarja za vse delavce. Ocene delavcev se
točkujejo, in sicer ocena odlično s 5 točkami, ocena zelo dobro s 4 točkami,
ocena dobro s 3 točkami in ocena zadovoljivo z 2 točkama. Ocena nezadovoljivo
se ne točkuje. Točke se vpišejo v evidenčni list napredovanja delavca v
ocenjevalnem obdobju. Preverjanje izpolnjevanja pogojev se ugotovi na podlagi
seštevka treh letnih ocen.
Za en plačni razred napredujejo delavci, ki v ocenjevalnem obdobju
dosežejo:
-       
ob prvem in drugem napredovanju najmanj 11 točk,
-       
ob tretjem in četrtem najmanj 12 točk,
-       
ob petem najmanj 13 točk,
-       
ob nadaljnjih napredovanjih najmanj 14 točk.
Delavci, ki izpolnjujejo predpisane pogoje za napredovanje, lahko
napredujejo za največ dva plačna razreda, če ob prvem napredovanju dosežejo
najmanj 14 točk, ob nadaljnjih napredovanjih pa 15 točk.
Delavec napreduje, ko skupaj doseže tri ocene, ki pomenijo izpolnitev
pogojev za napredovanje.
Kolikor delavec na podlagi seštevka treh letnih ocen ne zbere
zadostnega števila točk za napredovanje, se ponovno preveri izpolnjevanje
pogojev za napredovanje naslednje leto ob preverjanju izpolnjevanja pogojev za
napredovanje. Delavec napreduje, ko skupaj doseže tri ocene, ki pomenijo
izpolnitev pogojev za napredovanje. Pri tem se upoštevajo tri najugodnejše ocene
v obdobju od zadnjega napredovanja.
Ne glede na določbe drugega, tretjega in četrtega odstavka tega
člena napreduje delavec za en plačni razred, če je v času od zadnjega
napredovanja oziroma prve zaposlitve preteklo najmanj šest let in je v tem
obdobju dosegel povprečno oceno najmanj dobro.
Vsak plačni razred, dosežen z napredovanjem ali uvrstitvijo nad
plačni razred delovnega mesta, se šteje za eno napredovanje.
10. člen
Generalnemu direktorju in namestniku generalnega direktorja se
ob razporeditvi na novo delovno mesto upošteva število napredovanj, ki bi jih
lahko dosegel, če bi na tem delovnem mestu napredoval vsaka tri leta.
Generalnemu direktorju in namestniku generalnega direktorja se
za posamezno leto določi ocena delovne uspešnosti na sledeč način:
-       
za leto, ko je na podlagi pravilnika o merilih za ugotavljanje delovne
uspešnosti prejel redno delovno uspešnost v višini več kot 50 odstotkov, se mu
določi ocena odlično in za leto, ko je prejel redno delovno uspešnost v višini
do 50 odstotkov, se mu določi ocena zelo dobro.
-       
za leto, ko ni prejel sredstev za redno delovno uspešnost, se mu določi
ocena dobro.
Plačni razred, dosežen na podlagi napredovanj v skladu s tem
členom, ne sme preseči najvišjega plačnega razreda delovnega mesta, na katerega
je delavec razporejen po prenehanju mandata.
Generalni direktor in namestnik generalnega direktorja ne napredujeta
na podlagi določb tega člena, če sta bila razrešena iz krivdnih razlogov. 
11. člen
Delavcu pripada plača na osnovi plačnega razreda,
pridobljenega z napredovanjem, od 1. aprila v letu, ko izpolni pogoje za
napredovanje v višji plačni razred.
Pri prehodu na drugo delovno mesto v okviru javnega sektorja
se delavcu napredovalno obdobje ne prekine v primeru, če zasede delovno mesto v
istem ali nižjem tarifnem razredu v isti plačni podskupini ali na istovrstnih
oziroma sorodnih delovnih mestih v različnih plačnih podskupinah.
V primeru iz prejšnjega odstavka mora neposredno nadrejeni vodja,
pri katerem je bil delavec zaposlen večji del ocenjevalnega obdobja, le-tega
oceniti in mu kopijo ocene izročiti, original pa ostane shranjen v personalni
mapi delavca. 
Ne glede na določbo tretjega odstavka 8. člena pravilnika mora
neposredno nadrejeni vodja v primerih, ko je delavec zaposlen manj kot šest
mesecev in se zaposli pri drugemu delodajalcu v javnem sektorju, izvesti
postopek ocenjevanja in podati oceno za to obdobje. Če delavec izpolni pogoj
najmanj šestih mesecev zaposlitve v Zavodu, se upoštevajo vse predloge ocen
predhodnih delodajalcev pri katerih je bil delavec zaposlen in na tej podlagi
določi oceno delavca v ocenjevalnem obdobju.
V. PISNO OBVESTILO O NAPREDOVANJU 
12. člen 
Ob izpolnitvi pogojev za napredovanje v plačne razrede se
delavca obvesti s pisnim obvestilom o plačnem razredu osnovne plače in o
številu plačnih razredov napredovanja. 
Kadrovska služba hkrati z obvestilom o napredovanju delavcu
izroči pisni predlog aneksa k pogodbi o zaposlitvi. 
Obvestilo in pisni predlog aneksa morata biti delavcu izročena
najkasneje 15 dni po roku iz drugega odstavka 8. člena pravilnika. 
VI. ZBIRANJE IN ARHIVIRANJE DOKUMENTOV ZA NAPREDOVANJE
13. člen
Kadrovska služba je dolžna v obstoječi evidenci delavcev Zavoda
v posebni mapi zbirati in arhivirati dokumentacijo, potrebno za napredovanje.
14. člen
Ob prenehanju delovnega razmerja je Zavod dolžan predati delavcu
dokumentacijo o napredovanju (ocenjevalne liste in evidenčne liste).
VII. PREHODNE IN KONČNE DOLOČBE
15. člen
Delavcem, ki so imeli pravico do napredovanja po Pravilniku o
napredovanju delavcev ZPIZ, ki se je uporabljal pred začetkom izplačila plač po
ZSPJS in pred začetkom uporabe tega pravilnika in delavcem, ki so že dosegli
najvišje število napredovanj, ki jih je bilo možno doseči po Pravilniku o
napredovanju delavcev ZPIZ, se napredovalno obdobje ne prekine. Ti delavci
lahko napredujejo s 1. 10. 2008, če je preteklo najmanj tri leta od njihovega
zadnjega napredovanja. 
Za delavce iz prejšnjega odstavka, ki izpolnijo pogoje za
napredovanje do 30. 9. 2008, se izpolnjevanje pogojev za napredovanje preverja
po Pravilniku o napredovanju delavcev ZPIZ.
16. člen
Za ocenjevanje delavcev, ki jim je napredovalno obdobje pričelo
teči v obdobju pred začetkom izplačila plač po ZSPJS in pred začetkom uporabe
tega pravilnika, se v obdobju do začetka uporabe tega pravilnika uporablja
Pravilnik o napredovanju delavcev ZPIZ, ki se je uporabljal do izplačila plač
po ZSPJS in na njegovi osnovi izpolnijo ocenjevalni listi. Za obdobje po
začetku izplačila plač po ZSPJS se zanje uporablja ta pravilnik.
17. člen
V letu 2009 se za leto 2008 ocenijo v skladu s tem
pravilnikom vsi delavci, razen tistih, ki so napredovali s 1. 10. 2008. Delavci,
ki so napredovali s 1. 10. 2008, se prvič ocenijo v skladu s tem pravilnikom v
letu 2010 za leto 2009. 
V letu 2009 se najkasneje do roka iz drugega odstavka 8.
člena tega pravilnika, za vse delavce, razen tistih, ki so napredovali 1. 10.
2008, ugotovi število doseženih točk in ocena direktorja sektorja oziroma
območne enote ter pretečeno napredovalno obdobje v skladu s tem pravilnikom.
Delavcem iz prejšnjega odstavka se na podlagi tako
ugotovljenih točk in ocene neposredno nadrejenega določi ocena na sledeč način:
a)    
če bi delavec na podlagi tako ugotovljenega števila točk in ocene
neposredno nadrejenega na podlagi Pravilnika o napredovanju, ki se je
uporabljal do izplačila plač po ZSPJS, imel pravico napredovati
- 
za dva plačna razreda, se mu za posamezno pretečeno leto napredovalnega
obdobja določi ocena odlično,
- 
za en plačni razred, se mu za posamezno pretečeno leto napredovalnega
obdobja določi ocena zelo dobro.
b)    
če zbrane točke in ocena neposredno nadrejenega ne zadostujejo za
napredovanje, se delavcu za posamezno pretečeno leto napredovalnega obdobja
določi ocena dobro. 
Ocene določene v skladu s prejšnjim odstavkom se vpišejo v
evidenčni list, ki je kot priloga IV.a in IV.b ki je sestavni del tega
pravilnika.
18. člen
Delavcem, ki v letu 2009 izpolnijo pogoje za napredovanje se
na podlagi tretjega odstavka 17. člena za leto 2006 in leto 2007 določi ocena
in vpiše v evidenčni list, ki je priloga IV.a tega pravilnika. Ocena,
pridobljena za leto 2008 v skladu z 8. členom in 9. členom tega pravilnika, se
vpiše v ocenjevalni list, ki je priloga I tega pravilnika.
19. člen
Delavcem, ki v letu 2010 izpolnijo pogoje za napredovanje se
na podlagi tretjega odstavka 17. člena za leto 2007 določi ocena in vpiše v
evidenčni list, ki je priloga IV.b tega pravilnika. Ocena, pridobljena za leto
2008 in 2009 v skladu z 8. členom in 9. členom tega pravilnika, se vpiše v
ocenjevalni list, ki je priloga I tega pravilnika.
20. člen
Delavci, ki v letih 2009 in 2010 izpolnijo pogoje za
napredovanje, določenem v 8. in 9. členu tega pravilnika, lahko napredujejo v
skladu s tem pravilnikom, če v tekočem letu izpolnijo pogoj treh let od
zadnjega napredovanja.
21. člen
Na podlagi tega pravilnika lahko delavci napredujejo samo za
razliko med plačnim razredom, doseženim s prevedbo, in najvišjim plačnim
razredom istega delovnega mesta, ki ga je mogoče doseči z napredovanjem.
22. člen
Generalnemu direktorju in namestniku generalnega direktorja, ki
napredujeta v skladu z 10. členom tega pravilnika, se za čas do uveljavitve
tega pravilnika določijo ocene ob upoštevanju prejete letne nagrade za uspešno
vodenje Zavoda v posameznem letu, v skladu s predpisi, ki so se uporabljali do začetka
izplačila plač po ZSPJS oziroma na podlagi ocenjevanja delovne uspešnosti do
uveljavitve tega pravilnika. 
Generalnemu direktorju in namestniku generalnega direktorja se
za posamezno leto do začetka izplačila plač na podlagi ZSPJS določita oceni
zelo dobro. 
Za obdobje do izplačila plač po ZSPJS do uveljavitve tega pravilnika
se generalnemu direktorju in namestniku generalnega direktorja iz prvega
odstavka tega člena določijo ocene v skladu z 10. členom tega pravilnika.
23. člen
V skladu z določbo drugega odstavka 8. člena tega pravilnika je
potrebno v letu 2009 izvesti postopek in način preverjanja izpolnjevanja
pogojev za napredovanje po tem pravilniku, razen za tiste delavce, ki so
napredovali s 1. 10. 2008 v skladu s prvim odstavkom 17. člena tega pravilnika.
24. člen
Delavcu, ki je izpolnil pogoje za napredovanje po tem pravilniku
s 1. 10. 2008, pripada plača na osnovi plačnega razreda, pridobljenega z
napredovanjem od prvega dne naslednjega meseca po izvedbi postopka preverjanja
pogojev za napredovanje.
25. člen
Z uveljavitvijo tega pravilnika prenehajo veljati določbe Pravilnika
o napredovanju delavcev Zavoda za pokojninsko in invalidsko zavarovanje
Slovenije z dne 28. 7. 1994 s spremembami z dne 30. 5. 2005, razen v prehodnem
obdobju, skladno z določbami tega pravilnika.
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne z dnem prvega izplačila plač na
podlagi ZSPJS.
Ljubljana, dne 19. januarja
2009
Marijan Papež l.r.
Generalni direktor

Priloga
I: Ocenjevalni list za oceno delovne uspešnosti delavca v ocenjevalnem obdobju
Priloga
II: Evidenčni list napredovanja delavca v ocenjevalnem obdobju
Priloga
III: Podrobnejša opredelitev elementov delovne uspešnosti delavca
Priloga
IV.a: Evidenčni list napredovanja delavca za leti 2006 in 2007
Priloga
IV.b: Evidenčni list napredovanja delavca za leto 2007