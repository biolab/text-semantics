1. člen
Ustanovi se Svet za trajnostni razvoj (v
nadaljnjem besedilu: svet).
2. člen
Svet je posvetovalno telo Vlade Republike
Slovenije za področje trajnostnega razvoja kot skladnega gospodarskega,
socialnega in okoljskega razvoja, ki zadovoljuje potrebe sedanje generacije, ne
da bi se zmanjšale možnosti zadovoljevanja potreb prihodnjih generacij.
Svet je namenjen vzpostavljanju dialoga
Vlade Republike Slovenije s predstavniki civilne družbe o pomembnih vprašanjih
trajnostnega razvoja.
3. člen
Svet opravlja naslednje naloge:
1.    
sprejema in Vladi RS predlaga smernice in priporočila za oblikovanje
politik na vseh ravneh po načelih trajnostnega razvoja;
2.    
sodeluje v postopkih priprave strateških razvojnih do­kumentov in
ključnih zakonskih predlogov;
3.    
pripravlja neodvisno poročilo glede izvajanja načel trajnostnega razvoja
v ključnih strateških razvojnih dokumentih države;
4.    
obravnava in daje pobude za učinkovito izvajanje in medsebojno
dopolnjevanje izvajanja Nove evropske strategije za delovna mesta in rast in
drugih strategij iz delovnega podro­čja Sveta za trajnostni razvoj;
5.    
sodeluje z MZZ, koordinatorjem za trajnostni razvoj na mednarodni ravni,
pri oblikovanju stališč Republike Slovenije za sodelovanje v Komisiji Združenih
narodov za trajnostni razvoj;
6.    
z vidika trajnostnega razvoja obravnava, vrednoti ter oblikuje
priporočila glede strateških, izvedbenih in drugih do­kumentov razvojnega
načrtovanja;
7.    
išče soglasje med državnimi organi, organi samouprav­nih lokalnih
skupnosti, organizacijami civilne družbe in gospo­darstvom o politikah,
inštrumentih in merilih za uresničevanje načel trajnostnega razvoja.
4. člen
Svet sestavljajo predsednik,
podpredsednik in sedem članov, ki jih imenuje Vlada RS izmed predstavnikov
znanosti, civilne družbe, gospodarstva, lokalnih skupnosti in organov ter
vladnih služb za dobo 5 let. Imenovanje se izvrši na podlagi javnega zbiranja
predlogov za imenovanje, ki traja najmanj 30 dni.
5. člen
Seje sveta so odprte za
predstavnike javnosti, držav­nih organov, socialnih in regionalnih partnerjev,
gospodarstva, organizacij civilne družbe in interesnih skupin, ki za to pisno
izrazijo interes.
Ti predstavniki imajo
pravico sodelovati v razpravi, nimajo pa pravice glasovanja.
6. člen
(črtan)
7. člen
Člani sveta delujejo nepoklicno.
8. člen
Predsednik sveta predseduje
svetu in predstavlja svet v javnosti ter v odnosu do državnih organov. V
primeru njegove odsotnosti ga nadomešča podpredsednik.
9. člen
Operativne naloge za
svet opravlja tehnični sekretariat sveta (v nadaljnjem besedilu: sekretariat) v
okviru Službe Vlade RS za podnebne spremembe. Sekretariat vodi direktor Službe
Vlade RS za podnebne spremembe.
10. člen
Sekretariat opravlja naslednje naloge:
-      
predsedniku sveta predlaga program dela,
-      
po dogovoru s predsednikom vsebinsko pripravlja gra­diva za svet,
-      
daje predsedniku sveta pobude za obravnavo aktualnih vprašanj in
problemov, pomembnih za uveljavljanje načel in politike trajnostnega razvoja,
-      
pomaga svetu pri organizaciji in vodenju javnih razprav o vprašanjih
trajnostnega razvoja,
-      
pomaga svetu pri koordinaciji dela z ekspertnimi sku­pinami za posamezna
vprašanja ali področja trajnostnega ra­zvoja,
-      
v dogovoru s predsednikom sveta po potrebi sklicuje, v polni ali delni
sestavi, sestanke kontaktnih oseb iz drugega odstavka 5. člena tega sklepa,
-      
pripravlja in pridobiva strokovna mnenja za potrebe sveta,
-      
koordinira delo ekspertnih skupin,
-      
po pooblastilu predsednika sveta pomaga predsedniku sveta pri
opravljanju njegovih nalog.
10.a člen
Sekretar sveta opravlja naslednje naloge:
-      
sklicuje in vodi delo sekretariata,
-      
predsedniku sveta predlaga program dela,
-      
v dogovoru s predsednikom sveta po potrebi sklicuje, v polni ali delni
sestavi, sestanke kontaktnih oseb iz drugega odstavka 5. člena tega sklepa,
-      
koordinira delo ekspertnih skupin,
-      
daje predsedniku sveta pobude za obravnavo aktualnih vprašanj in
problemov,pomembnih za uveljavljanje načel in politike trajnostnega razvoja,
-      
po pooblastilu predsednika sveta pomaga predsedniku sveta pri
opravljanju njegovih nalog.
11. člen
Predsednik sveta lahko
na pobudo sveta, sekretarja ali na lastno pobudo oblikuje ožje ekspertne
skupine za posamezna vprašanja ali področja trajnostnega razvoja, katerih člani
so praviloma eksperti in predstavniki deležnikov.
11.a člen
Člani sveta, sekretariata in ekspertnih skupin,
ki niso zaposleni v vladnih organih in službah, imajo ob udeležbi na seji do
sejnine in pravico do povrnitve potnih stroškov v skladu s sklepom Vlada
Republike Slovenije, ki določa povračila stroškov v zvezi z delom strokovnih
svetov Vlade Republike Slovenije.
Člani ekspertnih skupin, ki niso zaposleni v
vladnih organih in službah, prejmejo plačilo za ekspertno delo skladno s
predpisi.
12. člen
Kadrovske, materialne
in tehničnih pogoje za delo sveta in sekretariata zagotavlja Služba Vlade
Republike Slovenije za podnebne spremembe.
13. člen
Podrobnejšo organizacijo in način delovanja
sveta in sekretariata svet uredi s poslovnikom.

Sklep o ustanovitvi, sestavi, organizaciji in
nalogah Sveta za trajnostni razvoj (Uradni list RS, št. 135/03)
vsebuje naslednji končni določbi:
»14. člen
Z dnem uveljavitve tega sklepa preneha
veljati sklep o ustanovitvi Slovenskega sveta za trajnostni razvoj (Uradni list
RS, št. 16/03).
15. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi, sestavi, organizaciji in nalogah Sveta za trajnostni razvoj
(Uradni list RS, št. 36/05) vsebuje naslednjo končno določbo:
»7. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi, sestavi, organizaciji in nalogah Sveta za trajnostni razvoj
(Uradni list RS, št. 57/07) vsebuje naslednjo končno določbo:
»13. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi, sestavi, organizaciji in nalogah Sveta za trajnostni razvoj
(Uradni list RS, št. 79/10) vsebuje naslednjo prehodno in
končno določbo:
»12. člen
Sekretariat iz novega 9. člena sklepa se
vzpostavi v roku 30 dni od uveljavitve tega sklepa.
13. člen
Ta sklep začne veljati petnajsti dan po
objavi v Uradnem listu Republike Slovenije.«.