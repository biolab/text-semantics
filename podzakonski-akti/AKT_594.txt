I. SPLOŠNE DOLOČBE
1. člen
(ustanovitev)
Ekološko razvojni sklad Republike
Slovenije, javni sklad, ustanovljen po Zakonu o varstvu okolja (Uradni list RS,
št. 32/93 in 1/96) in Zakonu o javnih skladih (Uradni list RS, št. 22/00; v
nadaljnjem besedilu: ZJS) z Ustanovitvenim aktom Ekološko razvojnega sklada
Republike Slovenije, javnega sklada (Uradni list RS, št. 96/00), preoblikovan v
Ekološki sklad Republike Slovenije, javni sklad, v skladu z določbami Zakona o
varstvu okolja (Uradni list RS, št. 41/04) in ZJS, z dnem uveljavitve Zakona o
spremembah in dopolnitvah Zakona o varstvu okolja (Uradni list RS, št. 70/08)
nadaljuje svoje delo kot Eko sklad, Slovenski okoljski javni sklad (v
nadaljnjem besedilu: sklad), ustanovljen za nedoločen čas kot javni sklad po
določbah Zakona o javnih skladih (Uradni list RS, št. 77/08).
2. člen
(ustanovitelj)
(1) Ustanovitelj sklada je Republika
Slovenija.
(2) Pravice in dolžnosti ustanovitelja
sklada izvršuje Vlada Republike Slovenije (v nadaljnjem besedilu: vlada), pri
čemer so pristojnosti ustanovitelja določene s predpisi o varstvu okolja ter
predpisi o javnih skladih.
(3) Sklad sodi v delovno področje
ministrstva, pristojnega za okolje in prostor (v nadaljnjem besedilu:
ministrstvo).
3. člen
(organizacijska oblika in pravna
sposobnost)
(1) Sklad je pravna oseba javnega
prava s pravicami, obveznostmi in odgovornostmi, določenimi z zakonom in s tem
aktom.
(2) Sklad je subjekt vpisa v sodnem
registru Okrožnega sodišča v Ljubljani z matično številko 5854067.
4. člen
(firma)
(1) Firma sklada je: Eko sklad,
Slovenski okoljski javni sklad.
(2) Skrajšana firma sklada je: Eko
sklad, j.s.
(3) Firma sklada v angleščini je: Eco
Fund, Slovenian Environmental Public Fund.
(4) Skrajšana firma sklada v
angleščini je: Eco Fund.
5. člen
(sedež)
(1) Sedež sklada je v Ljubljani.
(2) Naslov sklada je: Tivolska cesta
30, 1000 Ljubljana.
(3) Sprememba naslova sklada ne pomeni
spremembe akta o ustanovitvi.
6. člen
(znak in žig)
(1) Sklad pri svojem poslovanju poleg
firme uporablja storitveni znak, zaščiten s storitveno znamko, prijavljeno pri
uradu, pristojnem za varstvo industrijske lastnine.
(2) Sklad ima žig pravokotne oblike.
Žig vsebuje firmo ali skrajšano firmo sklada, njegov znak in sedež.
II. NAMEN IN POSLOVANJE SKLADA
7. člen
(namen)
(1) Poleg nalog, ki jih sklad opravlja
po zakonu, ki ureja varstvo okolja, sklad za račun ustanovitelja iz sredstev
državnega proračuna ter drugih sredstev v skladu s predpisi ali iz sredstev
Evropske unije opravlja še naslednje naloge:
-      
sofinanciranje naložb v infrastrukturo varstva okolja državnega ali
lokalnega pomena,
-      
sofinanciranje ukrepov učinkovite rabe in izrabe obnovljivih virov
energije ali zmanjševanja obremenitve okolja,
-      
sofinanciranje različnih oblik informiranja, svetovanja, izobraževanja
in ozaveščanja javnosti,
-      
finančne naloge zbiranja, upravljanja in namenske porabe sredstev,
pridobljenih iz plačila za sanacijo posledic rudarskih del skladno z zakonom,
ki ureja rudarstvo,
-      
druge strokovne in organizacijsko-tehnične naloge.
(2) Sklad opravlja naloge iz
prejšnjega odstavka na področju varstva okolja oziroma odprave ali zmanjševanja
obremenitve okolja, učinkovite rabe energije in izrabe obnovljivih virov
energije ter na drugih področjih v skladu s predpisi, ki urejajo varstvo
okolja, energetiko, rudarstvo, in odločitvami ustanovitelja.
8. člen
(instrumenti sklada)
Sklad instrumente, določene z zakonom, ki
ureja varstvo okolja, uporablja v skladu s predpisi, ki urejajo državne pomoči,
ter ravna skladno s poslovno politiko, ki jo sprejme ustanovitelj na predlog
direktorja sklada in na podlagi mnenja nadzornega sveta.
9. člen
(dejavnost po standardni klasifikaciji)
(1) Naloge iz 7. člena tega akta opravlja
sklad v okviru naslednjih dejavnosti po Uredbi o standardni klasifikaciji
dejavnosti (Uradni list RS, št. 69/07 in 17/08):

-      
  J58.110

Izdajanje knjig,


-      
  J58.130

Izdajanje časopisov,


-      
  J58.140

Izdajanje revij in
  druge periodike,


-      
  J58.190

Drugo založništvo,


-      
  K64.920

Drugo kreditiranje,


-      
  K64.300

Dejavnost skrbniških
  in drugih skladov ter podobnih finančnih institucij,


-      
  K66.190

Druge pomožne
  dejavnosti za finančne storitve, razen za zavarovalništvo in pokojninske
  sklade,


-      
  J63.110

Obdelava podatkov in
  s tem povezane dejavnosti,


-      
  J62.090

Druge z
  informacijsko tehnologijo in računalniškimi storitvami povezane dejavnosti,


-      
  M73.120

Posredovanje
  oglaševalskega prostora,


-      
  N82.300

Organiziranje
  razstav, sejmov in kongresov,


-      
  O84.110

Splošna dejavnost
  javne uprave,


-      
  P85.590

Drugo nerazvrščeno izobraževanje,
  izpopolnjevanje in usposabljanje.

III. VIRI, NAČIN IN POGOJI PRIDOBIVANJA NAMENSKEGA
PREMOŽENJA SKLADA
10. člen
(namensko premoženje in kapital)
(1) Namensko premoženje sklada je
premoženje, ki ga sklad uporablja za doseganje namena iz 7. člena tega akta.
(2) Sklad namenskega premoženja sklada
(v nadaljevanju: kapital) je lastni vir, ki ga ustanovitelj skladno z zakonom,
ki ureja varstvo okolja, namenja za doseganje namena sklada.
(3) Vrednost kapitala po stanju na dan
31. decembra 2008 znaša 88.033.373,64 eura.
11. člen
(povečanje in zmanjšanje kapitala)
(1) Kapital se poveča:
-      
z vplačilom dodatnega namenskega premoženja s strani ustanovitelja ali
drugih oseb skladno z zakonom, ki ureja varstvo okolja (sredstva, pridobljena
po zakonu, ki ureja lastninsko preoblikovanje podjetij, sredstva državnega
proračuna skladno z zakonom, dotacije ter darila domačih in tujih oseb ter
tujih držav),
-      
z razporeditvijo presežka prihodkov nad odhodki skladno z odločitvijo
ustanovitelja.
(2) Kapital se zmanjša:
-      
z izplačilom dela namenskega premoženja ustanovitelju, s sočasnim
zmanjšanjem kapitala v enaki vrednosti,
-      
zaradi pokrivanja presežka odhodkov nad prihodki skladno z odločitvijo
ustanovitelja.
(3) Ustanovitelj na predlog nadzornega
sveta sklada ob obravnavi letnega poročila in na podlagi evidenc o pridobljenih
sredstvih iz tega člena določi obseg povečanja ali zmanjšanja vrednosti
kapitala.
12. člen
(pokrivanje presežka odhodkov nad
prihodki)
(1) Sklad v svojih računovodskih
izkazih ne sme izkazovati nepokritega presežka odhodkov nad prihodki iz
preteklih let.
(2) Presežek odhodkov nad prihodki iz
poslovanja v preteklem poslovnem letu se najprej pokriva iz nerazporejenih
presežkov prihodkov nad odhodki iz preteklih let. Če teh ni ali pa ne
zadostujejo, ustanovitelj lahko za ugotovljeni presežek odhodkov nad prihodki
zmanjša kapital ali pa presežek odhodkov nad prihodki pokrije iz državnega proračuna.
(3) Za zmanjšanje kapitala zaradi
pokrivanja presežka odhodkov nad prihodki se uporabljajo določbe o izplačilu
premoženja ustanovitelju po zakonu, ki ureja javne sklade, in zakonu, ki ureja
računovodstvo.
IV. ZAGOTAVLJANJE SREDSTEV ZA POSLOVANJE SKLADA
13. člen
(zagotavljanje sredstev za poslovanje)
Sredstva za poslovanje sklada se zagotavljajo
iz prihodkov od upravljanja namenskega premoženja sklada, iz presežka prihodkov
nad odhodki in iz nadomestil po pogodbah o opravljanju nalog za račun
ustanovitelja, sklenjenih v skladu s predpisi, ki urejajo varstvo okolja,
energetiko in rudarstvo, oziroma na podlagi odločitev ustanovitelja.
V. UPRAVLJANJE NAMENSKEGA PREMOŽENJA
14. člen
(upravljanje namenskega premoženja)
(1) Pri upravljanju namenskega
premoženja mora sklad ohranjati vrednost tega premoženja, upravljati s premoženjem
kot dober gospodarstvenik ter ravnati v skladu z namenom, zaradi katerega je
sklad ustanovljen.
(2) Obseg porabe sredstev namenskega
premoženja po namenih se določi s poslovnim in finančnim načrtom sklada in
poslovno politiko sklada, o prerazporeditvah pa na predlog direktorja sklada
odloča nadzorni svet sklada, če ni z zakonom, ki ureja varstvo okolja,
energetiko ali rudarstvo, določeno drugače.
15. člen
(omejitve finančnih spodbud, naložb
prostega namenskega premoženja in zadolževanje sklada)
(1) Pri podeljevanju posojil,
izdajanju poroštev, dajanju finančnih spodbud za spodbujanje dejavnosti na
področju dela sklada ter pri ustanavljanju kapitalskih družb ter vlaganju
kapitala v druge pravne osebe sklad upošteva naslednje omejitve:
-      
pri podeljevanju posojil sklad ravna skladno z zakonom, ki ureja varstvo
okolja, in z zakonom, ki ureja javne sklade, pri ocenjevanju kreditne
sposobnosti upravičencev pa sklad smiselno uporablja predpise Banke Slovenije,
ki veljajo za banke;
-      
pri izdajanju poroštev sklad ravna skladno s predpisi, ki urejajo javne
finance, in zakonom, ki ureja javne sklade;
-      
pri uporabi drugih finančnih spodbud za spodbujanje dejavnosti na
področju dela sklada, kot so na primer finančni zakup, nepovratna sredstva in
drugi finančni instrumenti, skupna vrednost ene finančne spodbude, ki
predstavlja naložbo sklada, ne sme preseči 10% vrednosti kapitala sklada,
skupna vrednost finančnih spodbud, ki predstavljajo potencialne obveznosti
sklada, pa ne trikratnika vrednosti namenskega premoženja sklada;
-      
izpostavljenost iz naslova vseh kapitalskih naložb v druge pravne osebe
je dovoljena v višini do 10% vrednosti kapitala sklada, kapitalska naložba v
eno pravno osebo pa ne sme presegati 2% vrednosti kapitala sklada.
(2) Pri naložbah prostega namenskega
premoženja mora sklad upoštevati prednostni vrstni red, določen z zakonom iz
drugega odstavka prejšnjega člena.
VI. UVELJAVLJANJE PRAVIC
16. člen
(splošni pogoji poslovanja)
Pogoji kreditiranja oziroma dajanja
poroštev in drugih oblik finančnih spodbud iz 8. člena tega akta, kriteriji in
merila za določitev upravičencev do teh spodbud oziroma vrstnega reda
upravičencev, pogoji za pridobitev, obseg spodbud, ki jih lahko prejme
posamezen upravičenec, medsebojne pravice in obveznosti sklada in upravičenca
po dodelitvi spodbud ter postopki za izbor upravičencev in dodeljevanje spodbud
iz 8. člena tega akta se določijo s splošnimi pogoji poslovanja sklada.
17. člen
(pristojnost odločanja)
(1) V upravnih zadevah iz pristojnosti
sklada odloča direktor sklada.
(2) Kadar je skladno z zakonom, ki
ureja varstvo okolja, dovoljena pritožba zoper posamične akte, o pritožbi
odloča ministrstvo.
(3) Za opravljanje dejanj v postopku
javnega poziva ali javnega razpisa direktor lahko imenuje komisijo sklada, v
kateri najmanj en član izpolnjuje predpisane pogoje za vodenje upravnega
postopka.
18. člen
(zahteva za uveljavitev pravic)
(1) Postopek odločanja v zadevah, ki
se nanašajo na upravljanje namenskega premoženja, se začne na zahtevo
upravičenca.
(2) Zahteva iz prejšnjega odstavka se
vloži na posebnem obrazcu. Vsebina obrazca zahteve se v skladu s splošnimi
pogoji poslovanja določi z vsakokratnim javnim razpisom ali javnim pozivom.
19. člen
(obveznost objav)
Javni razpisi in javni pozivi za uveljavljanje
pravic ter tarifni pravilnik za opravljanje storitev se objavijo v Uradnem
listu Republike Slovenije, splošni pogoji poslovanja pa se objavijo na spletni
strani sklada vključno z vsemi spremembami.
VII. ORGANI SKLADA
20. člen
(organi)
Organa sklada sta nadzorni svet in
direktor.
21. člen
(nadzorni svet)
(1) Nadzorni svet ima štiri člane.
(2) Člane nadzornega sveta na predlog
ministra imenuje vlada, in sicer:
-      
dva predstavnika ministrstva,
-      
predstavnika ministrstva, pristojnega za finance, in
-      
predstavnika ministrstva, pristojnega za energijo.
(3) Nadzorni svet sprejme poslovnik o
svojem delu, s katerim podrobneje določi način dela, sklicevanje in vodenje sej
ter druga vprašanja v zvezi z delovanjem nadzornega sveta.
22. člen
(pristojnosti nadzornega sveta)
Poleg pristojnosti, ki jih ima nadzorni
svet po zakonu, ki ureja javne sklade, opravlja nadzorni svet tudi naslednje
naloge:
-      
daje soglasje k tarifnemu pravilniku,
-      
daje ustanovitelju in direktorju sklada predloge in mnenja o posameznih
vprašanjih,
-      
daje soglasje direktorju sklada za sklepanje poslov nad vrednostjo
206.000,00 eurov brez DDV,
-      
daje soglasje direktorju sklada k besedilu javnih pozivov in javnih
razpisov za dodeljevanje sredstev sklada,
-      
daje mnenje k poslovni politiki sklada, ki jo predlaga direktor sklada.
23. člen
(direktor)
(1) Sklad vodi in zastopa direktor.
(2) Direktorja za dobo štirih let
imenuje in razrešuje ustanovitelj.
24. člen
(pogoji za imenovanje direktorja)
(1) Za direktorja je lahko imenovana
oseba, ki izpolnjuje naslednje pogoje:
-      
ima izobrazbo, pridobljeno po študijskih programih za pridobitev najmanj
druge stopnje, oziroma raven izobrazbe, pridobljeno po študijskih programih, ki
v skladu z zakonom, ki ureja visoko šolstvo, ustreza ravni izobrazbe najmanj
druge stopnje,
-      
da ima najmanj osem let delovnih izkušenj, od tega najmanj pet let na
vodilnih delovnih mestih podobne zahtevnosti,
-      
da ni bila pravnomočno obsojena za kaznivo dejanje, pa obsodba ni
pogojna.
(2) Kandidat za direktorja mora
prijavi na javni natečaj poleg dokazil o izpolnjevanju pogojev iz prejšnjega
odstavka priložiti tudi program razvoja oziroma vizijo dela sklada za mandatno
obdobje, za katero se prijavlja.
25. člen
(pristojnosti direktorja)
(1) Poleg pristojnosti, ki jih ima
direktor po zakonu, ki ureja javne sklade, ima direktor tudi naslednje
pristojnosti:
-      
izdaja pravne akte iz pristojnosti sklada,
-      
sprejema ukrepe za ohranjanje rentabilnosti in likvidnosti sklada in
predlaga sanacijske ukrepe,
-      
predlaga poslovno politiko sklada za naslednje srednjeročno obdobje,
-      
s soglasjem nadzornega sveta določa notranjo organizacijo sklada in
tarifni pravilnik,
-      
na zahtevo nadzornega sveta poroča o posameznih poslih v zvezi z
upravljanjem namenskega premoženja oziroma drugimi zadevami, povezanimi s
poslovanjem sklada,
-      
predlaga sklic sej nadzornega sveta,
-      
daje predloge in uresničuje sklepe nadzornega sveta,
-      
pripravlja gradiva in sodeluje na sejah nadzornega sveta,
-      
s soglasjem nadzornega sveta odloča o zadolževanju sklada v obsegu,
določenem s predpisi,
-      
samostojno, brez predhodnega soglasja nadzornega sveta sklepa pravne
posle, katerih vrednost ne presega 206.000 eurov brez DDV,
-      
sprejema javne pozive in javne razpise za dodeljevanje sredstev sklada
po predhodnem soglasju nadzornega sveta,
-      
sprejema javne razpise za dodeljevanje sredstev za sofinanciranje
projektov ozaveščanja ali programov promoviranja dejavnosti sklada in
-      
opravlja druge naloge, določene z zakonom in tem aktom.
(2) Omejitev iz desete alinee prejšnjega odstavka se ne nanaša na sklepanje pogodb za
dodeljevanje spodbud za doseganje namena sklada in za razpolaganje s finančnimi
sredstvi, ki ne bodo porabljena za doseganje namena sklada prej kot v enem
letu.
26. člen
(predstavljanje in zastopanje)
(1) Direktor lahko pri uresničevanju
svojih pooblastil, določenih z zakonom in tem aktom, prenese opravljanje
posameznih zadev na javne uslužbence z univerzitetno izobrazbo in najmanj
petimi leti delovne dobe. S pooblastili lahko prenese na te uslužbence tudi
pravico podpisovanja aktov, pogodb in listin, kakor tudi pravico zastopanja
sklada pred sodiščem in drugimi organi skladno z zakonom. Direktor ne glede na
dana pooblastila drugim uslužbencem obdrži vsa pooblastila in odgovornosti, ki
jih ima po zakonu in tem aktu.
(2) Sporočila javnosti posredujeta
predsednik nadzornega sveta ali direktor oziroma po njegovem pooblastilu druga
oseba.
27. člen
(pogodba o zaposlitvi)
(1) Na podlagi odločbe o imenovanju
sklene z direktorjem pogodbo o zaposlitvi predsednik nadzornega sveta, ki jo
pred podpisom soglasno potrdi nadzorni svet sklada.
(2) Za pravice in obveznosti
direktorja do plače in drugih pravic iz delovnega razmerja se uporabljajo
predpisi, ki urejajo sistem javnih uslužbencev in sistem plač funkcionarjev in
javnih uslužbencev ter določajo kriterije za uvrstitev delovnih mest direktorjev
v plačne razrede.
VIII. ORGANIZACIJA POSLOVANJA SKLADA
28. člen
(notranja organizacija)
(1) Notranjo organizacijo sklada v
skladu z namenom in nalogami iz 7. člena tega akta določi direktor s soglasjem
nadzornega sveta.
(2) Z aktom o notranji organizaciji se
določijo:
-      
notranje organizacijske enote,
-      
delovna področja notranjih organizacijskih enot,
-      
sistemizacija delovnih mest ter njihovo vrednotenje in
-      
pooblastila uslužbencev s posebnimi pooblastili in odgovornostmi.
IX. ODGOVORNOST ZA OBVEZNOSTI
29. člen
(odgovornost sklada)
(1) Sklad odgovarja upnikom za svoje
obveznosti, nastale v zvezi z namenom, za katerega je sklad ustanovljen, z vsem
svojim premoženjem.
(2) Izvršba na namensko premoženje
sklada je dovoljena samo za zavarovanje ali poplačilo terjatve, nastale v zvezi
z upravljanjem namenskega premoženja.
(3) Za obveznosti, nastale pri
opravljanju dejavnosti iz prvega odstavka 7. člena tega akta, odgovarja sklad s
sredstvi, pridobljenimi za opravljanje te dejavnosti.
30. člen
(odgovornost ustanovitelja za obveznosti
sklada)
(1) Ustanovitelj subsidiarno odgovarja
za obveznosti sklada iz naslova najetih posojil, ki niso zavarovana s poroštvom
države in ki skupaj ne smejo presegati 20% vrednosti kapitala sklada.
(2) Za druge obveznosti sklada
ustanovitelj ne odgovarja.
X. POSLOVNE KNJIGE
31. člen
(vodenje)
(1) Poslovne knjige in poročila,
knjigovodske in računovodske listine in poročila mora sklad voditi v skladu z
zakonom, ki ureja javne finance, zakonom, ki ureja računovodstvo, slovenskimi
računovodskimi standardi in drugimi predpisi o računovodskih postopkih, enotnem
kontnem načrtu, vodenju knjig in izdelavi poročil, ki veljajo za državni
proračun in posredne uporabnike proračuna.
(2) Sklad mora zagotoviti notranje
revidiranje poslovanja sklada in revidiranje letnega poročila sklada.
XI. VARSTVO PODATKOV
32. člen
(varstvo podatkov)
(1) Uslužbenci in člani organov sklada
so dolžni varovati:
-      
tajne podatke skladno z zakonom, ki ureja tajne podatke,
-      
osebne podatke skladno z zakonom, ki ureja varstvo osebnih podatkov,
-      
poslovne skrivnosti, ki jih kot take označijo stranke, ponudniki in
drugi poslovni subjekti oziroma jih kot take določi direktor sklada, in
podatke, za katere je očitno, da bi njihovo razkritje nepooblaščenim osebam ali
javnosti škodovalo interesu in ugledu sklada, v skladu z zakonom, ki ureja gospodarske
družbe.
(2) Za morebitno nepooblaščeno
razkritje podatkov iz tega člena so uslužbenci in člani organov sklada kazensko
in civilno odgovorni.

Akt o ustanovitvi Eko sklada, Slovenskega
okoljskega javnega sklada (Uradni list RS, št. 112/09) vsebuje naslednje prehodne in
končne določbe:
»XII. PREHODNE IN KONČNE DOLOČBE
33. člen
(uskladitev
splošnih pogojev poslovanja sklada)
Splošni pogoji poslovanja sklada morajo
biti usklajeni s tem aktom v treh mesecih po uveljavitvi tega akta.
34. člen
(poslovna
politika sklada)
Poslovna politika sklada mora biti potrjena
v enem letu po uveljavitvi tega akta.
35. člen
(organi sklada)
Organi sklada, imenovani na podlagi
Ustanovitvenega akta Ekološkega sklada Republike Slovenije, javnega sklada
(Uradni list RS, št. 85/04, 55/06 in 70/08 – ZVO-1B), nadaljujejo svoje delo
kot organi sklada po določbah tega akta do izteka obdobja, za katerega so bili
imenovani.
36. člen
(prenehanje
veljavnosti in sprejem aktov)
(1) Z dnem uveljavitve tega akta
preneha veljati Ustanovitveni akt Ekološkega sklada Republike Slovenije,
javnega sklada (Uradni list RS, št. 85/04, 55/06 in 70/08 – ZVO-1B).
(2) Do uveljavitve aktov, sprejetih na
podlagi tega akta, še naprej veljajo sprejeti splošni pogoji poslovanja sklada,
pravilnik o sistemizaciji in notranji organizaciji delovnih mest sklada in
poslovnik nadzornega sveta sklada.
37. člen
(začetek
veljavnosti)
Ta akt začne veljati naslednji dan po
objavi v Uradnem listu Republike Slovenije.«.

Dopolnitev Akta o ustanovitvi Eko sklada,
Slovenskega okoljskega javnega sklada (Uradni list RS, št. 1/12) spreminja 35. člen akta tako, da se
glasi:
35. člen
(organi sklada)
(1) Organi sklada, imenovani na podlagi
Ustanovitvenega akta Ekološkega sklada Republike Slovenije, javnega sklada
(Uradni list RS, št. 85/04, 55/06 in 70/08 – ZVO-1B), nadaljujejo svoje delo
kot organi sklada po določbah tega akta do izteka obdobja, za katerega so bili
imenovani.
(2) V primeru predčasne razrešitve
predsednika nadzornega sveta vlada na predlog ministra, pristojnega za okolje
in prostor, imenuje nadomestnega predsednika nadzornega sveta do izteka
obdobja, za katero je bil imenovan nadzorni svet.«;
ter vsebuje naslednjo končno določbo:
»2. člen
Ta dopolnitev akta začne veljati naslednji
dan po objavi v Uradnem listu Republike Slovenije.«.

Sprememba in dopolnitev Akta o ustanovitvi Eko
sklada, Slovenskega okoljskega javnega sklada (Uradni list RS, št. 98/12) vsebuje naslednjo končno določbo:
»3. člen
Ti spremembi in dopolnitev začnejo veljati
naslednji dan po objavi v Uradnem listu Republike Slovenije.«.

Sprememba Akta o ustanovitvi Eko sklada,
Slovenskega okoljskega javnega sklada (Uradni list RS, št. 20/13) vsebuje naslednjo končno določbo:
»2. člen
Ta sprememba začne
veljati naslednji dan po objavi v Uradnem listu Republike Slovenije.«.