1. člen
(vsebina sklepa)
Ta sklep ureja:
1.    
pogoje in omejitve vplačil investicijskih kuponov vzajemnega sklada s
prenosljivimi vrednostnimi papirji, iz drugega odstavka 236. člena Zakona o
investicijskih skladih in družbah za upravljanje (Uradni list RS, št. 77/11 in
10/12 – ZPre-1C; v nadaljnjem besedilu: ZISDU-2);
2.    
pogoje in omejitve izplačil investicijskih kuponov vzajemnega sklada s
prenosljivimi vrednostnimi papirji, iz tretjega odstavka 242. člena ZISDU-2;
3.    
pogoje in omejitve vplačil investicijskih kuponov alternativnega sklada
s prenosljivimi vrednostnimi papirji, iz drugega odstavka 382. člena ZISDU-2;
4.    
pogoje in omejitve izplačil investicijskih kuponov alternativnega sklada
s prenosljivimi vrednostnimi papirji, iz petega odstavka 383. člena ZISDU-2.
2. člen
(pogoji in omejitve vplačil investicijskih
kuponov vzajemnega sklada s prenosljivimi vrednostnimi papirji)
Investicijski kupon vzajemnega sklada se
lahko vplača s prenosljivimi vrednostnimi papirji, če so poleg pogojev in
omejitev iz drugega odstavka 236. člena ZISDU-2 izpolnjeni tudi naslednji
pogoji ter omejitve:
1.    
vplačilo s prenosljivimi vrednostnimi papirji lahko izvede samo dobro
poučeni vlagatelj iz 44. člena Zakona o trgu finančnih instrumentov (Uradni
list RS, št. 108/10 – UPB3 in 78/11);
2.    
je na javni spletni strani družbe za upravljanje objavljena trenutno
veljavna košarica prenosljivih vrednostnih papirjev, ki so lahko predmet vplačila,
in njihove uteži ter opozorilo, da se lahko sestava košarice skupaj z utežmi,
kadarkoli spremeni;
3.    
preračun vplačanih prenosljivih vrednostnih papirjev v enote premoženja
vzajemnega sklada se opravi po tečajih teh vrednostnih papirjev na
organiziranih trgih, na katerih z njimi trguje družba za upravljanje za račun
vzajemnega sklada in ki veljajo ob presečni uri obračunskega dne, ko so vsi
prenosljivi vrednostni papirji, ki so predmet vplačila, na računih
nematerializiranih vrednostnih papirjev vzajemnega sklada;
4.    
stroški vplačila s prenosljivimi vrednostnimi papirji bremenijo
vlagatelja;
5.    
v pravilih upravljanja vzajemnega sklada mora biti navedena možnost
vplačil investicijskih kuponov vzajemnega sklada s prenosljivimi vrednostnimi
papirji in podrobnosti tovrstnih vplačil.
3. člen
(pogoji in omejitve izplačil
investicijskih kuponov vzajemnega sklada s prenosljivimi vrednostnimi papirji)
Odkupna vrednost investicijskega kupona
vzajemnega sklada se lahko izplača s prenosljivimi vrednostnimi papirji, če so
poleg pogojev in omejitev iz tretjega odstavka 242. člena ZISDU-2 izpolnjeni
tudi naslednji pogoji ter omejitve:
1.    
posamezno izplačilo investicijskih kuponov s prenosljivimi vrednostnimi
papirji ne sme biti manjše od 1 odstotka vrednosti sredstev vzajemnega sklada
oziroma 100.000 eurov, kadar je premoženje vzajemnega sklada manjše od 10
milijonov eurov;
2.    
odkupna vrednost investicijskega kupona se izplača v deležih
prenosljivih vrednostnih papirjev, ki odražajo sestavo naložb vzajemnega
sklada, preostanek do celotne odkupne vrednosti investicijskega kupona pa se
imetniku investicijskega kupona izplača v denarju;
3.    
v pravilih upravljanja vzajemnega sklada mora biti navedena možnost
izplačil investicijskih kuponov vzajemnega sklada s prenosljivimi vrednostnimi
papirji ter podrobnosti tovrstnih izplačil.
4. člen
(pogoji in omejitve vplačil investicijskih
kuponov alternativnega sklada s prenosljivimi vrednostnimi papirji)
Investicijski kupon alternativnega sklada
se lahko vplača s prenosljivimi vrednostnimi papirji, če so poleg pogojev in
omejitev iz drugega odstavka 382. člena ZISDU-2 izpolnjeni tudi naslednji
pogoji ter omejitve:
1.    
vlagatelj na pristopno izjavo vpiše seznam in količino prenosljivih
vrednostnih papirjev, ki bodo predmet vplačila v alternativni sklad;
2.    
družba za upravljanje pred prenosom prenosljivih vrednostnih papirjev na
nematerializirane račune alternativnega sklada poda pisno soglasje k
posameznemu prenosljivemu vrednostnemu papirju in njegovi količini;
3.    
zaradi vplačila s prenosljivimi vrednostnimi papirji ne pride do kršitve
naložbenih omejitev iz pravil upravljanja alternativnega sklada;
4.    
preračun vplačanih prenosljivih vrednostnih papirjev v enote premoženja
alternativnega sklada se opravi po tečajih teh vrednostnih papirjev na
organiziranih trgih, na katerih z njimi trguje družba za upravljanje za račun
alternativnega sklada in ki veljajo ob presečni uri obračunskega dne, ko so vsi
prenosljivi vrednostni papirji, ki so predmet vplačila, na računih
nematerializiranih vrednostnih papirjev alternativnega sklada;
5.    
stroški vplačila s prenosljivimi vrednostnimi papirji bremenijo
vlagatelja;
6.    
v pravilih upravljanja alternativnega sklada mora biti navedena možnost
vplačil investicijskih kuponov alternativnega sklada s prenosljivimi
vrednostnimi papirji in podrobnosti tovrstnih vplačil.
5. člen
(pogoji in omejitve izplačil odkupne
vrednosti investicijskih kuponov alternativnega sklada s prenosljivimi
vrednostnimi papirji)
Za izplačilo odkupne vrednosti
investicijskih kuponov alternativnega sklada s prenosljivimi vrednostnimi
papirji se smiselno uporablja 3. člen tega sklepa.
KONČNA DOLOČBA
6. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00701-25/2012-3
Ljubljana, dne 24. aprila 2012
EVA 2012-1611-0105
Predsednik sveta
Agencije za trg vrednostnih papirjev
dr. Damjan Žugelj l.r.