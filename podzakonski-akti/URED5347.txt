I. SPLOŠNE DOLOČBE
1. člen
(vsebina)
(1) Ta uredba določa ukrepe po
Programu ukrepov na področju čebelarstva v Republiki Sloveniji v letih
2011–2013 (v nadaljnjem besedilu: program ukrepov) za izvajanje:
-      
Uredbe Komisije (ES) št. 917/2004 z dne 29. aprila 2004 o podrobnih
pravilih za izvajanje Uredbe Sveta (ES) št. 797/2004 o ukrepih za izboljšanje
splošnih pogojev za proizvajanje in trženje čebelarskih proizvodov (UL L št.
163 z dne 30. 4. 2004, str. 83), zadnjič spremenjene z Uredbo Komisije
(EU) št. 726/2010 z dne 12. avgusta 2010 o spremembi Uredbe (ES)
št. 917/2004 o podrobnih pravilih za izvajanje Uredbe Sveta (ES)
št. 797/2004 o ukrepih za izboljšanje splošnih pogojev za proizvajanje in
trženje čebelarskih proizvodov (UL L št. 213 z dne 13. 8. 2010, str. 29);
-      
Uredbe Sveta (ES) št. 1290/2005 z dne 21. junija 2005 o
financiranju skupne kmetijske politike (UL L št. 209 z dne 11. 8. 2005,
str. 1), zadnjič spremenjene z Uredbo Sveta (ES) št. 473/2009 z dne
25. maja 2009 o spremembi Uredbe (ES) št. 1698/2005 o podpori za
razvoj podeželja iz Evropskega kmetijskega sklada za razvoj podeželja (EKSRP)
in Uredbe (ES) št. 1290/2005 o financiranju skupne kmetijske politike (UL
L št. 144 z dne 9. 6. 2009, str. 3),
-      
Uredbe Sveta (ES) št. 1234/2007 z dne 22. oktobra 2007 o
vzpostavitvi skupne ureditve kmetijskih trgov in o posebnih določbah za nekatere
kmetijske proizvode (Uredba o enotni SUT), (UL L št. 299 z dne
16. 11. 2007, str. 1), zadnjič spremenjene z Uredbo Komisije (EU)
št. 513/2010 z dne 15. junija 2010 o spremembi Priloge VI k Uredbi
Sveta (ES) št. 1234/2007 v zvezi s prilagoditvijo kvot od tržnega leta
2010/2011 dalje v sektorju sladkorja (UL L št. 150 z dne 16. 6.
2010, str. 40), (v nadaljnjem besedilu: Uredba 1234/2007/ES),
-      
Uredbe Komisije (ES) št. 1857/2006 z dne 15. decembra 2006 o uporabi
členov 87 in 88 Pogodbe pri državni pomoči za majhna in srednje velika
podjetja, ki se ukvarjajo s proizvodnjo kmetijskih proizvodov, in o spremembi
Uredbe (ES) št. 70/2001 (UL L št. 358 z dne 16. 12. 2006, str. 3; v nadaljnjem
besedilu: Uredba 1857/2006/ES).
(2) S to uredbo se podrobneje določa
tudi način pridobitve sredstev po programu ukrepov.
(3) Program ukrepov, ki ga je
Republika Slovenija predložila Evropski komisiji na podlagi Uredbe
1234/2007/ES, je potrjen s Sklepom Komisije z dne 14. 9. 2010 o odobritvi
programa za izboljšanje pridelave in trženja čebelarskih proizvodov in je
dostopen na spletnih straneh ministrstva za kmetijstvo, gozdarstvo in prehrano
(v nadaljnjem besedilu: ministrstvo).
2. člen
(ukrepi)
V programskem obdobju 2011–2013 se v skladu
s to uredbo izvajajo naslednji ukrepi:
1.    
tehnična pomoč čebelarjem:
- 
sofinanciranje čebelarske opreme,
- 
pomoč čebelarjem začetnikom,
2.    
nadzor nad varozo,
3.    
kakovost medu,
4.    
obnavljanje čebeljega fonda:
- 
menjava čebeljih matic,
- 
subvencioniranje vzrejevalcev čebeljih matic,
- 
spremljanje kakovosti vzrejenih matic kranjske čebele in
- 
vpliv kakovosti prehrane na dolgoživost čebel in vitalnost čebeljih
družin.
3. člen
(sredstva)
(1) Za izvajanje ukrepov iz prejšnjega
člena se izplačajo sredstva največ do višine, določene za posamezni ukrep v
skladu s programom ukrepov.
(2) Za ukrepe iz prejšnjega člena
zagotovita sredstva Republika Slovenija in Evropska unija, vsaka 50 odstotkov.
(3) Sredstva po tej uredbi se dodelijo
v obliki nepovratnih sredstev.
4. člen
(časovni načrt in upravičeni stroški)
(1) Ukrepi iz te uredbe morajo biti:
-      
za programsko leto 2011, ki se začne 16. oktobra 2010, izvedeni do
31. avgusta 2011, izplačani pa do 15. oktobra 2011,
-      
za programsko leto 2012, ki se začne 16. oktobra 2011, izvedeni do
31. avgusta 2012, izplačani pa do 15. oktobra 2012,
-      
za programsko leto 2013, ki se začne 16. oktobra 2012, izvedeni do
31. avgusta 2013, izplačani pa do 15. oktobra 2013.
(2) Sredstva za izvajanje ukrepov po
tej uredbi se izplačujejo iz sredstev proračuna Republike Slovenije:
-      
za programsko leto 2011 iz proračunskega leta 2011,
-      
za programsko leto 2012 iz proračunskega leta 2012,
-      
za programsko leto 2013 iz proračunskega leta 2013.
(3) Upravičeni stroški iz te uredbe se
lahko uveljavljajo le za tekoče programsko leto.
5. člen
(višja sila)
(1) Kot višja sila se po tej uredbi
štejejo zlasti smrt prejemnika sredstev, dolgotrajna nezmožnost prejemnika sredstev
za delo, razlastitev kmetijskega gospodarstva, če tega ni bilo mogoče
pričakovati na dan prevzema obveznosti, uničenje čebelnjakov na kmetijskem
gospodarstvu zaradi nesreče, kužne živalske bolezni, ki prizadene vse čebelje
družine ali njihov del.
(2) O višji sili mora prejemnik
sredstev ali njegova pooblaščena oseba na obrazcu iz priloge 2, ki je sestavni
del te uredbe, pisno ali v elektronski obliki obvestiti Agencijo Republike
Slovenije za kmetijske trge in razvoj podeželja (v nadaljnjem besedilu:
agencija) in predložiti ustrezna dokazila v desetih delovnih dneh od dneva, ko
je prejemnik sredstev ali njegova pooblaščena oseba to zmožna storiti.
II. TEHNIČNA POMOČ ČEBELARJEM
1. Splošno
6. člen
(namen in skupna višina sredstev)
(1) Ukrepa iz tega poglavja sta
sofinanciranje čebelarske opreme in pomoč čebelarjem začetnikom.
(2) Namen ukrepov iz tega poglavja je
podpora posodobitvi čebelarstva s sofinanciranjem določene čebelarske opreme in
pomoč čebelarjem začetnikom.
(3) Čebelar začetnik lahko v istem
programskem letu uveljavlja le pomoč čebelarjem začetnikom na podlagi 11., 12. in 13. člena te uredbe.
(4) Skupna višina sredstev za ukrepa
iz tega poglavja znaša:
-      
v programskem letu 2011: največ do 174.200 eurov,
-      
v programskem letu 2012: največ do 173.640 eurov,
-      
v programskem letu 2013: največ do 339.940 eurov.
(5) Ministrstvo v skladu z zakonom, ki
ureja kmetijstvo, pripravi in objavi za vsako programsko leto odprti javni razpis
za ukrepe iz prvega odstavka tega člena.
2. Sofinanciranje čebelarske opreme
7. člen
(sofinanciranje nakupa čebelarske opreme)
Čebelarska oprema, pripomočki ali naprave
(v nadaljnjem besedilu: čebelarska oprema), za katero je mogoče uveljavljati
sofinanciranje nakupa, so:
-      
čebelji panji in oprema za panje,
-      
zaščitna oprema,
-      
ometalnik,
-      
smukalnik cvetnega prahu,
-      
čistilec za cvetni prah,
-      
mlin za cvetni prah,
-      
sušilnik za cvetni prah,
-      
točila do vključno osem satov in dodatna oprema za točila,
-      
ustrezna posoda za skladiščenje medu, matičnega mlečka, cvetnega prahu,
propolisa, čebeljega voska in čebeljega strupa,
-      
cedilna posoda,
-      
črpalka za med,
-      
naprave za utekočinjenje medu,
-      
mešalnik in mešalna palica za kremni med,
-      
refraktometer,
-      
konduktometer,
-      
separator medu, voska, matičnega mlečka,
-      
polnilna naprava za med,
-      
stroj za etiketiranje steklene embalaže,
-      
krožna dozirna miza,
-      
cisterna za homogenizacijo,
-      
vozički za transport,
-      
kontrolne tehtnice in elektronski sistemi za nadzor donosov,
-      
agregat,
-      
posoda za odkrivanje satov,
-      
kuhalnik voščin,
-      
preša,
-      
topilniki voska,
-      
parni uparjalnik za voščine,
-      
posode za vlivanje voska,
-      
kalup za vlivanje satnic,
-      
inkubator za shranjevanje matičnjakov do 70 celic,
-      
pribor za vzrejo in označevanje matic,
-      
prenosna klimatska naprava,
-      
prikolice ali za čebeljo pašo prirejena prevozna sredstva z nosilnostjo
do 1000 kg,
-      
testni vložki,
-      
drugi pripomočki (čebelarski pribor, kadilniki, orodje za delo v panju,
žičenje) v skupnem znesku do največ 100 eurov.
8. člen
(pogoji za sofinanciranje)
Čebelar je upravičen do sofinanciranja
nakupa čebelarske opreme, če:
-      
je vpisan v register čebelnjakov najpozneje dan pred oddajo vloge,
-      
v register čebelnjakov sporoči podatke o številu čebeljih družin v
svojih čebelnjakih v skladu s predpisom, ki ureja označevanje čebelnjakov,
-      
je opravil nakup čebelarske opreme (pri čemer se za dokazila o
opravljenem nakupu šteje izvod izvirnega računa in izvirnega dokazila o plačilu
računov na ime vlagatelja); dokazila o opravljenem nakupu se vlagatelju ne
vračajo,
-      
je opravil usposabljanje o smernicah dobrih higienskih navad v
čebelarstvu ali ima vzpostavljen lastni HACCP (Hazard Analysis Critical
Control Point) sistem,
-      
skupni znesek sofinanciranja znaša najmanj 30 odstotkov najvišjega
zneska sredstev sofinanciranja iz tretjega odstavka 9. člena te uredbe,
-      
čebelarsko opremo, sofinancirano po tej uredbi, uporablja še najmanj pet
let po prejetju sredstev.
9. člen
(finančne določbe)
(1) Delež sofinanciranja znaša 80
odstotkov skupne vrednosti neto (brez vštetega DDV) izvedenega nakupa čebelarske
opreme.
(2) Sofinanciranje skupne vrednosti
izvedenega nakupa čebelarske opreme ne sme preseči najvišje vrednosti, ki jo
lahko vlagatelj uveljavlja v treh letih programskega obdobja 2011–2013 iz
tretjega odstavka tega člena.
(3) Najvišji znesek sredstev
sofinanciranja čebelarske opreme v programskem obdobju 2011–2013 znaša za upravičenca:
-      
ki čebelari z do 20 čebeljimi družinami: 1000 eurov;
-      
ki čebelari z od 21 do 40 čebeljimi
družinami: 2000 eurov;
-      
ki čebelari z od 41 do 100 čebeljimi
družinami: 4000 eurov;
-      
ki čebelari z 101 ali več čebeljimi
družinami: 6000 eurov.
(4) Vlagatelj je upravičen do
sofinanciranja čebelarske opreme iz 7. člena te uredbe za število čebeljih
družin, ki jih ima vpisane v register čebelnjakov na dan 31. oktobra v
letu pred oddajo vloge.
(5) Čebelar, ki vloži vlogo za
sofinanciranje čebeljih panjev v okviru programskega obdobja 2011–2013, ne more
kandidirati za nakup čebeljih panjev v okviru predpisa, ki ureja ukrepe 1., 3. in 4. osi Programa razvoja podeželja Republike Slovenije za obdobje 2007–2013.
10. člen
(upravičeni stroški)
(1) Upravičeni stroški za
sofinanciranje čebelarske opreme so stroški nakupa čebelarske opreme iz 7.
člena te uredbe.
(2) Neupravičeni stroški za
sofinanciranje čebelarske opreme so:
-      
stroški plačila carin in dajatev pri uvozu,
-      
DDV,
-      
stroški nakupa rabljene čebelarske opreme,
-      
stroški tekočega poslovanja (stroški vzdrževanja, najema itd.),
-      
bančni stroški,
-      
poštnina.
3. Pomoč čebelarjem začetnikom
11. člen
(sofinanciranje nakupa)
(1) Čebelarju začetniku se sofinancira
nakup treh novih panjev z opremo za panje, treh čebeljih družin, ene posode za
med in enega točila za med skupaj.
(2) Čebelar začetnik je upravičen do
sofinanciranja nakupa iz prejšnjega odstavka samo v enem programskem letu
programskega obdobja 2011–2013.
(3) Čebelar začetnik je upravičen do
sofinanciranja nakupa iz tega člena za največ 1000 eurov.
12. člen
(upravičeni stroški)
(1) Upravičeni stroški za pomoč
čebelarjem začetnikom so stroški nakupa treh novih panjev z opremo za panje,
treh čebeljih družin, ene posode za med in enega točila za med skupaj.
(2) Neupravičeni stroški za pomoč
čebelarjem začetnikom so:
-      
stroški plačila carin in dajatev pri uvozu,
-      
DDV,
-      
stroški nakupa rabljenih panjev, rabljenih posod za med in rabljenih
točil za med,
-      
stroški tekočega poslovanja (npr. stroški vzdrževanja, najema itd.),
-      
bančni stroški,
-      
poštnina.
13. člen
(pogoji za čebelarje začetnike)
(1) Čebelar začetnik je upravičen do
sofinanciranja nakupa iz prvega odstavka 11. člena te uredbe, če:
-      
je prvič vpisan v register čebelnjakov v predhodnem ali istem letu pred
objavo javnega razpisa za pomoč čebelarjem začetnikom,
-      
je ob oddaji vloge star najmanj 15 let,
-      
ima pisno soglasje staršev ali skrbnikov za izvajanje tega ukrepa, če
pri oddaji vloge še ni dopolnil 18 let,
-      
je pred oddajo vloge opravil najmanj 35 urni začetni tečaj čebelarjenja,
ki ga pripravi in izvede Javno svetovalna služba v čebelarstvu, in
izobraževanja s področja zdravstvenega varstva čebel, ki ga pripravlja in
izvaja Univerza v Ljubljani, Veterinarska fakulteta, Nacionalni veterinarski
inštitut (v nadaljnjem besedilu: VF NVI), ali če predloži certifikat nacionalne
poklicne kvalifikacije,
-      
je opravil nakup opreme in čebeljih družin (pri čemer se za dokazila o
opravljenem nakupu šteje izvod izvirnega računa in izvirnega dokazila o plačilu
računov na ime vlagatelja); dokazila o opravljenem nakupu se vlagatelju ne
vračajo,
-      
čebelje panje in opremo, sofinancirano po tej uredbi, uporablja še
najmanj pet let po prejetju sredstev.
(2) Ne glede na določbo prve alinee
prejšnjega odstavka mora biti čebelar začetnik z nacionalno poklicno kvalifikacijo
vpisan v register čebelnjakov največ tri leta pred objavo javnega razpisa za
pomoč čebelarjem začetnikom.
III. NADZOR NAD VAROZO
14. člen
(namen in skupna višina sredstev)
(1) Namen ukrepa iz tega poglavja je
usmerjati čebelarje k pravilni uporabi zdravil, ki vsebujejo zdravilne
učinkovine, primerne za zatiranje varoj v ekološkem načinu čebelarjenja za
boljše zdravstveno stanje čebel ob pridobivanju varnih čebeljih pridelkov.
(2) Registrirani čebelarji morajo za
izplačila, ki se dodelijo v skladu z Uredbo 1857/2006/ES, izpolnjevati pogoje
za mikro, mala in srednja podjetja iz Priloge I Uredbe Komisije (ES) št.
800/2008 z dne 6. avgusta 2008 o razglasitvi nekaterih vrst pomoči za
združljive s skupnim trgom z uporabo členov 87 in 88 Pogodbe (Uredba o splošnih
skupinskih izjemah) (UL L št. 214 z dne 9. 8. 2008, str. 3).
(3) Do zdravila za zatiranje varoj je
upravičen čebelar za število čebeljih družin, ki jih ima vpisane v register
čebelnjakov na dan izdaje zdravil za zatiranje varoze.
(4) Skupna višina
sredstev za ukrep iz tega poglavja znaša:
-      
v programskem letu 2011: največ do 585.500 eurov, od tega se 435.500
eurov dodeli skladno s 3. členom te uredbe, 150.000 eurov pa se dodeli v okviru
sheme pomoči, izdelane in objavljene v skladu z Uredbo 1857/2006/ES;
-      
v programskem letu 2012: največ do 584.100 eurov, od tega se 434.100
eurov dodeli skladno s 3. členom te uredbe, 150.000 eurov pa se dodeli v okviru
sheme pomoči, izdelane in objavljene v skladu z Uredbo 1857/2006/ES;
-      
v programskem letu 2013: največ do 255.000 eurov.
(5) Sredstva, ki
se dodelijo v skladu z Uredbo 1857/2006/ES, se lahko dodelijo le za dejavnosti
in storitve, opravljene oziroma prejete po izdelavi in objavi identifikacijske
številke izvzetja tozadevne sheme pomoči na spletni strani Generalnega
direktorata za kmetijstvo in razvoj podeželja Evropske komisije, s čimer se
šteje, da je shema pomoči objavljena v skladu z Uredbo 1857/2006/ES. Minister o
tem objavi obvestilo v Uradnem listu Republike Slovenije.
(6) Čebelar, ki je
prejemnik subvencionirane storitve na podlagi ukrepa iz tega člena, za iste
stroške ne more prejeti še drugih sredstev iz nacionalnih javnih virov ali
sredstev Evropske unije, skladno z Uredbo 1857/2006/ES.
15. člen
(program zatiranja varoze)
(1) VF NVI v sodelovanju z
Veterinarsko upravo Republike Slovenije pripravi operativni program zatiranja
varoze (v nadaljnjem besedilu: operativni program varoze), ki je podlaga za
izvajanje nadzora nad varozo. Operativni program varoze sprejme minister,
pristojen za kmetijstvo (v nadaljnjem besedilu: minister).
(2) Operativni program varoze določa
zlasti:
-      
zdravila in metode za zatiranja varoj v posameznem programskem letu
programskega obdobja 2011–2013,
-      
način spremljanja naravnega odpada varoj,
-      
način ter čas dobave zdravil za poletno zatiranje varoj in začetka
zatiranja varoj,
-      
način izdaje zdravil za poletno zatiranje varoj,
-      
način zatiranja varoj za ekološke čebelarje,
-      
vodenje evidence dobavljenih zdravil za poletno zatiranje varoj po
količini, vrsti in številkah izdelavnih serij, izdanih zdravil in receptov ter
skladiščenih količin zdravil po njihovi vrsti, količini in številki izdelavne
serije,
-      
spremljanje učinkovitosti zatiranja varoj,
-      
obveznosti čebelarja v zvezi z zatiranjem varoze,
-      
način sodelovanja VF NVI z drugimi strokovnimi institucijami,
-      
nadzor nad izvajanjem operativnega programa varoze,
-      
poročanje,
-      
finančno ovrednotenje in način zagotavljanja finančnih sredstev,
-      
upravičene stroške,
-      
usposabljanje čebelarjev za obvladovanje varoze po operativnem programu
varoze.
16. člen
(izbira dobavitelja)
Ministrstvo po potrebi na podlagi operativnega programa varoze izvede vsako leto
programskega obdobja 2011–2013 javno naročilo za izbiro dobavitelja zdravil in
sredstev za zatiranje varoj v skladu s predpisi, ki urejajo javno naročanje.
17. člen
(izvedba operativnega programa zatiranja
varoze)
(1) Izbrani dobavitelj iz prejšnjega
člena zdravila za zatiranje varoj dostavi na enote VF NVI v skladu pogodbo o
izvedbi javnega naročila.
(2) Zdravila za zatiranje varoj izdajo
veterinarji VF NVI čebelarjem v obdobju in na način, ki sta določena v
operativnem programu varoze. VF NVI pri izvedbi operativnega programa varoze
sodeluje s Čebelarsko zvezo Slovenije.
18. člen
(upravičeni stroški)
(1) Upravičeni stroški nadzora nad
varozo so:
-      
stroški nakupa zdravil za zatiranje varoj in
-      
stroški VF NVI, nastali pri izvedbi operativnega programa varoze (to so
stroški dela, najema prostorov za razdeljevanje zdravil, kilometrina in
materialni stroški).
(2) Neupravičeni stroški nadzora nad
varozo so:
-      
DDV, razen v primeru iz prve alinee
prejšnjega odstavka,
-      
bančni stroški,
-      
poštnina.
19. člen
(pogoji za izvajalca ukrepa)
(1) VF NVI mora:
-      
pripraviti in izvesti operativni program varoze,
-      
pripraviti poročilo o nabavi, izdaji in zalogi zdravil za zatiranje
varoj,
-      
pripraviti poročilo o spremljanju učinkovanja zdravil za zatiranje
varoj,
-      
pripraviti končno letno poročilo o izvedbi operativnega programa varoze
in o svojih ugotovitvah,
-      
pripraviti poročilo o izvedbi usposabljanja čebelarjev za obvladovanje
varoze po operativnem programu varoze.
(2) VF NVI mora k vlogi priložiti:
-      
obračun upravičenih stroškov (pri čemer se za dokazila o opravljenem
nakupu šteje izvod izvirnega računa in izvirnega dokazila o plačilu računov na
ime vlagatelja); dokazila o opravljenem nakupu se vlagatelju ne vračajo,
-      
končno letno poročilo o izvedbi operativnega programa varoze,
-      
izjavo o opravljeni storitvi,
-      
izjavo o nesofinanciranju iz drugih virov,
-      
izjavo o dejansko opravljenem delu posameznih zaposlenih pri izvajanju
ukrepa.
IV. KAKOVOST MEDU
20. člen
(namen in skupna višina sredstev)
(1) Namen ukrepa iz tega poglavja je
financiranje fizikalno‑kemijskih, mikroskopskih ter senzoričnih analiz in
analiz na ostanke akaricidov in antibiotikov v medu prek sistema interne
kontrole medu in ocenjevanja medu.
(2) Do interne kontrole medu in
ocenjevanja medu je upravičen čebelar, ki v okviru samokontrole odda vzorec
medu v analize iz prejšnjega odstavka in ki je najpozneje dan pred oddajo
vzorcev v analizo vpisan v register čebelnjakov.
(3) Skupna višina sredstev za ukrep iz
tega poglavja znaša:
-      
v programskem letu 2011: največ do 52.260 eurov,
-      
v programskem letu 2012: največ do 52.092 eurov,
-      
v programskem letu 2013: največ do 61.850 eurov.
21. člen
(program interne kontrole in ocenjevanja
medu)
(1) Minister sprejme operativni
program interne kontrole medu in ocenjevanja medu (v nadaljnjem besedilu:
operativni program kakovosti medu) za posamezno programsko leto programskega
obdobja 2011–2013.
(2) Operativni program kakovosti medu
iz prejšnjega odstavka določa zlasti:
-      
cilje tega ukrepa,
-      
način in dinamiko izvajanja tega ukrepa,
-      
vodenje evidenc,
-      
finančno ovrednotenje operativnega programa kakovosti medu,
-      
nadzor nad izvajanjem operativnega programa kakovosti medu,
-      
upravičene stroške,
-      
poročanje.
22. člen
(izbira izvajalca analiz)
(1) Ministrstvo na podlagi
operativnega programa kakovosti medu iz prejšnjega člena izvede vsako leto
programskega obdobja 2011–2013 javno naročilo za izbiro izvajalca fizikalno‑kemičnih,
mikroskopskih ter senzoričnih analiz in analiz na ostanke akaricidov in
antibiotikov v skladu s predpisi, ki urejajo javno naročanje.
(2) Merilo za izbiro izvajalca je
ponujena najnižja cena analize enega vzorca na fizikalno‑kemične, mikroskopske
ter senzorične lastnosti in najnižja ponujena cena analize na ostanke
akaricidov in antibiotikov v enem vzorcu medu.
(3) Izbrani izvajalec mora zagotoviti
sledljivost analiz medu in preprečiti možnost dvojnega financiranja analiz istega
vzorca.
(4) Izbrani izvajalec mora lastniku
vzorca zagotoviti rezultate analize z razlago.
23. člen
(upravičeni stroški)
(1) Upravičeni stroški interne
kontrole medu in ocenjevanja so stroški izvedbe analiz medu iz prvega odstavka
prejšnjega člena. Podrobnejša specifikacija stroškov analiz medu iz prvega
odstavka prejšnjega člena, do višine sredstev iz tretjega odstavka 20. člena te
uredbe, se opredeli v operativnem programu kakovosti medu.
(2) Neupravičeni stroški interne
kontrole so:
-      
stroški plačila carin in dajatev pri uvozu,
-      
stroški nakupa laboratorijske opreme,
-      
bančni stroški,
-      
poštnina.
24. člen
(izbrani izvajalec)
Izbrani izvajalec mora ministrstvu
priložiti:
-      
izjavo o opravljeni storitvi,
-      
končno poročilo o izvedbi operativnega programa kakovosti medu,
-      
seznam in rezultate opravljenih analiz za posamezni vzorec,
-      
izjavo o nesofinanciranju iz drugih virov,
-      
izjavo o dejansko opravljenem delu posameznih zaposlenih pri izvajanju
ukrepa.
V. OBNAVLJANJE ČEBELJEGA FONDA
1. Splošno
25. člen
(namen in skupna višina sredstev)
(1) Ukrepi iz tega poglavja so:
-      
menjava čebeljih matic,
-      
subvencioniranje vzrejevalcev čebeljih matic,
-      
spremljanje kakovosti vzrejenih
matic kranjske čebele in
-      
vpliv kakovosti prehrane na dolgoživost čebel in vitalnost čebeljih
družin.
(2) Namen ukrepov iz tega poglavja je
izboljševanje rasnih lastnosti kranjske čebele in omejitev širjenja drugih
podvrst čebel na območju Republike Slovenije, spodbujanje vzrejevalcev k
obsežnejši vzreji kakovostnih matic, spremljanje kakovosti vzrejnih matic in
ugotavljanje kakovosti prehrane za dolgoživost čebel in vitalnost čebeljih
družin.
(3) Skupna višina sredstev za ukrepe
iz tega poglavja znaša:
-      
v programskem letu 2011: največ do 112.776 eurov,
-      
v programskem letu 2012: največ do 112.410 eurov,
-      
v programskem letu 2013: največ do 111.912 eurov.
(4) Ministrstvo izvede vsako leto
programskega obdobja 2011–2013 javno naročilo za izbiro izvajalcev ukrepov iz
prve, tretje in četrte alinee prvega odstavka tega člena (v nadaljnjem
besedilu: izbrani ponudnik) v skladu s predpisi, ki urejajo javno naročanje. Za
ukrep iz druge alinee prvega odstavka tega člena ministrstvo za posamezno
programsko leto objavi odprti javni razpis v skladu z zakonom, ki ureja
kmetijstvo.
2. Menjava čebeljih matic
26. člen
(program menjave čebeljih matic)
(1) Program menjave čebeljih matic
pripravi in izvede izbrani ponudnik. Letni program sprejme minister.
(2) Letni program iz prejšnjega
odstavka določa zlasti:
-      
pogoje, katerim morajo ustrezati čebelje matice za namen menjave,
-      
cilje tega ukrepa,
-      
način menjave čebeljih matic,
-      
vodenje evidenc,
-      
finančno ovrednotenje letnega programa,
-      
nadzor nad menjavo čebeljih matic,
-      
upravičene stroške in
-      
spremljanja učinkovitosti tega ukrepa.
(3) Do menjave čebeljih matic so
upravičeni čebelarji:
-      
katerih matice imajo potomstvo, ki ne izkazuje morfoloških lastnosti,
določenih v rejskem programu za kranjsko čebelo, in
-      
ki so najpozneje dan pred menjavo čebeljih matic vpisani v register
čebelnjakov.
27. člen
(upravičeni stroški)
(1) Upravičeni stroški menjave čebeljih
matic so:
-      
stroški priprave in izvedbe letnega programa menjave čebeljih matic in
-      
stroški za odkup čebeljih matic.
(2) Podrobnejša specifikacija stroškov
menjave čebeljih matic, do višine sredstev iz 28. člena te uredbe, se opredeli
v letnem programu menjave čebeljih matic.
(3) Neupravičeni stroški so:
-      
bančni stroški,
-      
poštnina.
28. člen
(finančna določba)
Višina sredstev za ukrep menjave čebeljih
matic znaša:
-      
v programskem letu 2011: največ do 30.902 eurov,
-      
v programskem letu 2012: največ do 30.821 eurov,
-      
v programskem letu 2013: največ do 30.678 eurov.
3. Subvencioniranje vzrejevalcev
čebeljih matic
29. člen
(namen, pogoji za izplačilo)
(1) Namen ukrepa subvencioniranja
vzrejevalcev čebeljih matic je spodbujanje vzrejevalcev čebeljih matic k obsežnejši
vzreji bolj kakovostnih matic.
(2) Do subvencije vzrejevalcev
čebeljih matic je upravičen vzrejevalec čebeljih matic, ki poveča vzrejo
kakovostnih čebeljih matic najmanj za pet odstotkov glede na vpisane čebelje
matice v izvorno rodovniško knjigo v preteklem programskem letu.
(3) Pogoji za odobritev subvencije za
vzrejo čebeljih matic so, da:
-      
ima vzrejevalec odločbo ministrstva o odobritvi vzrejališča čebeljih
matic,
-      
ima potrdilo o številu čebeljih matic, ki so vpisane v izvorno
rodovniško knjigo v skladu s predpisom, ki ureja zootehniške standarde za
plemensko kranjsko čebelo, v posameznem programskem letu,
-      
k vlogi priloži potrdila o pravilni izvedbi direktnega testa v
posameznem letu, ki ga prejme od druge priznane rejske organizacije,
-      
k vlogi priloži potrdilo o številu vpisanih čebeljih matic v izvorno
rodovniško knjigo v preteklem programskem letu in
-      
je vpisan v register čebelnjakov najpozneje dan pred oddajo vloge.
(4) Ministrstvo v skladu z zakonom, ki
ureja kmetijstvo, za posamezno programsko leto pripravi in objavi odprti javni
razpis za ukrep subvencioniranja vzrejevalcev čebeljih matic, kjer se
podrobneje določi pogoje in višino sredstev za ta ukrep.
30. člen
(finančna določba)
Višina sredstev za ukrep subvencioniranja
čebeljih matic znaša:
-      
v programskem letu 2011: največ do 29.615 eurov,
-      
v programskem letu 2012: največ do 29.518 eurov,
-      
v programskem letu 2013: največ do 29.383 eurov.
4. Spremljanje kakovosti vzrejenih
matic kranjske čebele
31. člen
(namen in program spremljanja kakovosti
vzrejenih matic kranjske čebele)
(1) Namen ukrepa spremljanja kakovosti
vzrejenih matic kranjske čebele je ugotavljanje povezave med tehnologijo vzreje
in kakovostjo vzrejenih matic ter ugotavljanje tehnološke rešitve za
izboljšanje kakovosti vzrejenih matic.
(2) Triletni program spremljanja
kakovosti vzrejnih matic kranjske čebele pripravi in izvede izbrani ponudnik,
sprejme pa ga minister.
(3) Program iz prejšnjega odstavka
določa zlasti:
-      
cilje tega ukrepa,
-      
način in dinamiko izvajanja tega ukrepa,
-      
upravičene stroške,
-      
nadzor nad izvajanjem triletnega programa,
-      
finančno ovrednotenje triletnega programa,
-      
poročanje in
-      
pričakovane rezultate.
32. člen
(upravičeni stroški)
(1) Upravičeni stroški spremljanja
kakovosti vzrejenih matic kranjske čebele so stroški priprave in izvedbe triletnega
programa spremljanja kakovosti vzrejenih matic kranjske čebele. Podrobnejša
specifikacija stroškov spremljanja kakovosti vzrejenih matic kranjske čebele,
do višine sredstev iz 33. člena te uredbe, se opredeli v triletnem programu iz
prejšnjega člena.
(2) Neupravičeni stroški spremljanja
kakovosti vzrejenih matic kranjske čebele so:
-      
stroški plačila carin in dajatev pri uvozu,
-      
bančni stroški in
-      
poštnina.
33. člen
(finančna določba)
Višina sredstev za ukrep spremljanja
kakovosti vzrejenih matic kranjske čebele znaša:
-      
v programskem letu 2011: največ do 32.575 eurov,
-      
v programskem letu 2012: največ do 32.450 eurov,
-      
v programskem letu 2013: največ do 32.320 eurov.
5. Vpliv kakovosti prehrane na
dolgoživost čebel in vitalnost čebeljih družin
34. člen
(namen in program vpliva kakovosti
prehrane na dolgoživost čebel in vitalnost čebeljih družin)
(1) Namen ukrepa vpliva kakovosti
prehrane na dolgoživost čebel in vitalnost čebeljih družin je ugotavljanje
vpliva kakovosti prehrane na dolgoživost čebel in vitalnost čebeljih družin.
(2) Triletni program ugotavljanja
vpliva kakovosti prehrane na dolgoživost čebel in vitalnost čebeljih družin
pripravi in izvede izbrani ponudnik, sprejme pa ga minister.
(3) Triletni program ugotavljanja
vpliva kakovosti prehrane na dolgoživost čebel in vitalnost čebeljih družin
vsebuje zlasti:
-      
cilje tega ukrepa,
-      
način in dinamiko izvajanja tega ukrepa,
-      
upravičene stroške,
-      
nadzor nad izvajanjem triletnega programa,
-      
finančno ovrednotenje triletnega programa,
-      
poročanje in
-      
pričakovane rezultate.
35. člen
(upravičeni stroški)
(1) Upravičeni stroški vpliva
kakovosti prehrane na dolgoživost čebel in vitalnost čebeljih družin so stroški
priprave in izvedbe triletnega programa ugotavljanja vpliva kakovosti prehrane
na dolgoživost čebel in vitalnost čebeljih družin. Podrobnejša specifikacija
stroškov vpliva kakovosti prehrane na dolgoživost čebel in vitalnost čebeljih
družin, do višine sredstev iz 36. člena te uredbe, se opredeli v triletnem programu
iz prejšnjega člena.
(2) Neupravičeni stroški so:
-      
stroški plačila carin in dajatev pri uvozu,
-      
bančni stroški in
-      
poštnina.
36. člen
(finančna določba)
Višina sredstev za ukrep ugotavljanja
vpliva kakovosti prehrane na dolgoživost čebel in vitalnost čebeljih družin znaša:
-      
v programskem letu 2011: največ do 19.684 eurov,
-      
v programskem letu 2012: največ do 19.621 eurov,
-      
v programskem letu 2013: največ do 19.531 eurov.
VI. PODROBNEJŠA PRAVILA POSTOPKA IN NAČIN PRIDOBITVE SREDSTEV
37. člen
(dodelitev sredstev)
(1) Za ukrepe iz 7. in 11. člena ter druge alinee prvega odstavka 25. člena te uredbe se za posamezno programsko leto
izvedejo odprti javni razpisi v skladu z zakonom, ki ureja kmetijstvo.
(2) Za izbiro dobavitelja po 16. členu
te uredbe in za ukrepe iz 20. člena ter prve, tretje in četrte alinee prvega
odstavka 25. člena te uredbe se izvedejo javna naročila v skladu z zakonom, ki
ureja javno naročanje.
38. člen
(vloga VF NVI in objava odprtih javnih
razpisov)
(1) VF NVI pošlje vlogo z dokazili na
obrazcu iz priloge 3, ki je sestavni del te uredbe, na naslov: Agencija
Republike Slovenije za kmetijske trge in razvoj podeželja, Dunajska cesta 160,
1000 Ljubljana, ali jo vloži v vložišču agencije:
-      
za programsko leto 2011: najpozneje
do 31. avgusta 2011,
-      
za programsko leto 2012: najpozneje
do 31. avgusta 2012,
-      
za programsko leto 2013: najpozneje
do 31. avgusta 2013.
(2) Ministrstvo objavi odprte javne
razpise za ukrepe iz 7. in 11. člena ter druge alinee prvega odstavka 25. člena
te uredbe:
-      
za programsko leto 2011: najpozneje
do 15. junija 2011,
-      
za programsko leto 2012: najpozneje
do 15. junija 2012,
-      
za programsko leto 2013: najpozneje
do 15. junija 2013.
39. člen
(vloge na podlagi odprtih javnih razpisov
in odločitev o vrstnem redu obravnave vlog)
(1) Za ukrepe iz 7. in 11. člena ter druge alinee prvega odstavka 25. člena te uredbe vlagatelji pošljejo vlogo na
obrazcu iz priloge 1, ki je sestavni del te uredbe, z dokazili priporočeno na
agencijo ali jo vložijo v vložišču agencije.
(2) Agencija odpira in obravnava vloge
ter zahteva odpravo njihovih pomanjkljivosti po vrstnem redu oddaje vlog ali po
vrstnem redu prejema popolnih in vsebinsko ustreznih vlog do porabe razpisanih
sredstev za posamezni ukrep. Če je skupna višina zaprošenih sredstev višja od
razpisanih sredstev, agencija v primeru dveh ali več popolnih in vsebinsko
ustreznih vlog z enakim datumom in časom oddaje vloge (ura, minuta na
ovojnici), izvede žrebanje za določitev vrstnega reda prispelih vlog. Pri žrebu
je lahko navzoč tudi vlagatelj. O dnevu žrebanja so vlagatelji obveščeni pisno.
Tričlansko komisijo, ki nadzira žrebanje, in osebo, ki vodi žrebanje, imenuje
predstojnik agencije izmed javnih uslužbencev, zaposlenih na agenciji.
(3) Žrebanje iz prejšnjega odstavka se
opravi v uradnih prostorih agencije. O žrebanju se sestavi zapisnik, ki ga
podpišejo člani komisije, ki nadzirajo žrebanje, oseba, ki je vodila žrebanje,
in vlagatelji, če so navzoči.
40. člen
(obravnava vlog na podlagi odprtih javnih
razpisov)
(1) Odpiranje vlog ni javno.
(2) Vloge se preverja po vrstnem redu
časa oddaje popolne vloge. Popolna vloga se po vrstnem redu uvrsti na konec
seznama popolnih vlog in dobi zaporedno številko vloge. V primeru nepopolne
vloge se za datum in čas prejema dopolnitve vloge štejeta datum in čas (ura,
minuta) oddaje dopolnitve na pošti ali oddaje v vložišču agencije. Ko agencija
prejme dopolnjeno vlogo, se dopolnjena vloga ponovno pregleda.
(3) Poziv k dopolnitvi vloge zaradi
manjkajočega pečata, številk uradnih dokumentov ali evidenc ne vpliva na
uvrstitev na seznam prejetih ali popolnih vlog.
(4) Vloga, ki je popolna in izpolnjuje
predpisane pogoje, vendar razpoložljiva sredstva ne zadoščajo za dodelitev
sredstev v celoti, se lahko odobri do višine razpoložljivih sredstev, če se
vlagatelj s tem strinja.
41. člen
(omejitev sredstev)
(1) Sredstva se ne odobrijo
upravičencu, ki je za iste upravičene stroške, kot jih navaja v vlogi za
pridobitev sredstev po tej uredbi, že prejel sredstva Evropske unije ali javna
sredstva Republike Slovenije.
(2) Sredstva se ne dodelijo za
dejavnosti zunaj območja Republike Slovenije.
42. člen
(obveznosti upravičenca in objava)
(1) Upravičenec mora agenciji,
ministrstvu, revizijskemu organu ali drugim nadzornim organom omogočiti dostop
do dokumentacije, ki je bila podlaga za pridobitev sredstev.
(2) Na spletni strani agencije se
objavi seznam prejemnikov sredstev, ki so pravne osebe, z navedbo firme, opisom
dejavnosti in zneskom odobrenih sredstev za posamezni ukrep.
(3) Če agencija po izplačilu sredstev
ugotovi, da so bila sredstva neupravičeno dodeljena, je prejemnik sredstev
dolžan vrniti vsa prejeta sredstva v proračun skupaj z zakonitimi zamudnimi
obrestmi.
43. člen
(hramba dokumentacije)
Prejemniki sredstev, ki pridobijo sredstva
na podlagi te uredbe, morajo dokumentacijo, ki je bila podlaga za pridobitev
sredstev, hraniti še najmanj pet let od dneva zadnjega izplačila sredstev.
VII. NADZOR NAD IZVAJANJEM UKREPOV
44. člen
(administrativna kontrola in kontrola na
kraju samem)
(1) Agencija izvaja administrativne
kontrole in kontrole na kraju samem pred izplačilom sredstev za posamezen
ukrep.
(2) Agencija mora zagotoviti ločenost
izvajanja nalog administrativnih kontrol in kontrole na kraju samem.

Priloga
1: Vloga za uveljavljanje povračila stroškov
Priloga
2: Obrazec Uveljavljanje odstopanja od obveznosti v primeru višje sile
Priloga
3: Vloga za uveljavljanje povračila stroškov

Uredba o izvajanju Programa ukrepov na
področju čebelarstva v Republiki Sloveniji v letih 2011–2013 (Uradni list RS,
št. 4/11)
vsebuje naslednjo končno določbo:
»VIII. KONČNA DOLOČBA
45. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi in dopolnitvi Uredbe o
izvajanju Programa ukrepov na področju čebelarstva v Republiki Sloveniji v
letih 2011–2013 (Uradni list RS, št. 40/11) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju Programa ukrepov na področju čebelarstva v Republiki Sloveniji v
letih 2011–2013 (Uradni list RS, št. 7/13) vsebuje naslednjo končno določbo:
»KONČNA DOLOČBA
7. člen
Ta uredba začne veljati naslednji dan po
objavi v Uradnem listu Republike Slovenije.«.