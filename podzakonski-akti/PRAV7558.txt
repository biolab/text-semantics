1. člen
Ta pravilnik podrobneje določa postopek za
razvrščanje v zavarovalne osnove za plačevanje prispevkov za pokojninsko in
invalidsko zavarovanje in druge postopke za zavarovance iz 15. člena
(samozaposleni) in 16. člena (kmetje) Zakona o pokojninskem in invalidskem
zavarovanju (Uradni list RS, št. 109/06 – uradno prečiščeno besedilo, 112/06 –
odločba US in 114/06 - ZUTPG, v nadaljnjem besedilu: zakon).
2. člen
(1) Uvrstitev v zavarovalno osnovo se
za zavarovance iz 15. člena zakona (samozaposleni) določi na podlagi
zadnjega obračuna akontacije dohodnine od dohodka, doseženega z opravljanjem
dejavnosti (v nadaljnjem besedilu: obračun davka) in glede na podatke o povprečni
oziroma minimalni plači za leto, na katero se nanaša akontacija dohodnine od
dohodka, doseženega z opravljanjem dejavnosti.
(2) Ne glede na prejšnji odstavek se
uvrstitev v zavarovalno osnovo za zavarovance, katerim se davčna osnova od
dohodka, doseženega z opravljanjem dejavnosti, ugotavlja z upoštevanjem
normiranih odhodkov, določi na podlagi zadnje odločbe o odmeri dohodnine
oziroma tudi podatka o znesku obveznih prispevkov za obvezno zavarovanje (v
nadaljevanju: prispevki za socialno varnost), plačanih s strani države, in
glede na podatke o povprečni oziroma minimalni plači za leto, na katero se
nanaša odločba o odmeri dohodnine.
(3) Ne glede na prvi odstavek tega
člena se uvrstitev v zavarovalno osnovo za zavarovance iz drugega odstavka
15. člena zakona določi na podlagi odločbe o odmeri dohodnine in glede na
podatke o povprečni oziroma minimalni plači za leto, na katero se nanaša
odločba o odmeri dohodnine.
(4) Zavarovalna osnova zavarovanca iz
prvega odstavka tega člena se določi glede na doseženi dobiček zavarovanca, ki
je ugotovljen na podlagi obračuna davka brez upoštevanja prispevkov za socialno
varnost ter brez znižanja in povečanja davčne osnove, razen razlike v obrestih,
skladno z zakonom, ki ureja dohodnino.
(5) Ne glede na prejšnji odstavek se
zavarovalna osnova zavarovanca iz drugega in tretjega odstavka tega člena
določi glede na doseženi dobiček zavarovanca, ki je ugotovljen na podlagi
odločbe o odmeri dohodnine brez upoštevanja prispevkov za socialno varnost ter
brez olajšav v skladu z zakonom, ki ureja dohodnino.
3. člen
(1) Uvrstitev v zavarovalno osnovo se
za zavarovance iz 16. člena zakona (kmetje) določi na podlagi obvestila
Davčne uprave Republike Slovenije o višini davčne osnove od dohodka iz osnovne
kmetijske in osnovne gozdarske dejavnosti (v nadaljnjem besedilu: obvestilo o
višini davčne osnove), obračuna davka, odločbe o odmeri dohodnine in podatka o
znesku prispevkov za socialno varnost, plačanih s strani države, in glede na
podatke o povprečni oziroma minimalni plači za leto, na katero se nanaša obvestilo
o višini davčne osnove oziroma obračun davka oziroma odločba o odmeri
dohodnine.
(2) Zavarovalna osnova zavarovanca iz
prejšnjega odstavka se določi glede na doseženi dobiček zavarovanca, ki je
ugotovljen na podlagi obvestila o višini davčne osnove obračuna davka oziroma
odločbe o odmeri dohodnine brez upoštevanja prispevkov za socialno varnost ter
brez znižanj davčne osnove oziroma brez znižanj in povečanj davčne osnove,
razen razlike v obrestih, v skladu z zakonom, ki ureja dohodnino.
4. člen
(1) Doseženi dobiček iz četrtega
odstavka 2. člena tega pravilnika se na podlagi obračuna davka določi tako, da
se znesku razlike med davčno priznanimi prihodki in odhodki prišteje znesek
prispevkov za socialno varnost.
(2) Ne glede na prejšnji odstavek je v
primeru, ko je znesek razlike med davčno priznanimi prihodki in dohodki manjši ali enak 0, doseženi dobiček zavarovanca enak znesku prispevkov za socialno varnost.
(3) Ne glede na prvi odstavek tega
člena se za zavarovanca, ki je začel z opravljanjem dejavnosti, šteje, da znaša
doseženi dobiček zavarovanca 0.
(4) Ne glede na prvi odstavek tega
člena se doseženi dobiček, ugotovljen na podlagi obračuna davka, ki se ne
nanaša na celotno davčno leto, določi tako, da se doseženi dobiček, ugotovljen
v skladu s prvim odstavkom tega člena, preračuna na letno raven. Preračun se
opravi na naslednji način:
Dl =     (Dn/n) x
12, pri čemer je:
Dl –     doseženi
dobiček, preračunan na letno raven,
Dn –    doseženi
dobiček, določen na podlagi davčnega obračuna,
n –       število
mesecev, na katere se nanaša doseženi dobiček.
(5) Pri določanju števila mesecev, na
katere se nanaša dobiček (n) iz prejšnjega odstavka, se upošteva število dni v
začetnem mesecu, na katero se nanaša obračun davka, odvisno od tega, ali se
obračun davka nanaša na manj kot 15 dni oziroma več kot 15 dni začetnega
meseca. V primeru, da se nanaša na več kot 15 dni, se začetni mesec šteje, v
nasprotnem primeru pa ne.
5. člen
(1) Doseženi dobiček iz petega
odstavka 2. člena tega pravilnika se za zavarovanca iz drugega odstavka
2. člena tega pravilnika na podlagi odločbe o odmeri dohodnine določi
tako, da se od dohodka odštejejo normirani odhodki.
(2) Ne glede na prejšnji odstavek se
za zavarovanca iz drugega odstavka 2. člena tega pravilnika, kateremu plačuje
prispevke za socialno varnost država, doseženi dobiček določi tako, da se od
dohodka odštejejo normirani odhodki ter prištejejo prispevki za socialno
varnost, plačani s strani države.
(3) Določbe tretjega, četrtega in
petega odstavka 4. člena tega pravilnika se smiselno uporabljajo tudi pri
določitvi doseženega dobička iz petega odstavka 2. člena tega pravilnika
za zavarovanca iz drugega odstavka 2. člena tega pravilnika.
6. člen
(1) Doseženi dobiček iz petega
odstavka 2. člena tega pravilnika je za zavarovanca iz tretjega odstavka
2. člena tega pravilnika iz odločbe o odmeri dohodnine ugotovljen dohodek,
ki ga je zavarovanec – družbenik dosegel kot poslovodni delavec.
(2) Določba tretjega odstavka
4. člena tega pravilnika se smiselno uporablja tudi pri določitvi
doseženega dobička iz petega odstavka 2. člena tega pravilnika za
zavarovanca iz tretjega odstavka 2. člena tega pravilnika.
7. člen
(1) Doseženi dobiček iz drugega
odstavka 3. člena tega pravilnika je davčna osnova od dohodkov, ki se po
predpisih o dohodnini štejejo kot dohodek iz osnovne kmetijske in osnovne
gozdarske dejavnosti, ter dohodek iz kmetijske, gozdarske in dopolnilne
dejavnosti na kmetiji, ki se po predpisih o dohodnini šteje kot dohodek iz
dejavnosti.
(2) Kot dohodek iz osnovne kmetijske in osnovne gozdarske dejavnosti se upošteva vsota davčnih osnov od dohodka iz osnovne
kmetijske in osnovne gozdarske dejavnosti, ugotovljena na način, določen v
drugem odstavku 3. člena tega pravilnika, brez znižanj in olajšav, povečana za
prispevke za socialno varnost, plačane s strani države.
(3) Določba tretjega odstavka
4. člena tega pravilnika se smiselno uporablja tudi pri določitvi dohodka
iz prejšnjega odstavka.
(4) Kot dohodek iz kmetijske,
gozdarske in dopolnilne dejavnosti na kmetiji se upošteva dohodek teh
dejavnosti iz obračuna davka ali odločbe o odmeri dohodnine, povečan za
prispevke za socialno varnost, plačane s strani države.
(5) Za določitev dohodka iz prejšnjega
odstavka se smiselno uporabijo določbe 2., 4. in 5. člena tega pravilnika.
(6) Kot dobiček iz drugega odstavka
3. člena tega pravilnika za določitev zavarovalne osnove se upošteva
dobiček kmečkega gospodarstva, ki se določi kot seštevek dohodkov iz osnovne
kmetijske in osnovne gozdarske dejavnosti ter dohodkov iz kmetijske, gozdarske
in dopolnilne dejavnosti, ki jih dosežejo člani kmečkega gospodarstva.
(7) Ne glede na prejšnji odstavek je
doseženi dobiček v primeru, ko sta vključena v zavarovanje po 16. členu
oziroma šesti alinei prvega odstavka 34. člena zakona dva ali več članov
kmečkega gospodarstva, sorazmerni del dobička kmečkega gospodarstva na
posameznega zavarovanega člana, ugotovljenega na način iz prejšnjega odstavka.
8. člen
(1) Na podlagi
doseženega dobička, določenega v skladu z 2., 3., 4., 5., 6. in 7. členom tega pravilnika, se zavarovalna osnova določi glede na povprečno oziroma
minimalno plačo v Republiki Sloveniji za leto, na katero se nanaša obračun
davka, odločba o odmeri dohodnine oziroma obvestilo o višini davčne osnove, in
sicer:


Če znaša doseženi dobiček % minimalne letne plače (v
  nadaljnjem besedilu: MPL) oziroma povprečne letne plače v RS (v nadaljnjem
  besedilu: PPL),

znaša zavarovalna osnova najmanj % minimalne plače (v nadaljnjem besedilu: MP), povprečne
  bruto plače za predzadnji mesec pred mesecem, v katerem se določa zavarovalna
  osnova (v nadaljnjem besedilu: PP)


nad

do

 


 

100% MPL

100% MP


100% MPL

100% PPL

60% PP


100% PPL

150% PPL

90% PP


150% PPL

200% PPL

120% PP


200% PPL

250% PPL

150% PP


250% PPL

300% PPL

180% PP


300% PPL

350% PPL

210% PP


350% PPL

 

240% PP


(2) Če se zavarovalna osnova določa na
podlagi obvestila o višini davčne osnove oziroma davčnega obračuna in povprečna
plača v Republiki Sloveniji za leto, na katero se obvestilo o višini davčne
osnove oziroma davčni obračun nanašata, še ni znana, se osnova določi glede na
znano povprečno mesečno plačo za to leto, preračunano na letno raven.
(3) Za povprečno plačo v Republiki
Sloveniji iz prvega in drugega odstavka tega člena se šteje povprečna plača v
Republiki Sloveniji po podatkih Statističnega urada Republike Slovenije, ki je
objavljena v Uradnem listu Republike Slovenije.
(4) Za minimalno letno plačo v
Republiki Sloveniji iz prvega odstavka tega člena se šteje vsota minimalnih
plač, ki so določene za posamezni mesec leta z objavo v Uradnem listu Republike
Slovenije.
9. člen
(1) Uvrstitev v zavarovalno osnovo se
na podlagi zadnje prejete odločbe o odmeri dohodnine oziroma obvestila o višini
davčne osnove, določi za mesec po mesecu, v katerem je bila odločba o odmeri
dohodnine oziroma obvestilo o višini katastrskega dohodka za napoved za odmero
dohodnine, vročeno.
(2) Uvrstitev v zavarovalno osnovo se
na podlagi zadnjega obračuna davka določi za mesec po mesecu, v katerem je bil
obračun davka predložen davčnemu organu.
9.a člen
(1) Če davčni organ v postopku davčnega
nadzora ugotovi, da višina dobička, v katerem niso upoštevani obračunani
prispevki za obvezno zavarovanje ter znižanje in povečanje davčne osnove, razen
razlike v obrestih, na podlagi katerega je bila določena razvrstitev v
zavarovalno osnovo, ni pravilna, davčni organ v odločbi, izdani v postopku
davčnega nadzora, na podlagi ugotovitev v postopku in glede na podatke o
povprečni oziroma minimalni plači za leto, na katero se nanašajo ugotovljene
nepravilnosti, določi novo razvrstitev v zavarovalno osnovo in poračun
prispevkov za socialno varnost za nazaj.
(2) V primeru iz prejšnjega odstavka se
prispevki za socialno varnost plačujejo od nove zavarovalne osnove, določene z
odločbo iz prejšnjega odstavka, za mesec, v katerem je bila odločba iz
prejšnjega odstavka izdana. Če je odločba iz prejšnjega odstavka vročena po
dospelosti in plačilu prispevkov za mesec, za katerega se bi morali prispevki v
skladu s prvim stavkom tega odstavka plačati od nove zavarovalne osnove, se
opravi poračun prispevkov pri prvem plačilu prispevkov po vročitvi odločbe.
(3) V primeru iz prejšnjega odstavka
zavarovanec plačuje prispevke od nove zavarovalne osnove, določene v skladu s
prvim odstavkom tega člena, dokler se v skladu z drugim odstavkom 209. člena
zakona ne razvrsti v zavarovalno osnovo na novo, dokler se sam ne odloči za
zvišanje zavarovalne osnove ali dokler v skladu z 10. členom tega pravilnika ne
začne uporabljati znižane zavarovalne osnove.
(4) Drugi in tretji odstavek tega člena se
ne uporabljata, če je zavarovanec za mesec, v katerem je bila odločba iz prvega
odstavka tega člena izdana, že na novo razvrščen
v zavarovalno osnovo v skladu z drugim odstavkom 209. člena zakona.
10. člen
(1) Če zavarovanec oceni, da
zavarovalna osnova ne ustreza pričakovanemu poslovnemu izidu v tekočem letu in
bi plačevanje prispevkov od določene zavarovalne osnove ogrozilo njegovo
nadaljnje poslovanje, lahko enkrat v koledarskem letu pri Zavodu za pokojninsko
in invalidsko zavarovanje Slovenije zahteva znižanje zavarovalne osnove, vendar
največ do zneska 60% povprečne plače za predzadnji mesec pred mesecem, v
katerem se določa zavarovalna osnova.
(2) V primeru, da Zavod za pokojninsko
in invalidsko zavarovanje Slovenije odloči, da se zavarovancu zniža zavarovalna
osnova, odločbo pošlje pristojnemu davčnemu organu.
(3) Dovoljena znižana zavarovalna
osnova se lahko prvič uporabi za mesec, v katerem odločba iz prejšnjega
odstavka postane dokončna.
(4) Zavarovanec iz prvega odstavka
tega člena plačuje prispevke od zavarovalne osnove iz drugega odstavka tega
člena, dokler se v skladu z drugim odstavkom 209. člena zakona ne razvrsti
v zavarovalno osnovo na novo, dokler se sam ne odloči za zvišanje zavarovalne
osnove ali dokler v skladu z drugim odstavkom 9.a člena tega pravilnika ne
začne plačevati prispevkov od nove zavarovalne osnove.
10.a člen
Ne glede na prvi odstavek 4. člena tega
pravilnika se doseženi dobiček iz četrtega odstavka 2. člena tega pravilnika na
podlagi obračuna akontacije dohodnine od dohodka, doseženega z opravljanjem dejavnosti, za leto 2006, določi tako, da se od zneska razlike med davčno priznanimi prihodki in odhodki (podatek iz zap. št. 9 iz obrazca MF-DURS obr. DOHDEJ št. 12, ki je
Priloga 1 Pravilnika o obrazcu za davčni obračun akontacije dohodnine od
dohodka, doseženega z opravljanjem dejavnosti, za leto 2006, in njegov sestavni
del, Uradni list RS, št. 10/07) odšteje osnova za davek od dohodka iz oddajanja
premoženja v najem in od dohodka iz prenosa premoženjskih pravic (podatek iz
zap. št. 6 iz Tabele A: Podatki o dohodku iz oddajanja premoženja v najem in podatek iz zap. št. 6 iz Tabele B: Podatki o dohodku iz prenosa premoženjskih pravic v Prilogi 12, ki je sestavni del Pravilnika o obrazcu za davčni obračun
akontacije dohodnine od dohodka, doseženega z opravljanjem dejavnosti, za leto
2006) ter prišteje znesek prispevkov za socialno varnost.

Pravilnik o postopku za razvrščanje v
zavarovalne osnove (Uradni list RS, št. 49/06)
vsebuje naslednji končni določbi:
»11. člen
Z dnem, ko začne veljati ta pravilnik,
preneha veljati Pravilnik o določanju zavarovalnih osnov in postopku za
razvrščanje v zavarovalne osnove (Uradni list RS, št. 45/00 in 19/02).
12. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o postopku za razvrščanje v zavarovalne osnove (Uradni list RS, št. 38/07) vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije.«.