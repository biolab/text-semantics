I. SPLOŠNA DOLOČBA
1. člen
(vsebina)
(1) Ta pravilnik določa obliko in način
priprave pobude zapripravo državnega prostorskega načrta (v nadaljnjem
besedilu:pobuda) ter podrobnejšo vsebino, obliko in način priprave državnega prostorskega
načrta (v nadaljnjem besedilu: načrt).
(2) Ta pravilnik določa tudi kaj se šteje
za projekt nameravanega posega v okolje in njegove sestavine, če se skupaj s
postopkom priprave načrta izvede postopek presoje vplivov na okolje.
II. SKUPNE DOLOČBE
2. člen
(dokumentacija v postopku priprave načrta)
(1) V postopku priprave načrta se v fazi
odločanja o pripravi načrta izdelata pobuda in analiza smernic, podatkov in predlogov
javnosti (v nadaljnjem besedilu: analiza smernic), v fazi načrtovanja variant študija
variant ter v fazi načrtovanja potrjene variante ali rešitve načrt. V vseh teh
fazah se izdelajo strokovne podlage.
(2) Če se pobuda nanaša na investicijski
projekt v skladu s predpisi, ki urejajo javne finance, se v skladu s temi
predpisi prostorska ureditev šteje za investicijo, pobuda se šteje za dokument identifikacije
investicijskega projekta, študija variant pa za predinvesticijsko zasnovo. Obe
dokumentaciji se pripravita v skladu s tem pravilnikom, obravnavata pa v skladu
s predpisi, ki urejajo področje javnih financ tako, da se v postopku potrditve dokumenta
identifikacije investicijskega projekta potrdi pobuda, v postopku potrditve
predinvesticijske zasnove pa se potrdi študija variant.
(3) Če se skupaj s postopkom priprave načrta
izvede tudi postopek celovite presoje vplivov na okolje v skladu s predpisi, ki
urejajo varstvo okolja in ohranjanje narave (v nadaljnjem besedilu: postopek
celovite presoje vplivov na okolje), se pobuda šteje tudi kot vloga o nameri
priprave plana v postopku celovite presoje vplivov na okolje, študija variant
pa kot plan v postopku celovite presoje vplivov na okolje. Če se skupaj s postopkom
priprave načrta izvede postopek presoje vplivov na okolje, se osnutek načrta šteje
za projekt nameravanega posega v okolje.
(4) Če je zaradi funkcionalne povezanosti
posameznih prostorskih ureditev smiselno za več pobud pripraviti en načrt, se
za celovito rešitev:
-       
izdelajo usklajene strokovne podlage,
-       
v fazi odločanja o pripravi načrta uskladijo idejne rešitve posameznih
prostorskih ureditev in pripravi enotna pobuda,
-       
v fazi načrtovanja variant in potrditve predloga najustreznejše variante
ali rešitve uporabi metoda, ki omogoča primerjavo in izbiro celovite rešitve in
izdela enotna študija variant ter
-       
v fazi načrtovanja potrjene variante in sprejema načrta izdela enotni načrt.
(5) Pobudo, analizo smernic, študijo
variant in načrt v postopku priprave načrta izdeluje usposobljena
interdisciplinarna skupina strokovnjakov z vseh za načrtovano prostorsko ureditev
pomembnih področij, ki jo vodi prostorski načrtovalec v skladu s predpisi o
urejanju prostora. Strokovne podlage v postopku priprave načrta izdelujejo
strokovnjaki, ki po svoji strokovni izobrazbi in pooblastilih ustrezajo vrsti
in vsebini strokovnih podlag.
3. člen
(oblika dokumentacije)
(1) Dokumentacija v postopku priprave načrta
(v nadaljnjem besedilu: dokumentacija) se praviloma izdela s tekstualnim in
grafičnim delom ter prilogami, če so te potrebne. Tekstualni in grafični del
morata biti med seboj usklajena.
(2) Arhiviranje in vpogled v dokumentacijo
se zagotavljata v digitalni in analogni obliki, ki morata biti usklajeni. Analogna
oblika se pripravi v formatu A4 in tako, da vezava onemogoča dodajanje ali
odvzemanje listov. Če se tekstualni del, grafični del in priloge vežejo skupaj,
morajo ti biti med seboj jasno ločeni.
(3) Dokumentacija, izdelana v postopku
priprave načrta, se na naslovni strani platnice opremi z:
-       
nazivom pobudnika priprave načrta (v nadaljnjem besedilu: pobudnik),
koordinatorja priprave načrta (v nadaljnjem besedilu: koordinator) in
investitorja,
-       
nazivom prostorske ureditve, za katero se dokumentacija pripravi, ali
nazivom načrta v postopku priprave, katerega se dokumentacija pripravi,
-       
nazivom vrste dokumentacije,
-       
nazivom izdelovalca te dokumentacije in
-       
datumom njene priprave.
(4) Dokumentacija, izdelana v postopku
priprave načrta, vsebuje naslednje notranje naslovne liste:
-       
notranji naslovni list s podatki z naslovne strani platnice iz prejšnjega
odstavka ter s podatkom o odgovornem vodji izdelave dokumentacije in podatki o
morebitnih podizvajalcih in sodelavcih ter
-       
kazalo vsebine dokumentacije.
(5) Digitalna oblika dokumentacije se
pripravi v obliki in na način, ki ga določajo tehnična pravila za pripravo načrtov
in začasnih ukrepov za zavarovanje urejanja prostora v digitalni obliki v
skladu s predpisi, ki urejajo prostorski informacijski sistem (v nadaljnjem
besedilu: tehnična pravila).
(6) Določbe tega člena veljajo za vso
dokumentacijo, ki se izdela v postopku priprave načrta, če ta pravilnik ne določa
drugače. Vsebina in struktura dokumentacije, ki se izdela v postopku priprave
posameznega načrta, se določi s projektno nalogo za izdelavo te dokumentacije.
Pred pripravo projektne naloge se določijo bistvene vsebine za načrtovano
prostorsko ureditev ter sestava skupine strokovnjakov in izdelovalcev
strokovnih podlag iz petega odstavka 2. člena in četrtega odstavka 5. člena
tega pravilnika. Projektno nalogo mora naročnik te dokumentacije predhodno
uskladiti s koordinatorjem.
4. člen
(strokovne podlage in uporaba podatkov v
postopku priprave načrta)
(1) Glede na cilje in značilnosti
prostorske ureditve ter značilnosti prostora, se v postopku priprave načrta s strokovnimi
podlagami predvsem:
-       
opredelijo cilji celovitega prostorskega razvoja in varstva okolja, s
katerimi se uskladijo cilji prostorske ureditve,
-       
ugotovijo in analizirajo problemi, vključno s tistimi, povezanimi z
dosedanjim prostorskim razvojem, ugotovijo nove razvojne potrebe in možnosti,
težnje in različne pobude na obravnavanem območju,
-       
analizira stanje glede fizičnih lastnosti in pravnega stanja prostora,
-       
analizirajo prostorske, tehnične in tehnološke možnosti prostorske
ureditve,
-       
analizira ranljivost prostora in ugotovijo pričakovani vplivi prostorske
ureditve na posamezne sestavine prostora in okolja,
-       
analizirajo pričakovani učinki prostorske ureditve na gospodarski
razvoj,
-       
analizirajo pričakovani vplivi prostorske ureditve na družbeno-socialno
okolje,
-       
opravi vrednotenje in primerjava ali utemeljitev rešitev ter
-       
pripravijo in utemeljijo predlogi strokovnih rešitev prostorske ureditve.
(2) V postopku priprave načrta se uporabijo
tudi že izdelane strokovne podlage, študije, raziskave in druga dokumentacija, ki
ni bila izdelana v postopku priprave načrta.
(3) V postopku priprave načrta se
uporabljajo:
-       
podatki o dejanskem stanju v prostoru v skladu s prepisi, ki urejajo
prostorski informacijski sistem,
-       
podatki o pravnem stanju v prostoru na podlagi prostorskih aktov, vključno
z namensko rabo prostora,
-       
podatki o pravnih režimih, ki se nanašajo na varstvena, zavarovana,
degradirana, ogrožena in druga območja, na katerih je na podlagi predpisov
vzpostavljen posebni pravni režim,
-       
podatki o upravnih aktih, ki se nanašajo na gradnje, in
-       
drugi podatki, ki so pomembni za pripravo načrta, vključno s podatki
nosilcev urejanja prostora.
(4) V postopku priprave načrta se za
vrednotenje in primerjavo uporabljajo naslednje metode:
-       
analiza prednosti, slabosti, priložnosti in nevarnosti (SWOT analiza),
-       
analiza vplivov,
-       
analiza stroškov in koristi,
-       
analiza tveganj,
-       
analiza občutljivosti,
-       
multikriterijska analiza in
-       
druge primerne metode, ki upoštevajo pravila stroke in posebnosti
posameznega področja.
5. člen
(idejne rešitve)
(1) Idejne rešitve so tehnične rešitve
prostorske ureditve, ki so izdelane tako podrobno, da se lahko, glede na hkrati
razpoložljive podatke in strokovne podlage, določi njihova izvedljivost ali
ustreznost. Za podrobnejšo vsebino in obseg tekstualnega in grafičnega dela
idejnih rešitev se uporabljajo pravila stroke.
(2) Idejne rešitve se izdelajo kot celovite
urbanistične, krajinske, okoljske in arhitekturne ali gradbeno tehnične
strokovne rešitve. Idejne rešitve vsebujejo tudi opis in prikaz območja, namenjenega
izvedbi in obratovanju prostorske ureditve.
(3) Idejne rešitve se izdelajo v postopku
priprave pobude, dopolnijo v postopku priprave analize smernic in podrobneje obdelajo
v postopku priprave študije variant.
(4) Idejne rešitve v postopku priprave načrta
izdelujejo strokovnjaki, ki po svoji strokovni izobrazbi in pooblastilih v skladu
s predpisi, ki urejajo graditev objektov, ustrezajo vrsti in vsebini idejnih rešitev.
6. člen
(povzetek za javnost)
(1) V postopku priprave načrta se kot ena
od obveznih prilog izdela tudi povzetek za javnost, ki pregledno in razumljivo predstavi
načrtovano prostorsko ureditev.
(2) Povzetek za javnost se izdela v formatu
A3 in vsebuje:
-       
naslovnico s podatki o pobudniku in koordinatorju, investitorju in
izdelovalcu načrta, z nazivom načrta in vrsto dokumentacije ali faze postopka,
za katero se povzetek za javnost pripravi, ter s podatki o kartografski podlagi
in datumu izdelave povzetka za javnost,
-       
shemo postopka priprave načrta z označeno fazo postopka, v kateri se
povzetek za javnost izdela,
-       
opis prostorske ureditve, namena priprave načrta in faze, v kateri se
povzetek za javnost izdela, in
-       
grafični prikaz prostorske ureditve in njenega območja v širšem
prostoru, v merilu publikacijskih kart ali v merilu in obdelavi, ki je formatu
A3 primerna, ki mora vsebovati oznako za orientacijo grafičnega izrisa, grafično
ali številčno merilo, ter legendo tistih sestavin, ki so na izrisu prikazane.
(3) Povzetek za javnost se pripravi v vseh
primerih, v katerih se dokumentacija predstavlja javnosti. Priloži se k najmanj
naslednji dokumentaciji in aktom v postopku priprave načrta:
-       
pobudi za seznanitev javnosti z njo ali za organizacijo posveta,
-       
sklepu o pripravi načrta, ki ga sprejme Vlada Republike Slovenije (v
nadaljnjem besedilu: vlada) za seznanitev javnosti s sprejetimi sklepi vlade,
-       
študiji variant za seznanitev javnosti z variantami in s predlogom
najustreznejše variante ali rešitve,
-       
predlogu najustreznejše variante ali rešitve, ki ga koordinator pošlje
nosilcem urejanja prostora,
-       
sklepu o potrditvi najustreznejše variante ali rešitve, ki ga sprejme
vlada, za seznanitev javnosti s sprejetimi sklepi vlade,
-       
osnutku načrta za seznanitev javnosti z načrtovano prostorsko
ureditvijo,
-       
predlogu načrta, ki ga koordinator pošlje nosilcem urejanja prostora, in
-       
uredbi o načrtu, ki jo sprejme vlada, za seznanitev javnosti z veljavnim
načrtom.
(4) Vsebina povzetka za javnost se prilagodi
njegovemu namenu in fazi postopka, v kateri se povzetek za javnost izdela. Pri
določitvi števila izvodov povzetka za javnost v analogni in digitalni obliki se
upošteva namen povzetka za javnost, pri čemer se večje število izvodov v
analogni obliki zagotovi za seznanitev javnosti na javnih razgrnitvah ali
posvetih. Temu številu se prišteje najmanj pet izvodov povzetka za javnost v analogni
obliki za hranjenje v spisu ali zadevi postopka priprave načrta, ki ga vodi
koordinator.
(5) Ves čas postopka priprave načrta se za
seznanjanje udeležencev postopka priprave načrta, vlade, Državnega zbora Republike
Slovenije ali drugih zainteresiranih ter javnosti zagotavljajo tudi dodatni
grafični prikazi prostorske ureditve. Ti prikazi se praviloma izdelajo v skladu
s četrto alinejo drugega odstavka tega člena, v legendo pa se dodajo tudi
podatki iz prve alineje drugega odstavka tega člena. Vsebina in oblika se glede
na namen grafičnega prikaza predhodno uskladita s koordinatorjem.
III. ODLOČANJE O PRIPRAVI NAČRTA
7. člen
(odločanje o pripravi načrta)
(1) Faza odločanja o pripravi načrta vključuje
proces strokovnega dela, katerega rezultat je priprava pobude in analize smernic
ter sprejemanje odločitev na seji prostorske konference in priprava sklepa o
pripravi načrta.
(2) Oblika pobude in analize smernic ter način
njune priprave je enak tudi, če se v pobudi ali analizi smernic utemeljuje, da
se prostorska ureditev ne načrtuje v variantah.
1. Pobuda
8. člen
(oblika pobude)
(1) Tekstualni del pobude vsebuje:
1.     
uvodno obrazložitev, ki vsebuje:
- 
predmet in namen pobude,
- 
opredelitev prostorske ureditve z:
a)   
navedbo investitorja in upravljavca, ki bo upravljal z izvedeno
prostorsko ureditvijo, če je znan,
b)   
navedbo, ali je investitor uporabnik sredstev javnih financ in
c)   
opredelitvijo gradnje v skladu s predpisi, ki urejajo graditev objektov
in načrtovanih objektov v skladu s predpisi, ki urejajo uvedbo in uporabo
enotne klasifikacije vrst objektov, in druge posege v prostor,
- 
opredelitev ciljev prostorske ureditve in
- 
utemeljitev skladnosti prostorske ureditve z nacionalnimi programi,
strategijami in drugimi razvojnimi akti in dokumenti;
2.     
analizo, ki vsebuje:
- 
opis razlogov za načrtovanje prostorske ureditve in opredelitev njenih
razvojnih možnosti,
- 
analiza predhodno izdelane dokumentacije,
- 
analizo stanja, ki vključuje prikaz stanja prostora v skladu s predpisi,
ki urejajo prostorsko načrtovanje (v nadaljnjem besedilu: prikaz stanja
prostora) in okoljska izhodišča v skladu s predpisi, ki urejajo varstvo okolja,
ter
- 
predstavitev možnih variant;
3.     
opredelitev idejnih rešitev prostorske ureditve
z:
- 
opisom in obrazložitvijo predlogov izvedljivih variant prostorske
ureditve ali utemeljitvijo predloga ene izvedljive rešitve na podlagi analize
prednosti in slabosti ali utemeljitvijo, če variante niso smiselne,
- 
ugotovitvami o možnostih in omejitvah v prostoru, ki za posamezni
predlog izvedljive variante izpostavijo pričakovane probleme pri umeščanju v
prostor ter
- 
opredelitvijo in obrazložitvijo območij predlogov izvedljivih variant;
4.     
opredelitev vrednostnega obsega stroškov
projekta in predstavitev pričakovanih koristi za vse izvedljive variante vsebuje:
- 
okvirno oceno stroškov priprave načrta s predvidenimi viri financiranja,
- 
okvirno oceno celotne investicijske vrednosti vsake variante, vključno z
izdatki za spremljajoče ureditve in ukrepe, in sicer na podlagi analize
vrednosti že izvedenih primerljivih investicij ali drugih verodostojnih izhodišč,
ter predstavitev predvidenih virov financiranja in
- 
opredelitev drugih temeljnih prvin, ki določajo investicijo, skupaj z
informacijo o pričakovani stopnji izrabe zmogljivosti in ekonomski upravičenosti
projekta;
5.     
utemeljitev smiselnosti in možnosti nadaljnje
priprave načrta in drugih faz priprave in izvedbe projekta z okvirnim časovnim načrtom
ter priporočili za nadaljnje načrtovanje;
6.     
seznam vseh uporabljenih razpoložljivih
podatkov in strokovnih podlag z navedbo virov in njihovega datuma.
(2) Grafični del pobude vsebuje:
-       
prikaz predlogov izvedljivih variant na podatkih iz prikaza stanja
prostora z opredelitvijo njihovih območij in
-       
prikaz možnosti in omejitev v prostoru, iz katerega so vidna problematična
območja (osnutek problemske karte).
(3) V prilogi pobuda vsebuje najmanj:
-       
idejne rešitve prostorske ureditve, če so izdelane kot samostojna
strokovna podlaga,
-       
sklep o potrditvi dokumentacije v skladu z drugim odstavkom 2. člena
tega pravilnika, če je investitor uporabnik sredstev javnih financ in
-       
povzetek za javnost.
(4) Pri določitvi števila izvodov pobude v
analogni in digitalni obliki se upošteva po en izvod za pridobitev smernic in podatkov
nosilcev urejanja prostora ter predlogov javnosti.
9. člen
(način priprave pobude)
(1) V postopku priprave pobude se na
podlagi javno razpoložljivih podatkov in strokovnih podlag ter fazi priprave načrta
in prostorski ureditvi prilagojenih analiz iz druge do sedme alineje prvega
odstavka 4. člena (v nadaljnjem besedilu: predhodne analize):
-       
opredelijo cilji celovitega prostorskega razvoja in varstva okolja, s
katerimi se uskladijo cilji prostorske ureditve,
-       
opravi predhodno vrednotenje in utemeljitev možnih variant, pri čemer se
upoštevajo morebitne že izdelane variante, njihove optimizacije in predlogi
novih variant, izdelanih na podlagi rezultatov predhodnih analiz, ter
-       
opredelijo predlogi izvedljivih variant ali
-       
utemelji predlog ene izvedljive rešitve na podlagi analize prednosti in
slabosti ali
-       
utemelji predlog ene izvedljive rešitve, če variante niso smiselne.
(2) Predhodno vrednotenje se opravi tako,
da se za posamezen predlog izvedljive variante ob upoštevanju razvojnih in
varstvenih izhodišč ugotovijo, ocenijo in utemeljijo možnosti in omejitve v
prostoru in izpostavijo pričakovani problemi pri umeščanju v prostor.
(3) Predlogi izvedljivih variant se
izdelajo v obliki idejnih rešitev. Za izvedljive se štejejo variante, ki so s
prostorskega, varstvenega, funkcionalnega vidika in ob upoštevanju okvirne investicijske
vrednosti ocenjene kot smiselne in potencialno sprejemljive.
(4) Predlogom izvedljivih variant se območje
določi tako, da se zajamejo območja, za katera se glede na razpoložljive podatke
in strokovne podlage za pripravo pobude ocenjuje, da so potrebna za izvedbo
prostorske ureditve, in območje, znotraj katerega morajo nosilci urejanja
prostora dati smernice, druge razpoložljive podatke in strokovne podlage iz njihove
pristojnosti upravljanja in načrtovanja, ki se nanašajo na načrtovano prostorsko
ureditev. Območja predlogov izvedljivih variant se v digitalni obliki določijo
in prikažejo v obliki in na način, ki ga določajo tehnična pravila.
2. Analiza smernic
10. člen
(podrobnejša vsebina in oblika analize
smernic)
(1) Tekstualni del analize smernic vsebuje:
1.     
uvodno obrazložitev, ki vsebuje:
- 
predmet in namen analize smernic,
- 
opredelitev prostorske ureditve v skladu z drugo alinejo 1. točke prvega
odstavka 8. člena in
- 
opredelitev ciljev prostorske ureditve;
2.     
seznam pridobljenih smernic in podatkov o
nosilcih urejanja prostora, ki so smernice in podatke dali, z navedbo datumov
njihove izdaje ali s podatki o datumu vročitve vloge, če ta niso bila izdana;
3.     
seznam pridobljenih predlogov, priporočil,
usmeritev, mnenj in pobud javnosti (v nadaljnjem besedilu: predlogi javnosti) in
podatkov o tem, kdo je predloge dal;
4.     
pojasnila glede upoštevanja:
- 
smernic nosilcev urejanja prostora in
- 
predlogov javnosti;
5.     
seznam potrebnih strokovnih podlag in manjkajočih
podatkov ter predloge načina njihove pridobitve ali navedbo obsega s tem
povezanih nalog;
6.     
ugotovitve o vseh nasprotujočih si javnih
interesih, ugotovljenih v območju načrtovanja prostorske ureditve;
7.     
opis predlaganih variant z območji iz pobude,
ki so na podlagi analize smernic ocenjene kot izvedljive, opis morebitnih dodatnih
predlogov izvedljivih variant z območji ter opis predlogov za izločitev
variant, ki na podlagi analize smernic niso izvedljive;
8.     
opis predlogov za potrebne optimizacije in
usmeritev za nadaljnje načrtovanje variant v študiji variant.
(2) Grafični del analize smernic vsebuje:
-       
prikaz predlogov izvedljivih variant z območji na podatkih iz prikaza
stanja prostora in
-       
prikaz območij nasprotujočih si interesov (problemska karta), ki za
posamezno varianto izpostavi problematična območja z usmeritvami za nadaljnje
načrtovanje variant na teh območjih.
(3) V prilogi analiza smernic vsebuje
najmanj:
-       
smernice nosilcev urejanja prostora in predloge javnosti in
-       
povzetek za javnost, če se analiza smernic predstavlja javnosti.
(4) Pri določitvi števila izvodov analize
smernic v analogni in digitalni obliki se upošteva po en izvod za sklic
prostorske konference.
11. člen
(način priprave analize smernic)
(1) Pri pripravi analize smernic se proučijo
pridobljene smernice, podatki nosilcev urejanja prostora in predlogi javnosti in
se ugotovi, katere podatke in strokovne podlage je treba še pridobiti ter se
predlaga obseg s tem povezanih nalog. Glede na pridobljene smernice, podatke
nosilcev urejanja prostora in predloge javnosti se preverijo v pobudi
zastavljeni cilji prostorske ureditve in dopolnijo idejne rešitve tako, da se
lahko oceni izvedljivost morebitnih predlogov za optimizacijo izvedljivih
variant iz pobude ali predlogov novih variant ter opredelijo možnosti in način
njihovega upoštevanja pri pripravi študije variant ali načrta. V povezavi s tem
se dopolni osnutek problemske karte iz pobude, tako da se opredelijo tudi
nasprotujoči si javni interesi v območju načrtovanja prostorske ureditve,
ugotovljeni v fazi priprave analize smernic. Na podlagi dopolnjenih idejnih rešitev,
predhodnih analiz in na njih temelječega vrednotenja in utemeljitve se
opredelijo predlogi izvedljivih variant in njihovih območij in podajo usmeritve
za nadaljnje načrtovanje v študiji variant.
(2) Analiza smernic se upošteva pri
pripravi osnutka sklepa o pripravi načrta, pri oblikovanju odločitev prostorske
konference in pri pripravi projektne naloge za izvedbo faze načrtovanja
variant.
IV. NAČRTOVANJE VARIANT IN POTRDITEV PREDLOGA NAJUSTREZNEJŠE
VARIANTE ALI REŠITVE
12. člen
(načrtovanje variant)
(1) Načrtovanje variant je proces
interdisciplinarnega strokovnega dela, katerega rezultat je izbira najustreznejše
variante prostorske ureditve. Rezultat tega dela je lahko tudi utemeljitev in
obrazložitev ustreznosti ene rešitve.
(2) Oblika študije variant in način njene
priprave je enak tudi, če se v njej utemeljuje, da se prostorska ureditev ne načrtuje
v variantah.
13. člen
(vrednotenje variant)
(1) Strokovna podlaga za načrtovanje variant
so podrobneje obdelane idejne rešitve. Te rešitve se vrednotijo s prostorskega,
varstvenega, funkcionalnega in ekonomskega vidika.
(2) Vsebine za vrednotenje se smiselno
porazdelijo po posameznih strokovnih podlagah ali po poglavjih v študiji
variant in se ne smejo podvajati, lahko pa se združujejo. Glede na obseg in
zahtevnost prostorske ureditve se v projektni nalogi določi, ali se posamezne
strokovne podlage za vrednotenje izdelajo kot samostojni elaborati ali kot
poglavja v študiji variant.
(3) Če se vsebine za vrednotenje s
prostorskega, varstvenega, funkcionalnega in ekonomskega vidika izdelajo kot elaborati,
vsebujejo najmanj:
1.     
kratko predstavitev problema, ciljev prostorske
ureditve in izhodišč za njeno načrtovanje ter namen elaborata;
2.     
kratek opis obravnavanih variant;
3.     
opis metode z izhodišči in prioritetami za
vrednotenje z obravnavanega vidika;
4.     
obravnavo področij posameznega vidika, ki
vsebuje najmanj:
- 
opis in utemeljitev ciljev, meril, kazalnikov in vrednostnih lestvic z
opisi predpostavk in značilnosti, ki so podlaga za razvrstitev variant v
posamezni razred vrednostne lestvice,
- 
dopolnitev in nadgradnja predhodnih analiz in
- 
vrednotenje variant s posameznega vidika z opredelitvijo pričakovanih
vplivov ali učinkov ter prednosti in slabosti z utemeljitvijo;
5.     
zaključne ugotovitve s predlogom in
utemeljitvijo najprimernejše variante z obravnavanega vidika;
6.     
prikaze variant glede na vsebine, ki jih
elaborat obravnava (tematske karte).
(4) Če se vsebine za vrednotenje s
prostorskega, varstvenega, funkcionalnega in ekonomskega vidika izdelajo kot poglavja
v študiji variant, se vsebina iz prejšnjega odstavka smiselno prilagodi in
porazdeli po vsebinah študije variant.
(5) Vsebine za vrednotenje s prostorskega,
varstvenega in funkcionalnega vidika vsebujejo tudi predlagane ukrepe, ki se
preverijo, tehnično obdelajo in stroškovno ocenijo pri podrobnejši obdelavi
idejnih rešitev in upoštevajo pri vrednotenju z ekonomskega vidika.
(6) Podlaga za vrednotenje z ekonomskega
vidika so vsebine za vrednotenje iz prejšnjega odstavka in druge strokovne podlage
in podatki, ki v skladu s pravili stroke določajo finančne in družbenoekonomske
posledice posamezne variante.
14. člen
(podrobneje obdelane idejne rešitve)
(1) Podrobneje obdelane idejne rešitve so
temeljna strokovna podlaga za vrednotenje prostorske ureditve s prostorskega, varstvenega,
funkcionalnega in ekonomskega vidika.
(2) Podrobneje obdelane idejne rešitve
vsebujejo enakovredno obdelane rešitve prostorske ureditve v natančnosti merila
najmanj 1:5 000, s tehničnim poročilom, ki vsebuje tudi opredelitev in kratek
opis rešitev za zmanjšanje ali preprečitev negativnih vplivov na okolje in
druge ukrepe (npr. potrebne rušitve objektov, bistvene prilagoditve gospodarske
javne infrastrukture in grajenega javnega dobra ipd.) z oceno vseh stroškov
izvedbe ter z oceno potrebnega časa gradnje in možnosti etapne gradnje. Ocenijo
se tudi stroški nepredvidenih del in možna tveganja pri izvedbi (kot posledica
tveganosti ukrepa, geoloških in hidroloških razmer, zahtevnost tehnologije
gradnje ipd.).
(3) Idejne rešitve se podrobneje obdelajo
za vse variante, za katere je v sklepu o pripravi načrta določeno, da se
obravnavajo v študiji variant.
(4) Za vse idejne rešitve se na podlagi
tehničnih in tehnoloških pogojev določi območje, namenjeno izvedbi in
obratovanju prostorske ureditve.
(5) Idejne rešitve in njihova območja ter
tehnično poročilo se v postopku priprave študije variant dopolnjujejo v skladu
z ugotovitvami vsebin za vrednotenje s prostorskega, varstvenega, funkcionalnega
in ekonomskega vidika.
15. člen
(vrednotenje s prostorskega vidika)
Pri vrednotenju s prostorskega vidika se
obravnavajo za prostorsko ureditev bistvene prostorsko razvojne vsebine, kakor
npr.:
-       
vplivi na regionalni razvoj: povezanost regionalnih središč z državnim
središčem in večjimi središči sosednjih držav, medsebojna povezanost
regionalnih središč, območja regionalne in nacionalne prepoznavnosti,
prostorske ureditve regionalnega pomena, razvitost naselij (opremljenost z
gospodarsko javno infrastrukturo, z državnimi funkcijami, z gospodarskimi conami
regionalnega pomena in družbeno infrastrukturo, stanovanjskimi območji),
razvitost podeželja (opremljenost z gospodarsko javno infrastrukturo,
gospodarskimi conami, dostopnost) ipd.;
-       
razvoj dejavnosti: gospodarske dejavnosti, vključno z gospodarsko javno
infrastrukturo, stanovanja, osrednje dejavnosti (storitve, družbene
dejavnosti), šport in rekreacija, turizem in prostočasne dejavnosti,
pridobivanje mineralnih surovin, kmetijstvo, gozdarstvo, upravljanje z vodami,
energetika ipd.; 
-       
fizične in morfološke značilnosti: povezave v prostoru, strukturne značilnosti
naselja, naselja in njihov (fizični) razvoj, krajina (krajinska zgradba) ipd.;
-       
kulturne značilnosti prostora: kakovost bivalnega okolja, kulturna dediščina,
zaznavne značilnosti prostora ipd.;
-       
druge, za prostorsko ureditev bistvene vsebine.
16. člen
(vrednotenje z varstvenega vidika)
(1) Vrednotenje z varstvenega vidika se
opravi kot strateško ocenjevanje vplivov variant prostorske ureditve na okolje.
(2) Če je za načrt treba izvesti postopek
celovite presoje vplivov na okolje, se izvede strateško ocenjevanje vplivov
variant prostorske ureditve na okolje v okoljskem poročilu v skladu s predpisi,
ki urejajo področje varstva okolja (v nadaljnjem besedilu: okoljsko poročilo).
(3) Če za načrt ni treba izvesti postopka
celovite presoje vplivov na okolje, se izvede strateško ocenjevanje vplivov
variant prostorske ureditve na okolje, pri katerem se obravnavajo za prostorsko
ureditev bistvene varstvene vsebine, ob smiselnim upoštevanju vsebin, ki se
obravnavajo, če je treba izvesti postopek celovite presoje vplivov na okolje.
17. člen
(vrednotenje s funkcionalnega vidika)
Pri vrednotenju s funkcionalnega vidika se
obravnavajo za prostorsko ureditev bistvene funkcionalno tehnološke vsebine, kakor
npr.:
-       
zahtevnost gradnje (tehnološki pogoji gradnje, organizacija gradbišča
ipd.);
-       
čas in etapnost gradnje;
-       
učinkovitost obratovanja (prometna, energetska, transportno organizacijska,
zaščitna ipd.);
-       
varnost obratovanja (prometna varnost, medsebojni
-       
vplivi prostorskih ureditev, možnosti poškodb ipd.);
-       
tveganje obratovanja (pričakovana razsežnost posledic nesreč pri
obratovanju na naravno in grajeno okolje, zdravje ljudi ipd.);
-       
druge, za prostorsko ureditev bistvene vsebine.
18. člen
(vrednotenje z ekonomskega vidika)
(1) Vrednotenje z ekonomskega vidika
temelji na finančni in ekonomski analizi, kjer se izdelajo pripadajoči izračuni
za ugotavljanje učinkovitosti in presojo upravičenosti vsake od obravnavanih
variant.
(2) Pri vrednotenju z ekonomskega vidika se
zagotovi najmanj:
1.     
povzetek vrednotenja variant s prostorskega,
varstvenega in funkcionalnega vidika s povzetkom vseh vplivov, ki jih je mogoče
ovrednotiti z denarjem (omilitveni ukrepi, pričakovani stroški sanacije vplivov
med gradnjo in obratovanjem ipd.);
2.     
analizo stanja z določitvijo potreb in analizo
tržnih možnosti, vključno z analizo za tiste dele dejavnosti, ki se tržijo ali
izvajajo v okviru javne službe ali s katerimi se pridobivajo prihodki s prodajo
proizvodov ali storitev;
3.     
analizo variant z oceno investicijskih stroškov
za vse ureditve in ukrepe, ki jih je treba izvesti v okviru posamezne variante
ter ocenjene koristi variant za ekonomsko dobo investicije;
4.     
analizo zaposlenih po posameznih variantah ter
vpliva na zaposlovanje z vidika ekonomske in socialne strukture družbe;
5.     
okvirni časovni načrt izvedbe investicije z
dinamiko investiranja po variantah;
6.     
okvirno finančno konstrukcijo posameznih
variant z obvezno analizo o smiselnosti vključitve javno-zasebnega partnerstva;
7.     
izračun finančnih in ekonomskih kazalnikov za
posamezno varianto (doba vračanja investicijskih sredstev, neto sedanja
vrednost, interna stopnja donosnosti, relativna neto sedanja vrednost in količnik
relativne koristnosti) ter opis tistih stroškov in koristi, ki jih ni mogoče
ovrednotiti z denarjem;
8.     
analizo tveganja za vsako posamezno varianto z
opredelitvijo in upoštevanjem kritičnih danosti v prostoru, pogojev gradnje in
drugih pričakovanih problemov pri gradnji in obratovanju investicije (npr.
tveganost ukrepa – geološke in hidrološke razmere, potrebne rušitve objektov, njihov
obseg in število, promet med gradnjo, zahtevnost gradnje, čas gradnje, etapnost
gradnje ipd.);
9.     
analizo občutljivosti izračunanih finančnih in
ekonomskih kazalnikov za posamezno varianto z upoštevanjem ključnih vsebin, ki
izhajajo iz analize tveganja;
10.  
druge, glede na vrsto investicije bistvene
vsebine.
19. člen
(podrobnejša vsebina in oblika študije
variant)
(1) Študija variant vsebuje naslednje
vsebinske sklope:
-       
osnovni podatki in določitev variant,
-       
vrednotenje in primerjava variant,
-       
predlog najustreznejše variante in
-       
priloge.
(2) Vsebinski sklop z osnovnimi podatki in
z določitvijo variant vsebuje:
1.     
uvodni del, ki vsebuje:
- 
predmet in namen študije variant,
- 
opredelitev prostorske ureditve v skladu z drugo alinejo 1. točke prvega
odstavka 8. člena,
- 
opredelitev ciljev prostorske ureditve in
- 
kratko kronologijo dotedanjega postopka;
2.     
opis in prikaz obravnavanih variant z območji.
(3) Vsebinski sklop z vrednotenjem in
primerjavo variant vsebuje:
1.     
predstavitev in obrazložitev metod, uporabljenih
za vrednotenje po posameznih vidikih, in metod, uporabljenih za sintezno
vrednotenje in medsebojno primerjavo variant;
2.     
vrednotenje variant po vseh vidikih,
pripravljeno v obliki povzetkov vrednotenj po posameznih vidikih ali kot
poglavja z obravnavanimi vidiki;
3.     
sintezno vrednotenje, ki vsebuje:
- 
opis in obrazložitev prednosti in slabosti posameznih variant po
prostorskem, varstvenem, funkcionalnem in ekonomskem vidiku, vključno z
opredelitvijo stopnje uresničitve ciljev,
- 
predstavitev ključnih meril, upoštevanih pri izboru predloga najustreznejše
variante, in utemeljitev njihove pomembnosti in
- 
sintezno vrednotenje variant z zaključnimi ugotovitvami in opredelitev
predloga najustreznejše variante z utemeljitvijo.
4.     
grafični prikaz z zbirno karto vseh primerjanih
variant z območjem v primernem merilu na topografski geodetski podlagi in po
potrebi druge prikaze, ki so pomembni z vidika utemeljitve predloga
najustreznejše variante.
(4) Vsebinski sklop s predlogom
najustreznejše variante vsebuje:
1.     
tekstualni del, ki vsebuje:
- 
opis predloga najustreznejše variante z območjem,
- 
obrazložitev predloga najustreznejše variante glede na sintezno
vrednotenje in sprejemljivost v lokalnem okolju ter
- 
predloge za potrebne optimizacije in usmeritve za nadaljnje načrtovanje
predloga najustreznejše variante v načrtu;
2.     
grafični del, ki vsebuje:
- 
prikaz predloga najustreznejše variante z območjem v analogni obliki na
topografski geodetski podlagi s podatki iz prikaza stanja prostora, po potrebi
tudi s podatki o zemljiških parcelah, ter
- 
glede na vrsto prostorske ureditve in glede na posebnosti prostora, v
katerem se načrtuje, lahko tudi vzdolžne in prečne profile, značilne poglede,
fotomontaže ipd.
(5) Študija variant v prilogah vsebuje:
1.     
podrobneje obdelane idejne rešitve iz 14. člena
tega pravilnika;
2.     
vsebine za vrednotenje iz 15. do 18. člena tega
pravilnika, če vrednotenje variant po posameznih vidikih v študiji variant
vsebuje njihove povzetke;
3.     
poročilo o vključevanju javnosti in
sprejemljivosti prostorske ureditve v lokalnem okolju, vključno s stališči do
pripomb;
4.     
analizo smernic, dopolnjeno z odločitvami
prostorske konference, ki se nanašajo na to dokumentacijo, ter z obrazložitvijo
razlogov za morebitno neupoštevanje smernic; grafični del analize smernic se
priloži ali dopolni, če je zaradi jasnosti tekstualnega dela to potrebno;
5.     
sklep o potrditvi dokumentacije v skladu z
drugim odstavkom 2. člena tega pravilnika, če je investitor uporabnik sredstev
javnih financ;
6.     
obrazložitev presoje posledic na posamezna
področja ter izpolnjena preglednica o tej presoji, ki jo kot sestavni del gradiva
vlade določajo predpisi, ki urejajo poslovanje vlade;
7.     
seznam vseh upoštevanih podatkov in strokovnih
podlag z navedbo virov in njihovega datuma;
8.     
povzetek za javnost.
(6) Glede na obseg študije variant se v
projektni nalogi določi, ali naj študija variant vsebuje tudi izvleček vseh
bistvenih vsebin. Izvleček vsebuje:
-       
uvodni del z opisom predmeta in namena študije variant,
-       
kratek opis obravnavanih variant ali utemeljitev rešitve, če variant ni
bilo,
-       
ocene variant po posameznih vidikih, opis njihovih prednosti in slabosti
ter njihova razvrstitev po primernosti,
-       
obrazložitev predloga najustreznejše variante glede na skupno
vrednotenje in sprejemljivost v lokalnem okolju,
-       
opis in prikaz predloga najustreznejše variante z območjem in
-       
predloge potrebnih optimizacij in usmeritve za nadaljnje načrtovanje
predloga najustreznejše variante v načrtu.
(7) Če se variante pridobijo z javnim natečajem,
se v natečajno gradivo v skladu s predpisi, ki urejajo graditev objektov, uvrsti
tudi analiza smernic iz 10. člena tega pravilnika, natečajne rešitve pa se
ocenijo s prostorskega, varstvenega, funkcionalnega in ekonomskega vidika.
(8) Za seznanitev javnosti in občin s študijo
variant se pripravi predstavitveno gradivo, ki čimbolj nazorno prikazuje vse primerjane
variante in predlog najustreznejše variante z območjem v primernem merilu
(ureditvena situacija). Te se prikažejo:
-       
na topografski geodetski podlagi glede na vrsto prostorske ureditve in
glede na posebnosti prostora, v katerem se načrtuje, lahko tudi na digitalnem
ortofoto načrtu ali s podatki o zemljiških parcelah,
-       
z vzdolžnimi ali prečnimi profili in značilnimi pogledi, fotomontažami
ipd., če je glede na vrsto prostorske ureditve to potrebno, ter
-       
če je glede na prostorsko ureditev to smiselno, tudi s predlogi
potrebnih optimizacij in usmeritvami za nadaljnje načrtovanje predloga
najustreznejše variante v načrtu.
(9) Pri določitvi števila izvodov študije
variant v analogni in digitalni obliki se upošteva:
-       
najmanj po en izvod na občino za seznanitev javnosti in občin ter po en
izvod za seznanitev javnosti, ki poteka na sedežu koordinatorja in pobudnika,
-       
po en izvod za pridobitev mnenj nosilcev urejanja prostora in
-       
po en izvod za pošiljanje predloga najustreznejše variante v potrditev
vladi.
20. člen
(način priprave študije variant)
(1) Na podlagi analize smernic, usmeritev
za nadaljnje načrtovanje in usmeritev iz problemske karte se idejne rešitve podrobneje
obdelajo tako, da se vsaka varianta iz sklepa o pripravi načrta enakovredno
obdela. Na podlagi podrobneje obdelanih idejnih rešitev se opravi vrednotenje s
prostorskega, varstvenega, funkcionalnega in ekonomskega vidika. Pred tem se
oblikuje enotna vrednostna lestvica, ki se uporabi za vrednotenje variant v
okviru prostorskega, varstvenega in funkcionalnega vidika vrednotenja, če je
glede na prostorsko ureditev primerno, pa tudi v okviru ekonomskega vidika.
(2) Po posameznih vidikih se opredelijo
področja obravnave, cilji, merila, kazalniki in vrednostne lestvice z opisi značilnosti,
ki so podlaga za razvrstitev variant v posamezni razred vrednostne lestvice, na
podlagi naslednjih izhodišč:
-       
področja obravnave so za prostorsko ureditev bistvene zaokrožene
vsebinske celote (poglavja), kakor npr. dejavnost v prostoru (poselitev,
turizem, kmetijstvo, gozdarstvo ipd.), okoljska sestavina (tla, relief,
vegetacija, površinske vode ipd.), funkcionalno tehnična značilnost (npr.
energetska učinkovitost ipd.) ali ekonomska vsebina;
-       
cilji opredeljujejo čemu se pri načrtovanju prostorske ureditve sledi
oziroma kaj se prizadeva uresničiti; naravnani morajo biti na načrtovano
prostorsko ureditev; varianta prostorske ureditve, ki v večji meri zagotavlja
uresničevanje ciljev, je ustreznejša;
-       
merila so značilnost ali entiteta (obstoj nečesa) znotraj posameznega
področja obravnave (npr. dostopnost do regionalnih središč ali gospodarskih
con, vpliv na obstoječo in načrtovano poselitev, pomen za razvoj naselij v širšem
območju; obstoj območij z varstvenimi režimi, obstoj ranljivih območij ipd.);
predstavljajo okvir za presojo ustreznosti prostorske ureditve glede na
zastavljene cilje; nanje se nanašajo kazalniki;
-       
kazalniki opisujejo spremembe v okviru posameznih meril; izražajo se s
količinsko ali kakovostno opredeljenim podatkom, s katerim se lahko oceni
vrsta, obseg, smer ali pomen spremembe ali učinka, ki ga bo povzročila
prostorska ureditev, ali oceni smotrnost prostorskih ureditev z vidika
donosnosti in drugih ekonomskih meril (npr. število objektov, ki se rušijo, število
regionalnih središč, ki jih bo povezala prometnica, dolžina poteka prek
vodovarstvenega območja, število prečkanj vodotokov, površina in pridelovalni
potencial trajno zasedenih kmetijskih zemljišč, število območij in objektov
kulturne dediščine, na katera ima prostorska ureditev vpliv, in stopnja razvrednotenja
varovanih vrednot, obseg in način poseganja v poselitvena območja ipd.);
kazalniki obsegajo kazalnike in kazalce v skladu s pravili ekonomske stroke; so
podlaga za ugotavljanje, kako način in v kolikšni meri se s posamezno varianto prostorske
ureditve uresničujejo zastavljeni cilji; prednost imajo količinsko merljivi
kazalniki, za vsebine, kjer to ni mogoče, se uporabijo smiselni opisi in
strokovne ocene (kakovostno merljivi kazalniki);
-       
vrednostne lestvice so imenske, urejenostne, razmične ali razmernostne
lestvice ocen, s katerimi se lahko znotraj posameznega kazalnika, merila in
področja obravnave razvrstijo posamezne variante prostorske ureditve glede
njihove ustreznosti, ob upoštevanju vrste, obsega, smeri in pomena spremembe
ali učinka, ki ga bo povzročila; praviloma se uporablja tri- ali petstopenjska
lestvica;
-       
opisi značilnosti, ki so podlaga za oceno oziroma razvrstitev variant v
posamezni razred vrednostne lestvice, omogočajo pregledno prirejanje ocen
posameznim variantam; nanašajo se na določen obseg ali pomen spremembe ali učinka;
-       
razvrstitev v posameznih razred vrednostne lestvice se lahko dopolni z
opredelitvijo vrstnega reda.
(3) Predlog najustreznejše variante s
prostorskega, varstvenega in funkcionalnega vidika temelji na rezultatih
multikriterijske analize ali druge ustrezne metode vrednotenja ob upoštevanju
vsebin, ki jih je mogoče ovrednotiti z denarjem, in vsebin, ki denarno niso
merljive. Upoštevajo se vse, za določen vidik vrednotenja in glede na značilnosti
prostorske ureditve bistvene vsebine. Za vrednotenje z ekonomskega vidika se na
podlagi zbranih podatkov in ugotovitev vrednotenj iz 15. do 17. člena in
morebitnih dodatnih informacij zagotovijo vsa potrebna izhodišča za preverjanje
finančnih in ekonomskih posledic obravnavanih variant z analizo stroškov in koristi.
(4) Na podlagi rezultatov vrednotenja po
vseh vidikih se izdela sintezno vrednotenje, s katerim se primerjajo vse
obravnavane variante in poda predlog najustreznejše variante. V sinteznem
vrednotenju se vrednotijo vsebine, ki jih je mogoče ovrednotiti z denarjem, in
vsebine, ki denarno niso merljive. Predlog najustreznejše variante temelji
praviloma na rezultatih multikriterijske analize, v kombinaciji z analizo stroškov
in koristi ali pridobljenih z drugimi ustreznimi metodami.
(5) Pri določitvi vsebine in metode ter
izvedbi sinteznega vrednotenja se upoštevajo naslednja izhodišča:
-       
zagotovijo se preglednost in objektivnost vsebine in metode sinteznega
vrednotenja;
-       
metoda se predstavi kratko, jasno in razumljivo tudi širši strokovni
javnosti;
-       
opredelijo in utemeljijo se ključni cilji prostorske ureditve in ključna
merila, ki se upoštevajo pri sinteznem vrednotenju variant in določitvi
predloga najustreznejše variante;
-       
izpostavijo se vsebine, ki jih je mogoče ovrednotiti z denarjem, in
vsebine, ki denarno niso merljive;
-       
vsebine vrednotenja po posameznih vidikih se v skupnem vrednotenju ne
smejo podvajati ali ponavljati na način, ki bi preveč poudaril pomen posamezne
vsebine;
-       
predlagana najustreznejša varianta mora biti v danih pogojih optimalna
rešitev, ki upošteva cilje prostorske ureditve in njeno funkcijo,
sprejemljivost z vidika razvoja v prostoru in varstva okolja ter je
sprejemljiva za lokalno okolje;
-       
če se prostorske ureditve ne načrtujejo v variantah, je predlog
najustreznejše variante utemeljena rešitev.
(6) Predlogu najustreznejše variante se
območje določi tako, da se zajamejo območja, za katera se glede na razpoložljive
podatke in strokovne podlage za pripravo študije variant ocenjuje, da so
potrebna za izvedbo prostorske ureditve, za njeno nadaljnje podrobnejše načrtovanje,
izvajanje pripravljalnih del in ob upoštevanju možnih sprememb rešitev
prostorske ureditve v fazi javne razgrnitve in obravnave načrta. Pri določitvi območja
predloga najustreznejše variante se upoštevajo tudi območja, znotraj katerih
lahko nosilci urejanja prostora določijo pogoje za podrobnejše načrtovanje
predloga najustreznejše variante. Območja variant se v analogni obliki prikažejo
v skladu z 2. točko četrtega odstavka prejšnjega člena. V digitalni obliki se
območje variant določi in prikaže v obliki in na način,ki ga določajo tehnična
pravila.
(7) Po opravljeni seznanitvi javnosti s študijo
variant se pripravijo stališča do pripomb in predlogov, danih v okviru
seznanitve javnosti in občin s predlogi upoštevanja utemeljenih pripomb in
predlogov pri nadaljnjem delu. Pripravi se poročilo o vključevanju javnosti in
sprejemljivosti prostorske ureditve v lokalnem okolju.
(8) Ob upoštevanju stališč do pripomb in
predlogov iz prejšnjega odstavka se lahko spremenita ali dopolnita utemeljitev in
obrazložitev ter se spremeni območje predloga najustreznejše variante in dodajo
morebitni dodatni predlogi za nadaljnje optimizacije predloga najustreznejše
variante v načrtu.
V. NAČRTOVANJE POTRJENE VARIANTE IN SPREJEM NAČRTA
21. člen
(načrtovanje potrjene variante)
Načrtovanje potrjene variante je proces
interdisciplinarnega strokovnega dela, katerega rezultat je sprejetje načrta.
1. Podrobnejša vsebina načrta
22. člen
(prikaz in opis območja načrta)
(1) Načrt vsebuje prikaz in opis območja načrta.
Območje načrta se v analogni obliki prikaže v skladu z 32. členom tega pravilnika,
v digitalni obliki pa v obliki in na način, ki ga določajo tehnična pravila.
(2) Območje načrta se praviloma opiše tako,
da se v tekstualnem delu načrta po katastrskih občinah, označenih z imenom in šifro,
navedejo zemljišča s parcelnimi številkami, ki so v skladu z izdelanim
geodetskim načrtom v skladu s predpisi, ki urejajo geodetski načrt (v
nadaljnjem besedilu: geodetski načrt), v celoti ali deloma znotraj območja načrta.
Zemljišča s parcelnimi številkami se navedejo ločeno za območja:
-       
načrtovane prostorske ureditve, vključno s površinami, potrebnimi za
njeno nemoteno rabo (prostorska ureditev, za katero je bila dana pobuda),
-       
prostorskih ureditev, potrebnih za delovanje načrtovane prostorske
ureditve (potrebna nova gospodarska javna infrastruktura in grajeno javno
dobro, nadomestni habitati, območja za odvzem in deponiranje materiala, območja
omejene rabe prostora, dostopne poti za vzdrževanje ipd.),
-       
prostorskih ureditev, potrebnih zaradi prilagoditev obstoječih prostorskih
ureditev (deviacije obstoječe gospodarske javne infrastrukture in grajenega
javnega dobra in drugih prostorskih ureditev ipd.) ter
-       
začasnih prostorskih ureditev, potrebnih le v času gradnje (gradbišča,
dostopne poti v času gradnje, začasne deponije ipd.).
(3) Območja omejene rabe se določijo z načrtom,
če v skladu s predpisi, ki urejajo področje posamezne prostorske ureditve, ni
mogoče določiti ustreznega režima.
(4) Pri spremembah in dopolnitvah načrta
ali če na podlagi načrta preneha veljati drug načrt, se izdela tudi prečiščen prikaz
in opis območja spremenjenega ali v delu razveljavljenega načrta.
23. člen
(prikaz in opis umestitve načrtovane
prostorske ureditve v prostor)
(1) Načrt vsebuje tudi prikaz in opis
umestitve načrtovane prostorske ureditve v prostor. Ta se v analogni obliki opiše
s prostorskimi izvedbenimi pogoji, prikaže pa v skladu s tretjim odstavkom 32. člena
tega pravilnika.
(2) Prostorski izvedbeni pogoji morajo biti
določeni tako, da zaradi načrta ni onemogočeno izvajanje prostorskih aktov izven
območja načrta.
24. člen
(prostorski izvedbeni pogoji glede
namembnosti posegov v prostor, njihove lege, velikosti in oblikovanja)
(1) Prostorski izvedbeni pogoji glede
namembnosti, lege, velikosti in oblikovanja posegov v prostor določajo:
-       
načrtovane objekte v skladu s predpisi, ki urejajo uvedbo in uporabo
enotne klasifikacije vrst objektov, in druge posege v prostor,
-       
dopustne dejavnosti v skladu s predpisi, ki urejajo področje standardne
klasifikacije dejavnosti,
-       
urbanistične, arhitekture in krajinsko arhitekturne rešitve s
funkcionalno, tehnično in oblikovalsko zasnovo objektov in posegov v prostor,
-       
pogoje in usmeritve za projektiranje, gradnjo novih objektov ter za
projektiranje, rekonstrukcijo in odstranitev novih in obstoječih objektov ter
urejanje vseh drugih površin, vključno s pogoji za postavitev enostavnih ali
nezahtevnih objektov v skladu s predpisi, ki urejajo vrste objektov glede na
zahtevnost in izvedbo drugih del,
-       
pogoje in usmeritve za urejanje novih in obstoječih javnih in drugih
skupnih površin,
-       
lego novih in obstoječih objektov na zemljišču, pri čemer se določijo
tudi objekti, ki se jim spremeni namembnost ali se odstranijo, vključno z
ureditvijo in rabo zemljišč odstranjenih objektov, ter
-       
tlorisne in višinske gabarite novih in obstoječih objektov, pripadajočih
površin in pogoje za podrobnejše arhitekturno in krajinsko arhitekturno
oblikovanje.
(2) S pogoji iz prejšnjega odstavka se določijo
tudi:
-       
območja in načini sanacije zemljišč, potrebni za izvedbo prostorske
ureditve, ter raba in urejanje teh zemljišč po zaključeni gradnji in
-       
dopustna uporaba objektov in vseh drugih površin, na katerih je načrtovana
prostorska ureditev, v času do začetka gradnje načrtovane prostorske ureditve.
(3) S pogoji iz prvega odstavka tega člena
se lahko izrecno določi, da izvedba posameznih objektov druge gospodarske javne
infrastrukture in priključkov nanjo ter grajenega javnega dobra v območju načrta
ni dopustna.
25. člen
(prostorski izvedbeni pogoji glede križanj
oziroma prestavitev gospodarske javne infrastrukture in grajenega javnega dobra
ter priključevanja prostorskih ureditev nanje)
(1) Prostorski izvedbeni pogoji glede
potrebnih križanj oziroma prestavitev gospodarske javne infrastrukture in
grajenega javnega dobra ter priključevanja prostorskih ureditev nanje se določijo
kot rešitve ali pogoji in usmeritve glede potrebnih križanj ali prestavitev
obstoječe ali načrtovane vodovodne, kanalizacijske, energetske in druge
komunalne opreme ali gospodarske javne infrastrukture in grajenega javnega
dobra ter glede načina in obveznosti priključevanja načrtovanih prostorskih ureditev
nanje.
(2) Pogoji glede potrebnih križanj ali
prestavitev ter priključevanja prostorskih ureditev se nanašajo na:
-       
potek in zmogljivost novih ali prenovljenih priključkov,
-       
horizontalne in vertikalne odmike med posameznimi vodi ter način
njihovega križanja ali približevanja ter
-       
tehnične usmeritve za projektiranje priključkov.
26. člen
(prostorski izvedbeni pogoji celostnega
ohranjanja kulturne dediščine, ohranjanja narave, varstva okolja in naravnih dobrin,
upravljanja voda, varovanja zdravja ljudi, obrambe države ter varstva pred
naravnimi in drugimi nesrečami)
Pogoji celostnega ohranjanja kulturne dediščine,
ohranjanja narave, varstva okolja in naravnih dobrin, upravljanja voda,
varovanja zdravja ljudi, obrambe države ter varstva pred naravnimi in drugimi
nesrečami se prikažejo in opišejo kot funkcionalne, tehnične in oblikovne rešitve
prostorskih ureditev, ki se načrtujejo kot ukrepi celostnega ohranjanja
kulturne dediščine, ohranjanja in razvoja krajinske prepoznavnosti, ohranjanja narave,
varstva okolja in naravnih dobrin, upravljanja voda, varovanja zdravja ljudi,
varovanja tal in zraka, pred prekomernim hrupom, smradom, tresljaji in sevanji
ter glede na higienske in zdravstvene zahteve, ter kot pogoji ali zahteve za
neoviran dostop do objektov funkcionalno oviranim osebam, pogoji ali zahteve za
varčevanje z energijo, seizmološke, hidrološke in druge geotehnične zahteve
kakor tudi ukrepi za zagotavljanje varnosti na ogroženih območjih, zahteve
glede varstva pred požarom ter varstva pred naravnimi in drugimi nesrečami ter za
dejavnost obrambe države, in določijo tehnične usmeritve za njihovo
projektiranje in izvedbo na način, določen v 24. Členu tega pravilnika.
27. člen
(merila in pogoji za parcelacijo)
(1) Parcelacija se v skladu s predpisi, ki
urejajo evidentiranje nepremičnin, izvede v skladu z načrtom parcel iz načrta. Če
vrsta prostorske ureditve to zahteva, tekstualni del načrta določi dodatna
merila in pogoje za parcelacijo.
(2) Načrt parcel določi območje načrta in
znotraj njega tudi območja v skladu z 22. členom tega pravilnika. Na načrtu parcel
se poleg tehničnih elementov, ki v skladu s predpisi, ki urejajo evidentiranje
nepremičnin (v nadaljnjem besedilu: tehnični elementi), omogočajo prenos območja
načrta v naravo, lahko prikažejo tudi tehnični elementi, ki omogočajo prenos prostorske
ureditve v naravo.
(3) Pri izdelavi načrta parcel se glede na
vrsto prostorske ureditve upoštevajo predvsem:
-       
namen, velikost in zmogljivost prostorske ureditve, tako da se zagotovi
pogoje za njeno nemoteno uporabo in vzdrževanje,
-       
možnosti priključevanja na gospodarsko javno infrastrukturo in grajeno
javno dobro,
-       
možnosti zagotavljanja dostopa do parcele,
-       
tlorisna zasnova in tipologija načrtovane pozidave,
-       
naravne danosti in značilnosti grajene strukture,
-       
omejitve za uporabo zemljišča, kadar so te določene s predpisi nosilcev
urejanja prostora, ter
-       
lastniška in parcelna struktura zemljišč, pri čemer je treba omogočiti
rabo sosednjih zemljišč in izvajanje obstoječih pravic.
28. člen
(etapnost izvedbe prostorske ureditve)
(1) V načrtu se lahko določi etapnost
izvedbe načrta ali posamezne prostorske ureditve.
(2) Če je etapnost izvedbe načrta
predvidena, se jo določi tako, da so posamezne etape zaključene funkcionalne
celote, ki lahko izpolnjujejo svoj namen tudi brez izgradnje drugih delov prostorske
ureditve.
29. člen
(drugi pogoji in zahteve za izvajanje načrta)
(1) V načrtu se določijo tudi drugi pogoji
in zahteve za njegovo izvajanje, predvsem pa:
-       
druge obveznosti investitorjev in izvajalcev pri izvajanju načrta
(obveznosti v zvezi s predpisanimi spremljanji stanja, organizacijo gradbišča
ter odvzemi in deponiranjem materiala ipd.),
-       
morebitna obveznost pridobitve posameznih projektnih rešitev z javnim
natečajem,
-       
nadzor nad izvajanjem načrta.
(2) V načrtu se določijo tudi pogoji in
zahteve za izvajanje načrta na podlagi projektnih pogojev, ki jih nosilci
urejanja prostora podajo z dnem izdaje mnenja k predlogu načrta in so v skladu
s 4. točko prvega odstavka 33. člena tega pravilnika v obvezni prilogi tega načrta.
2. Oblika načrta
30. člen
(oblika načrta)
(1) Tekstualni del načrta je uredba, s
katero vlada sprejme načrt. Ob neskladnosti tekstualnega in grafičnega dela se uporablja
tekstualni del načrta.
(2) Analogna oblika načrta se pripravi
tako, da so tekstualni del, grafični del načrta in njegove obvezne priloge
vezane kot knjiga, in tako, da vezava onemogoča dodajanje ali odvzemanje listov.
Analogne oblike osnutka in predloga načrta ni treba vezati kot knjigo. Če je
dokumentacija obsežnejša, se jo zveže v več delih, ki morajo biti označeni z
zaporednimi številkami.
(3) Sprejeti načrt se na naslovni strani
platnice in na hrbtu vseh delov opremi z nazivom načrta in z datumom, ko ga je sprejela
vlada.
(4) Sprejeti načrt vsebuje notranje
naslovne liste, ki vsebujejo:
-       
naslovni list z nazivom načrta, navedbo organa, ki je načrt sprejel, z
njegovim žigom in z datumom sprejetja načrta na vladi,
-       
naslovni list s podatki o pobudniku in koordinatorju, investitorju,
izdelovalcu načrta in morebitnih podizvajalcih in sodelavcih, izdelovalcih vseh
strokovnih podlag in odgovornem vodji izdelave načrta s podpisom in
identifikacijsko številko odgovornega prostorskega načrtovalca,
-       
izjavo izdelovalca načrtovalca, da je načrt izdelan v skladu z državnim
strateškim prostorskim aktom in predpisi, ki veljajo na območju načrta ali se
nanašajo na načrtovano prostorsko ureditev, opremljeno z njegovim podpisom in
osebnim žigom, ter
-       
kazalo vsebine načrta.
(5) Na začetku grafičnega dela načrta se
vstavi kazalo vsebine grafičnega dela z grafičnimi načrti, na začetku obveznih prilog
pa kazalo vseh obveznih prilog načrta. Pred prilogo iz 4. točke prvega odstavka
33. člena tega pravilnika se vstavi seznam nosilcev urejanja prostora, ki so
sodelovali pri pripravi načrta s seznamom pridobljenih smernic, mnenj, danih
pogojev za podrobnejše načrtovanje in projektnih pogojev z navedbo datumov
njihove izdaje ali s podatki o datumu vročitve vloge, če ta niso bila izdana.
31. člen
(tekstualni del načrta)
(1) Tekstualni del načrta vsebuje naslednja
poglavja:
1.     
splošne določbe, v katerih se:
- 
opiše podlaga za pripravo načrta,
- 
navede, ali je bil skupaj s postopkom priprave načrta izveden tudi
postopek presoje vplivov na okolje in če ni bil izveden, ali ni bil izveden,
ker se z načrtom niso načrtovali posegi v okolje v skladu s predpisi, ki
urejajo varstvo okolja, ali ni bil izveden, ker ni bilo mogoče zagotoviti vseh
vsebin za predpisane podlage, potrebne za izvedbo postopka presoje vplivov na
okolje,
- 
navedejo datum izdelave, številka načrta in izdelovalec načrta ter
- 
opiše vsebina načrta;
2.     
načrtovane prostorske ureditve, kjer se
navedejo vse prostorske ureditve, ki se načrtujejo z načrtom;
3.     
območje načrta v skladu z drugim odstavkom 22. Člena
tega pravilnika;
4.     
prostorski izvedbeni pogoji za izvedbo
prostorske ureditve, pri čemer se ti določijo za vsako prostorsko ureditev v skladu
s 24. do 29. členom tega pravilnika;
5.     
dopustna odstopanja, če so dovoljena;
6.     
nadzor nad izvajanjem načrta;
7.     
prehodna ureditev in uveljavitev načrta.
(2) Če je posamezna vsebina določena in
prikazana v grafičnem delu tako podrobno, da je s tekstualnim delom ni treba
dodatno določiti, se v tekstualnem delu načrta navede le napotilo na ustrezni
grafični prikaz.
(3) Pri spremembah in dopolnitvah načrta
ali če na podlagi načrta preneha veljati drug načrt, se izdela tudi prečiščeno besedilo
tekstualnega dela spremenjenega ali v delu razveljavljenega načrta.
32. člen
(grafični del načrta)
(1) Grafični del načrta vsebuje naslednje
grafične prikaze:
1.     
prikaz območja načrta in prostorske ureditve v širšem
prostoru s prikazom povezav s sosednjimi območji,
2.     
prikaz umestitve prostorske ureditve v prostor,
3.     
prikaz območja načrta z načrtom parcel in
4.     
prikaz območja načrta za objavo v Uradnem listu
Republike Slovenije.
(2) Prikaz območja načrta in prostorske
ureditve v širšem prostoru s prikazom povezav s sosednjimi območji se izdela na
topografski karti ali digitalnem ortofoto načrtu kot pregledna situacija načrtovane
prostorske ureditve. Prikazuje območje načrta s shematskim prikazom načrtovane
prostorske ureditve.
(3) Prikaz umestitve prostorske ureditve v
prostor se izdela na geodetskem načrtu, kakor je v skladu s predpisi, ki
urejajo geodetski načrt, predviden za pripravo prostorskih načrtov. Na njem se
prikažejo vsebine iz 24. do 26. in 28. člena tega pravilnika. Umestitev
prostorske ureditve se prikaže na:
-       
ureditveni situaciji načrtovane prostorske ureditve,
-       
ureditveni situaciji gospodarske javne infrastrukture ingrajenega
javnega dobra (križanja ali prestavitve gospodarske javne infrastrukture in
grajenega javnega dobra ter priključevanja prostorskih ureditev nanje) ter,
-       
odvisno od prostorske ureditve, tudi na prečnih in vzdolžnih prerezih ter
pogledih.
Ureditvene situacije se lahko prikažejo
tudi skupaj, če je ob tem zagotovljena ustrezna čitljivost.
(4) Prikaz območja načrta z načrtom parcel
se izdela na geodetskem načrtu, ki vsebuje samo podatke o zemljiških parcelah. Na
prikazu območja načrta z načrtom parcel se prikažejo vsebine iz 22. in 27. člena
tega pravilnika. Če je zaradi jasnosti ali ustrezne orientacije to smiselno, se
na tem prikazu shematsko in v manj vidni barvi prikaže tudi načrtovana
prostorska ureditev. Koordinate tehničnih elementov se v fazi predloga načrta, ki
ga koordinator in pobudnik pošljeta v sprejetje vladi, pripišejo na prikaz ali
pa se priložijo takoj za prikazom kot seznam.
(5) Prikaz območja načrta za objavo v
Uradnem listu Republike Slovenije se izdela kot prikaz območja načrta s podatki
in v merilu, prilagojenem pogojem objave v digitalni obliki Uradnega lista
Republike Slovenije. Ta prikaz se izdela za obravnavo predloga načrta na vladi
in se objavi skupaj s tekstualnim delom načrta v Uradnem listu Republike Slovenije,
k načrtu pa se ne prilaga.
(6) Merilo prikaza območja načrta in
prostorske ureditve v širšem prostoru s prikazom povezav s sosednjimi območji
je odvisno od obsežnosti načrtovane prostorske ureditve, vendar ne sme biti
manjše od merila 1:50 000. Prikaz območja načrta in prostorske ureditve v širšem
prostoru naj ne bi bil manjši od 1:50 000 in praviloma ne večji od 1:10 000.
Prikaz umestitve prostorske ureditve v prostor in prikaz območja načrta z načrtom
parcel se izdelata najmanj v merilu 1:5 000. Posamezne prostorske ureditve v
prikazu umestitve prostorske ureditve v prostor se lahko prikažejo tudi
podrobneje. Ne glede na merilo prikaza območja načrta z načrtom parcel morajo
biti na njem številke parcel jasno čitljive.
(7) Za obsežnejše prostorske ureditve se
vsebine grafičnega prikaza lahko prikažejo na ločenih grafičnih listih. V tem primeru
mora legenda vsakega grafičnega lista vsebovati tudi shematski prikaz položaja
posameznega grafičnega lista glede na celotno prostorsko ureditev in območje načrta.
Prikaz umestitve prostorske ureditve v prostor in prikaz območja načrta z načrtom
parcel se lahko prikažeta na istem grafičnem listu, če je to glede čitljivosti
smiselno.
(8) Vsak izris grafičnega prikaza mora biti
opremljen s številko grafičnega lista, nazivom načrta, nazivom grafičnega prikaza
in morebitnim podnaslovom (situacije, prerezi, pogledi ipd.), legendo tistih
sestavin, ki so na izrisu prikazane, orientacijo grafičnega izrisa (praviloma
sever–jug), oznako merila, datumom izdelave faze načrta ter datumom
izdaje certifikata geodetskega načrta in številko geodetskega načrta.
(9) Grafični prikazi, ki so zaupni, morajo
imeti zapisano oznako zaupnosti.
(10) Pri spremembah in dopolnitvah načrta
ali če na podlagi načrta preneha veljati drug načrt, se izdela tudi prečiščene prikaze
grafičnega dela spremenjenega ali v delu razveljavljenega načrta.
33. člen
(priloge načrta)
(1) Načrt ima naslednje obvezne priloge:
1.     
izvleček iz državnega strateškega prostorskega
akta, ki se nanaša na obravnavano območje, s shematskim prikazom zasnove prostorskega
razvoja širšega območja prostorske ureditve;
2.     
prikaz stanja prostora za obravnavano območje s
prikazano mejo območja načrta, iz katerega je razvidno stanje podatkov in režimov
v času priprave posamezne faze načrta;
3.     
strokovne podlage, na katerih temeljijo rešitve
načrta, pri čemer se navede seznam naslovov vseh strokovnih podlag z navedbo številke
projekta, datuma izdelave in izdelovalca strokovne podlage, strokovne podlage
pa se k načrtu praviloma priložijo le v digitalni obliki; k načrtu se priložijo
predvsem naslednje strokovne podlage:
- 
študija variant,
- 
geodetski načrt s certifikatom,
- 
podrobnejše tehnične rešitve iz 35. člena tega pravilnika in
- 
strokovne podlage v zvezi z analizo in preprečitvijo negativnih vplivov
na okolje, npr. hidrološko-hidravlična analiza v skladu s predpisi, ki urejajo
vode, ipd.;
4.     
smernice, morebitni pogoji za podrobnejše načrtovanje,
mnenja in projektni pogoji nosilcev urejanja prostora s pojasnili glede
njihovega upoštevanja, z navedbo datumov njihove izdaje ali s podatki o datumu
vročitve vloge, če ta niso bila izdana, ki se pripravijo v analizi smernic;
5.     
obrazložitev in utemeljitev načrta, ki vsebuje
predvsem:
- 
pojasnila v zvezi z razlogi za pripravo načrta,
- 
obrazložitev in utemeljitev prostorske ureditve, v kateri se opiše
kronologija postopka s kratko predstavitvijo ključnih dogodkov, ki so vplivali
na potek postopka in oblikovanje rešitev, vključno v zvezi z načinom pridobitve
variant ali rešitve,
- 
poročilo o vključevanju javnosti in sprejemljivosti prostorske ureditve
v lokalnem okolju ves čas postopka priprave načrta, ki vsebuje predloge upoštevanja
utemeljenih pripomb in predlogov javnosti iz analize smernic, študije variant
in osnutka načrta, poročila o vključevanju javnosti in ocene variant ali rešitve
glede sprejemljivosti v lokalnem okolju, stališča do pripomb in predlogov
javnosti in občin ter druga poročila o izvedenih posvetih ali delavnicah,
- 
usmeritve za določitev enot urejanja prostora in območij podrobnejše
namenske rabe prostora v izvedbenem delu občinskega prostorskega načrta v
skladu s predpisi, ki urejajo prostorsko načrtovanje (v nadaljnjem besedilu:
enote urejanja prostora in območja podrobnejše namenske rabe prostora) v skladu
s 34. členom tega pravilnika;
6.     
povzetek za javnost;
7.     
okoljsko poročilo, če se je skupaj s pripravo
načrta izvedel tudi postopek celovite presoje vplivov na okolje, sicer se rešitve
v zvezi s preprečitvijo negativnih vplivov na okolje obrazložijo v obrazložitvi
in utemeljitvi iz 5. točke tega odstavka;
8.     
poročilo o vplivih na okolje in okoljevarstveno
soglasje, če se je skupaj s pripravo načrta izvedel tudi postopek presoje vplivov
na okolje; 
9.     
s sklepom potrjena investicijska zasnova v
skladu s predpisi, ki urejajo javne finance, če je investitor uporabnik sredstev
javnih financ, ki se izdela, če so bile na podlagi podrobnejših strokovnih
podlag ter javne razgrnitve osnutka načrta ugotovljene take spremembe, da je
treba pred izdelavo investicijskega programa ponovno preveriti upravičenost v
predlogu načrta načrtovane potrjene variante.
(2) Obvezne priloge načrta morajo biti na
vpogled javnosti na sedežu koordinatorja v vseh fazah priprave in veljavnosti načrta.
34. člen
(usmeritve za določitev enot urejanja
prostora in območij podrobnejše namenske rabe prostora)
(1) V obvezni prilogi iz 5. točke prvega
odstavka prejšnjega člena se opišejo tudi usmeritve za določitev enot urejanja prostora
in območij podrobnejše namenske rabe prostora. Pri njihovi pripravi se upoštevajo
predpisi, ki urejajo prostorsko načrtovanje.
(2) Načrt poda usmeritve za določitev ene
enote urejanja prostora in ene podrobnejše namenske rabe prostora. Glede na
vsebino načrta lahko načrt poda usmeritve za določitev več enot urejanja
prostora ali več manjših območij znotraj posamezne enote urejanja prostora in
več območij podrobnejše namenske rabe prostora. Pri tem se upošteva:
-       
funkcionalna zaokroženost načrtovane prostorske ureditve,
-       
enovitost prostorskih izvedbenih pogojev in
-       
območja v skladu s 22. členom tega pravilnika.
(3) Usmeritve za določitev enot urejanja
prostora in območij podrobnejše namenske rabe prostora se prikažejo, če je to
zaradi jasnosti opisa potrebno. Pri tem se upoštevajo enotni grafični znaki v
skladu s predpisi, ki določajo vsebino, obliko in način priprave občinskega
prostorskega načrta. V digitalni obliki se usmeritve za določitev enot urejanja
prostora in območij podrobnejše namenske rabe prostora prikažejo v obliki in na
način, ki ga določajo tehnična pravila.
3. Način priprave načrta
35. člen
(način priprave načrta)
(1) Za najustreznejšo varianto ali rešitev
se ob upoštevanju morebitnih pogojev za podrobnejše načrtovanje izdelajo podrobnejše
tehnične rešitve in druge podrobnejše strokovne podlage iz 4. člena tega
pravilnika (v nadaljnjem besedilu: podrobnejše strokovne podlage). Te rešitve
vključujejo tudi rešitve novih ali prenovljenih objektov in omrežij gospodarske
javne infrastrukture in grajenega javnega dobra, objektov in posegov v prostor,
ki se načrtujejo kot ukrep ohranjanja kulturne dediščine, ohranjanja narave,
varstva okolja in naravnih dobrin, upravljanja voda, varovanja zdravja ljudi,
obrambe države ter varstva pred naravnimi in drugimi nesrečami. Te rešitve vsebujejo
tudi opis in prikaz območja, namenjenega izvedbi in obratovanju prostorske
ureditve.
(2) Če se skupaj s postopkom priprave načrta
izvede postopek presoje vplivov na okolje, se podrobnejše tehnične rešitve
pripravijo najmanj z vsebino, kakor je v skladu s predpisi, ki urejajo graditev
objektov, določena za idejni projekt, pri tem pa se navedejo le tisti
lokacijski podatki, ki so glede na namen te strokovne podlage smiselni in
potrebni. Če se skupaj s postopkom priprave načrta postopek presoje vplivov na
okolje ne izvede, se podrobnejše tehnične rešitve lahko pripravijo najmanj z
vsebino, kakor je v skladu s predpisi, ki urejajo graditev objektov, določena
za idejno zasnovo.
(3) Na podlagi tako pripravljenih podrobnejših
tehničnih rešitev in podrobnejših strokovnih podlag se izdela osnutek načrta s
prostorskimi izvedbenimi pogoji za umestitev prostorske ureditve v prostor.
Podrobnejše tehnične rešitve se v postopku priprave osnutka načrta dopolnjujejo
v skladu z ugotovitvami podrobnejših strokovnih podlag.
(4) Po opravljeni seznanitvi javnosti z
osnutkom načrta se pripravijo stališča do pripomb in predlogov, danih v okviru seznanitve
javnosti in občin s predlogi upoštevanja utemeljenih pripomb in predlogov pri
nadaljnjem delu. Pripravi se poročilo o vključevanju javnosti in
sprejemljivosti prostorske ureditve v lokalnem okolju.
(5) Na podlagi stališč do pripomb iz prejšnjega
odstavka, se podrobnejše tehnične rešitve in podrobnejše strokovne podlage dopolnijo.
Izdela se predlog načrta.
(6) Po sprejemu načrta se izdela sprejeti
načrt.
36. člen
(osnutek načrta)
(1) Osnutek načrta vsebuje:
-       
tekstualni del, razen prečiščenega opisa območja iz četrtega odstavka
22. člena tega pravilnika in prečiščenega besedila iz tretjega odstavka 31. člena
tega pravilnika,
-       
grafični del, razen prečiščenega prikaza območja iz četrtega odstavka
22. člena tega pravilnika, koordinat tehničnih elementov iz četrtega odstavka
32. člena tega pravilnika in prečiščenih prikazov iz desetega odstavka 32. člena
tega pravilnika, ter
-       
vse obvezne priloge, razen investicijske zasnove iz 9. točke prvega
odstavka 33. člena tega pravilnika.
(2) Za seznanitev javnosti in občin z
osnutkom načrta se pripravi predstavitveno gradivo, ki čimbolj nazorno
prikazuje prostorsko ureditev z območjem v primernem merilu (ureditvena situacija).
Te se prikažejo:
-       
v obliki pregledne karte prostorske ureditve na digitalnem ortofoto načrtu,
-       
podrobneje prikazane prostorske ureditve po območjih seznanitev javnosti
in občin na digitalnem ortofoto načrtu ter
-       
če je glede na prostorsko ureditev ali glede na posebne značilnosti
prostora, v katerem se načrtuje, to potrebno, tudi z vzdolžnimi ali prečnimi
profili in značilni pogledi, fotomontažami ipd.
(3) Če se skupaj s postopkom priprave načrta
postopek presoje vplivov na okolje ne izvede, mora za seznanitev javnosti in občin
grafični del osnutka načrta ter predstavitveno gradivo vsebovati tudi zbirno
karto vseh primerjanih variant in predlog najustreznejše variante z območjem v
skladu s prvo alinejo osmega odstavka 19. člena tega pravilnika.
(4) Pri določitvi števila izvodov osnutka
načrta v analogni in digitalni obliki se upošteva najmanj po en izvod za vsako
občino za seznanitev javnosti in občin ter po en izvod za seznanitev javnosti,
ki poteka na sedežu koordinatorja in pobudnika.
37. člen
(predlog načrta)
(1) Predlog načrta, ki ga koordinator pošlje
državnim nosilcem urejanja prostora, da k njemu podajo mnenja, vsebuje vse
obvezne priloge, ki so določene za osnutek načrta. Za pridobitev mnenj nosilcev
urejanja prostora se k predlogu načrta priloži tudi analiza smernic, dopolnjena
z odločitvami prostorske konference, ki se nanašajo na to dokumentacijo, ter z
obrazložitvijo razlogov za morebitno neupoštevanje smernic ali pogojev za
podrobnejše načrtovanje predloga najustreznejše variante ali rešitve. Grafični
del analize smernic se priloži ali dopolni, če je za jasnost tekstualnega dela
to potrebno. Po pridobitvi mnenj nosilcev urejanja prostora se ta in
pridobljeni projektni pogoji priložijo k analizi smernic.
(2) K predlogu načrta, ki ga koordinator in
pobudnik pošljeta v sprejetje vladi, se priložijo:
-       
prečiščen prikaz in opis območja iz četrtega odstavka 22. člena tega
pravilnika,
-       
prečiščeno besedilo iz tretjega odstavka 31. člena tega pravilnika,
-       
koordinate tehničnih elementov iz četrtega odstavka 32. člena tega
pravilnika,
-       
prečiščeni prikazi iz desetega odstavka 32. člena tega pravilnika,
-       
s sklepom potrjena investicijska zasnova v skladu s predpisi, ki urejajo
javne finance, če je investitor uporabnik sredstev javnih financ in če je bila
investicijska zasnova izdelana, in
-       
obrazložitev presoje posledic na posamezna področja ter izpolnjena
preglednica o tej presoji, ki jo kot sestavni del gradiva vlade določajo
predpisi, ki urejajo poslovanje vlade.
(3) Pri določitvi števila izvodov predloga
načrta v analogni in digitalni obliki se upošteva:
-       
po en izvod za pridobitev mnenj nosilcev urejanja prostora in
-       
po en izvod za pošiljanje predloga načrta v sprejetje vladi.
38. člen
(sprejeti načrt)
(1) Sprejeti načrt se izdela v vsebini in
obliki iz 30. Do 33. člena tega pravilnika. Priloži se mu kopija uredbe,
objavljene v Uradnem listu Republike Slovenije.
(2) Pri določitvi števila izvodov
sprejetega načrta v analogni in digitalni obliki se upošteva število občin in
upravnih enot, na območju katerih je načrtovana prostorska ureditev, ter število
elaboratov, ki jih prevzameta pobudnik in investitor. Temu številu se prištejeta
po dva izvoda v analogni in digitalni obliki za hranjenje načrta pri
koordinatorju ter dva izvoda v digitalni obliki za organa, pristojna za izdajo
upravnih dovoljenj in za nadzor nad izvajanjem načrta v okviru ministrstva,
pristojnega za prostor.
(3) Sprejeti načrt mora biti na krajih,
določenih z uredbo, na vpogled v digitalni in analogni obliki z dnem
uveljavitve uredbe o njegovem sprejetju.
4. Pobuda za načrtovanje prostorskih
ureditev lokalnega pomena v območju načrta
39. člen
(načrtovanje prostorskih ureditev
lokalnega pomena v območju načrta)
(1) Občina, ki namerava načrtovati
prostorske ureditve iz svoje pristojnosti na območju načrta, v pobudi vladi
opredeli območje, na katerem namerava načrtovati, tako, da ga je mogoče določiti
v naravi in prikazati v zemljiškem katastru. Območje, na katerem namerava načrtovati,
v pobudi opiše tako, da po katastrskih občinah navede zemljišča s parcelnimi številkami,
ki so v celoti ali deloma znotraj tega območja, prikaže pa tako, da je na
podatkih o zemljiških parcelah v primernem merilu razviden položaj tega območja
glede na območje načrta. V digitalni obliki občina območje, na katerem namerava
načrtovati, prikaže v obliki in na način, ki ga za prikaz območja načrta v
digitalni obliki določajo tehnična pravila. Občina za zemljišča v območju, na
katerem namerava načrtovati, priloži k pobudi tudi opis in prikaz spremembe stanja
v zemljiškem katastru, iz katerega je razvidno zemljiško katastrsko stanje
zemljišč v času sprejetja načrta glede na stanje na dan priprave pobude ter
opis in prikaz položajne usklajenosti zemljišč glede na zemljiški kataster.
(2) Občina, ki je s soglasjem vlade načrtovala
prostorske ureditve iz svoje pristojnosti na območju načrta in je na območju načrta
sprejela občinski prostorski akt, pošlje po sprejetju takega akta območje, na
katerem je načrtovala, v digitalni obliki na način iz prejšnjega odstavka
vladi, da lahko ta s spremembo in dopolnitvijo načrta ugotovi, ali načrt zaradi
takega občinskega prostorskega akta v določenem delu preneha veljati. Občina za
zemljišča v območju, na katerem je načrtovala, priloži tudi opis in prikaz
spremembe stanja v zemljiškem katastru, iz katerega je razvidno zemljiško katastrsko
stanje zemljišč v času izdaje soglasja vlade glede na stanje na dan sprejetja
občinskega prostorskega akta ter opis in prikaz položajne usklajenosti zemljišč
glede na zemljiški kataster.
VI. PREHODNA IN KONČNI DOLOČBI
40. člen
(prehodna določba)
Če je bil dokument identifikacije
investicijskega projekta v skladu s predpisi, ki urejajo javne finance, izdelan
in potrjen pred uveljavitvijo tega pravilnika, pobuda v prilogi vsebuje ta, s
sklepom potrjen dokument. V tem primeru pobuda obravnava tudi variante
prostorske ureditve, obravnavane v tem dokumentu.
41. člen
(prenehanje uporabe)
Z dnem uveljavitve tega pravilnika se
preneha uporabljati Pravilnik o vsebini, obliki in načinu priprave državnega
prostorskega načrta ter o načinu priprave variantnih rešitev prostorskih ureditev,
njihovega vrednotenja in primerjave (Uradni list RS, št. 99/07 in 80/10 – ZUPUDPP).
42. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0071-32/2011
Ljubljana, dne 21. decembra 2011
EVA 2010-2511-0154
dr. Roko Žarnić l.r.
Minister
za okolje in prostor