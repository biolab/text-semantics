I. SPLOŠNE DOLOČBE
1. člen
(vsebina sklepa)
(1) Ta sklep določa:
(a)   
višino letnih nadomestil za opravljanje nadzora (v nadaljevanju letno
nadomestilo);
(b)   
takse za odločanje o zahtevah za izdajo dovoljenj in ugovorov ter
obravnavo uradnih obvestil s strani Banke Slovenije;
(c)   
takse za dejanja, ki jih opravi Banka Slovenije, kadar je pristojna za
posamezna dejanja v postopku odločanja o zadevah, za katere je pristojna
Evropska centralna banka.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitev pojmov)
(1) V tem sklepu so za akte Evropske unije uporabljeni
naslednji skrajšani naslovi:
(a)   
Uredba (EU) št. 1024/2013 je Uredba Sveta (EU) št. 1024/2013 z dne
15. oktobra 2013 o prenosu posebnih nalog, ki se nanašajo na politike
bonitetnega nadzora kreditnih institucij, na Evropsko centralno banko (UL L št.
287 z dne 29. oktobra 2013, str. 63);
(b)   
Uredba (EU) št. 575/2013 je Uredba (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za
kreditne institucije in investicijska podjetja ter o spremembi Uredbe (EU) št.
648/2012 (UL L št. 176 z dne 27. junija 2013, str. 1);
(c)   
Uredba (EU) št. 648/2012 je Uredba (EU) št. 648/2012 Evropskega
parlamenta in Sveta z dne 4. julija 2012 o izvedenih finančnih
instrumentih OTC, centralnih nasprotnih strankah in repozitorijih sklenjenih
poslov (UL L št. 201 z dne 27. 7. 2012, str. 1).
(2) Pojmi, uporabljeni v tem sklepu, imajo enak pomen
kot v določbah ZBan-2 in Uredbe (EU) št. 575/2013 ter v predpisih, izdanih na
njuni podlagi.
(3) Pojem "skupni znesek letnega nadomestila"
po tem sklepu ne zajema letnih nadomestil za opravljanje nadzora, ki jih Banka
Slovenije zaračunava zavezancem za plačilo na podlagi drugih predpisov.
(4) Pojem "skupna izpostavljenost tveganjem"
pomeni skupno izpostavljenost tveganjem, kot je opredeljena v 92. členu Uredbe
(EU) št. 575/2013.
(5) Pojem 'vzporedni postopki izdaje dovoljenja za
kvalificirani delež' pomeni postopke, v katerih isti bodoči kvalificirani
imetnik v okviru pridobitve neposrednega kvalificiranega deleža v kreditni
instituciji s sedežem v eni sodelujoči državi članici namerava hkrati pridobiti
tudi posredni kvalificirani delež v eni ali več kreditnih institucijah s
sedežem v različnih sodelujočih državah članicah znotraj enotnega mehanizma
nadzora.
3. člen
(zavezanec za plačilo)
(1) Zavezanec za plačilo letnega nadomestila je oseba,
nad katero Banka Slovenije izvaja nadzor oziroma pri nadzoru sodeluje v skladu
z določbami ZBan-2 in uredbami EU iz 2. člena tega sklepa:
(a)   
banka,
(b)   
hranilnica,
(c)   
podružnica banke tretje države,
(d)   
podružnica banke države članice.
(2) Zavezanec za plačilo takse je vložnik zahteve, ugovora
oziroma uradnega obvestila v postopku odločanja Banke Slovenije oziroma
Evropske centralne banke.
II. LETNO NADOMESTILO
4. člen
(izračun letnega nadomestila)
(1) Višina skupnega letnega nadomestila vseh zavezancev iz
prvega odstavka 3. člena tega sklepa za posamezno leto se izračuna na podlagi
dejanskih stroškov nadzora v letu, za katerega se zaračunava nadomestilo,
zmanjšanih za prihodke iz taks, ob upoštevanju deleža pokrivanja teh stroškov,
ki ga določi Banka Slovenije.
(2) Fiksni delež skupnega letnega nadomestila znaša 20
%, variabilni pa 80 %.
(3) Višina letnega nadomestila zavezanca za posamezno
leto je vsota fiksnega in variabilnega dela.
(4) Osnova za fiksni del letnega nadomestila posameznega
zavezanca se izračuna tako, da se znesek fiksnega dela skupnega letnega
nadomestila deli s številom vseh zavezancev.
(5) Ob upoštevanju načela sorazmernosti obsega nadzora znaša
fiksni del letnega nadomestila zavezanca iz točke (d) prvega odstavka 3. člena
tega sklepa 15 % osnove iz četrtega odstavka tega člena.
(6) Fiksni del letnega nadomestila zavezanca iz točk (a)
do (c) prvega odstavka 3. člena tega sklepa se izračuna tako, da se fiksni del
skupnega letnega nadomestila, zmanjšan za fiksni del, ki ga plačajo vsi
zavezanci iz točke (d) prvega odstavka 3. člena, deli s številom zavezancev iz
točk (a) do (c) prvega odstavka 3. člena tega sklepa.
(7) Osnova za variabilni del letnega nadomestila
zavezancev iz točke (d) prvega odstavka 3. člena tega sklepa se izračuna glede
na delež njihovih bilančnih vsot v bilančni vsoti vseh zavezancev iz prvega
odstavka 3. člena tega sklepa. Pri tem se za izračun tega dela letnega
nadomestila za posamezno leto upošteva bilančna vsota, izračunana na zadnji dan
predhodnega leta na podlagi 1. točke Metodologije za izračun kazalnikov
poslovanja iz priloge 4 Navodila za izdelavo izkaza finančnega položaja, izkaza
poslovnega izida in izkaza vseobsegajočega donosa ter izračun kazalnikov
poslovanja bank in hranilnic.
(8) Variabilni del letnega nadomestila vseh zavezancev
iz točke (d) prvega odstavka 3. člena tega sklepa znaša 15 % osnove iz prvega
pododstavka tega odstavka in se med zavezance razdeli po deležu v njihovi
skupni bilančni vsoti.
(9) Variabilni del letnega nadomestila zavezanca iz točk
(a) do (c) prvega odstavka 3. člena tega sklepa se izračuna tako, da se
variabilni del skupnega letnega nadomestila, zmanjšan za variabilni del, ki ga
plačajo zavezanci iz točke (d) prvega odstavka 3. člena tega sklepa, razdeli
med zavezance iz točk (a) do (c) prvega odstavka 3. člena tega sklepa po
deležih v skupni višini kapitalskih zahtev iz 92. člena Uredbe (EU) št.
575/2013, zahtev na podlagi tretjega odstavka 250. člena ZBan-2, zahtev po
vzdrževanju kapitalskih blažilnikov na podlagi 7. poglavja ZBan-2 ter za
zagotavljanje ustreznega notranjega kapitala v skladu s 131. členom ali v
skladu z oceno na podlagi 183. člena ZBan-2. Pri tem se za izračun tega dela
letnega nadomestila za posamezno leto upoštevajo kapitalske zahteve po stanju
na zadnji dan predhodnega leta.
(10) V primeru statusnih sprememb iz 105. člena ZBan-2
se letno nadomestilo za posamezno leto izračuna s smiselnim upoštevanjem
kapitalskih zahtev po statusni spremembi zavezanca.
5. člen
(obvestilo zavezancu ob izdaji računa)
Banka Slovenije, v roku iz tretjega odstavka 268. člena
ZBan-3, izda posameznemu zavezancu račun, ki mora vsebovati višino dejanskih
stroškov nadzora, višino skupnega letnega nadomestila in znesek, ki ga mora
plačati zavezanec.
III. TAKSE ZA ODLOČANJE O ZAHTEVAH ZA IZDAJO DOVOLJENJ,
OBRAVNAVO URADNIH OBVESTIL IN ZA DEJANJA V POSTOPKU ODLOČANJA O ZADEVAH V
PRISTOJNOSTI EVROPSKE CENTRALNE BANKE
6. člen
(višina in izračun)
(1) Višina taks za odločanje o zahtevah za izdajo
dovoljenj, ugovorih ter obravnavo uradnih obvestil in dejanja v postopkih
odločanja o zadevah, za katere je pristojna Evropska centralna banka, se določa
v točkah. Vrednost točke po tem sklepu znaša 3 EUR.
(2) Osnova za izračun takse je vrednost točke na dan
nastanka obveznosti. Obveznost za plačilo takse za izdajo dovoljenja nastane z
dnem vložitve zahteve oziroma posredovanjem uradnega obvestila.
7. člen
(dovoljenja v zvezi z opravljanjem storitev)
Taksa za izdajo dovoljenja v zvezi z opravljanjem posameznih storitev
banke in hranilnice (v nadaljevanju banke) za:
1.     
dovoljenje za opravljanje bančnih storitev znaša 3200 točk, 
2.     
dovoljenje za opravljanje posamezne finančne storitve znaša 800 točk,
3.     
dovoljenje za opravljanje posamezne dodatne in druge finančne storitve
znaša 800 točk in
4.     
dovoljenje za izdajanje hipotekarnih in komunalnih obveznic znaša 3200
točk.
8. člen
(dovoljenja v zvezi z opravljanjem različnih funkcij)
Taksa za izdajo dovoljenja v zvezi z opravljanjem različnih funkcij
za:
1.     
dovoljenje za opravljanje funkcije člana upravljalnega organa banke
znaša 1600 točk,
2.     
dovoljenje za opravljanje funkcije poslovodje podružnice banke tretje
države znaša 1600 točk,
3.     
dovoljenje za opravljanje funkcije likvidacijskega upravitelja banke
znaša 1600 točk,
4.     
dovoljenje za opravljanje poslov skrbnika kritnega registra po zakonu,
ki ureja hipotekarno in komunalno obveznico znaša 400 točk,
5.     
dovoljenje za združitev funkcije komisije za tveganja in revizijske
komisije v eno komisijo znaša 200 točk, in
6.     
dovoljenje za opravljanje dodatne neizvršne direktorske funkcije znaša
200 točk.
9. člen
(dovoljenja v zvezi s kvalificiranimi deleži)
(1) Taksa za izdajo dovoljenja v zvezi s kvalificiranimi
deleži banke za:
1.     
dovoljenje za pridobitev kvalificiranega deleža (oziroma za njegovo
povečanje), ki je manjši od 50 %, znaša 2400 točk,
2.     
dovoljenje za pridobitev kvalificiranega deleža, ki je enak ali večji od
50 % oziroma na podlagi katerega bodoči kvalificirani imetnik postane nadrejena
oseba banke, znaša 2400 točk,
3.     
dovoljenje za pridobitev kvalificiranega deleža na podlagi sporazuma o
usklajenem delovanju (oziroma za povečanje deleža na podlagi sporazuma o
usklajenem delovanju) znaša 2400 točk in
4.     
dovoljenje za pridobitev kvalificiranega deleža na podlagi sklenitve
kvalificiranega delničarskega sporazuma (oziroma za povečanje deleža na podlagi
že sklenjenega kvalificiranega delničarskega sporazuma) znaša 2400 točk.
(2) V primeru umika zahteve za izdajo dovoljenja za
pridobitev kvalificiranega deleža zaradi potreb izvedbe vzporednih postopkov
izdaje dovoljenja za kvalificirani delež v drugih sodelujočih državah članicah
znotraj enotnega mehanizma nadzora je zavezanec za plačilo takse oproščen
ponovnega plačila takse za odločanje o ponovni zahtevi za izdajo dovoljenja za
pridobitev predmetnega kvalificiranega deleža.
10. člen
(dovoljenje za kvalificirano naložbo)
Taksa za izdajo dovoljenja banki za kvalificirano naložbo v
finančno institucijo s sedežem v Republiki Sloveniji ali drugi državi članici,
z izjemo finančnih institucij, pri katerih mora banka za pridobitev kvalificiranega
deleža v teh osebah pridobiti dovoljenje nadzornega organa Republike Slovenije
ali druge države članice, ali v subjektu finančnega sektorja s sedežem v tretji
državi, znaša 2400 točk.
11. člen
(dovoljenja v zvezi s statusnim položajem)
Taksa za izdajo dovoljenja v zvezi s statusnim položajem
banke za:
1.     
dovoljenje za združitev oziroma delitev znaša 2400 točk in
2.     
dovoljenje za povečanje osnovnega kapitala banke s stvarnim vložkom,
katerega predmet so delnice druge banke, znaša 2400 točk.
12. člen
(dovoljenja v zvezi s čezmejnim opravljanjem storitev in
predstavništvom)
Taksa za izdajo dovoljenja v zvezi s čezmejnim opravljanjem storitev
in predstavništvom za:
1.     
dovoljenje za ustanovitev podružnice banke v tretji državi znaša 1600
točk,
2.     
dovoljenje za ustanovitev podružnice banke tretje države znaša 2400
točk,
3.     
dovoljenje za posamezne vzajemno priznane ali dodatne finančne storitve
podružnice banke tretje države znaša 800 točk,
4.     
dovoljenje za neposredno opravljanje posamezne dodatne finančne storitve
banke države članice znaša 800 točk,
5.     
dovoljenje za posamezne dodatne finančne storitve podružnice banke
države članice znaša 800 točk in
6.     
dovoljenje za ustanovitev predstavništva banke tretje države znaša 400
točk.
13. člen
(črtan)
14. člen
(dovoljenje hranilnici za opravljanje poslov v tujih
valutah)
Taksa za izdajo dovoljenja hranilnici za opravljanje poslov v
tujih valutah znaša 800 točk.
15. člen
(dovoljenja in uradna obvestila)
Taksa za izdajo posameznega dovoljenja oziroma obravnavo
posameznega uradnega obvestila po Uredbi (EU) št. 575/2013, Uredbi (EU)
št. 648/2012 ter drugih predpisih iz drugega odstavka 9. člena ZBan-2, za
katere taksa ni opredeljena v preostalih členih tega sklepa, znaša 500 točk.
(2) Ne glede na prvi odstavek tega člena znaša taksa za uradno
obvestilo banke, ki ni razvrščena kot pomembna kreditna institucija v skladu z
Uredbo (EU) št. 1024/2013, glede naknadnih izdaj oblik instrumentov navadnega
lastniškega temeljnega kapitala po drugem pododstavku tretjega odstavka 26.
člena Uredbe (EU) št. 575/2013 250 točk.
15.a člen
(odobritev in izvzetje iz odobritve finančnega holdinga ali
mešanega finančnega holdinga)
Taksa za izdajo odobritve oziroma izvzetja iz odobritve
nadrejenega finančnega holdinga ali nadrejenega mešanega finančnega holdinga,
za nadzor nad katerim je na konsolidirani podlagi pristojna Banka Slovenije,
znaša 2400 točk.
15.b člen
(dovoljenje v zvezi z ustanovitvijo dveh vmesnih EU
nadrejenih oseb)
Taksa za izdajo dovoljenja v zvezi z ustanovitvijo dodatne
vmesne EU nadrejene osebe znaša 800 točk.
16. člen
(dejanja v postopku odločanja)
Takse za posamezna dejanja Banke Slovenije v postopku odločanja
o zadevah, za katere je na podlagi Uredbe (EU) št. 1024/2013 pristojna Evropska
centralna banka, se določi v enaki višini kot takse za izdajo posameznih
dovoljenj, kot so opredeljene v tem sklepu.
(2) Taksa za odločanje o ugovoru in ostala dejanja Banke
Slovenije v postopku odločanja o zahtevah na podlagi ZBan-2 ali drugih
predpisov iz drugega odstavka 9. člena ZBan-2 znaša 400 točk.

Sklep o letnih nadomestilih za opravljanje
nadzora in taksah v zvezi s postopki odločanja Banke Slovenije (Uradni list RS,
št. 47/15) vsebuje naslednje končne določbe:
»IV. KONČNE DOLOČBE
17. člen
(prenehanje uporabe sklepa)
(1) Z dnem uveljavitve tega sklepa se preneha
uporabljati Sklep o višini zneskov letnih plačil za opravljanje nadzora in
taksah za odločanje o zahtevah za izdajo dovoljenj (Uradni list RS, št. 12/14
in 13/15).
(2) Ta sklep se ne uporablja za postopke izdaje
dovoljenja, soglasja ali priznanja, ki so se začeli pred uveljavitvijo tega
sklepa, če je bila ob vložitvi zahteve obveznost plačila takse za izdajo
dovoljenja, soglasja ali priznanja določena v Sklepu o višini zneskov letnih
plačil za opravljanje nadzora in taksah za odločanje o zahtevah za izdajo
dovoljenj (Uradni list RS, št. 12/14 in 13/15) ali če obveznost plačila takse
za izdajo dovoljenja ni obstajala.
18. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o
letnih nadomestilih za opravljanje nadzora in taksah v zvezi s postopki
odločanja Banke Slovenije (Uradni list RS, št. 72/17) vsebuje naslednjo končno določbo:
»8. člen
(1) Ta sklep začne veljati naslednji dan po objavi v
Uradnem listu Republike Slovenije. 
(2) Ne glede na prvi odstavek tega člena, se ta sklep ne
uporablja za postopke izdaje dovoljenja, soglasja, priznanja ali odločanja, ki
so se začeli pred uveljavitvijo tega sklepa, če je bila ob vložitvi zahteve
obveznost plačila takse za izdajo dovoljenja, soglasja, priznanja ali odločanja
določena v Sklepu o letnih nadomestilih za opravljanje o letnih nadomestilih za
opravljanje nadzora in taksah v zvezi s postopki odločanja Banke Slovenije
(Uradni list RS, št. 47/15) ali če obveznost plačila takse za izdajo
dovoljenja, soglasja, priznanja ali odločanja, ni obstajala.«.

Sklep
o spremembi in dopolnitvah Sklepa o letnih nadomestilih za opravljanje nadzora
in taksah v zvezi s postopki odločanja Banke Slovenije (Uradni list RS, št. 173/20)
vsebuje naslednjo končno določbo:
»3. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep
o spremembah in dopolnitvah Sklepa o letnih nadomestilih za opravljanje nadzora
in taksah v zvezi s postopki odločanja Banke Slovenije (Uradni list RS; št. 159/21)
vsebuje naslednjo končno določbo:
»6. člen
(1) Ta sklep začne veljati naslednji dan po objavi v Uradnem
listu Republike Slovenije.
(2) Ne glede na prvi odstavek tega člena se ta sklep ne
uporablja za postopke izdaje dovoljenja iz 2. ter 4. člena tega sklepa, ki so
se začeli pred uveljavitvijo tega sklepa.«.