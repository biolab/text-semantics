I. SPLOŠNE DOLOČBE
1. člen
(1) S to uredbo se določajo:
1.     
pristojni organ, nadzor in kazenske določbe za izvajanje Uredbe (EU) št.
528/2012 Evropskega parlamenta in Sveta z dne 22. maja 2012 o dostopnosti
na trgu in uporabi biocidnih proizvodov (UL L št. 167 z dne
27. 6. 2012, str. 1), zadnjič spremenjene z Delegirano uredbo
Komisije (EU) št. 736/2013 z dne 17. maja 2013 o spremembi Uredbe
(EU) št. 528/2012 Evropskega parlamenta in Sveta, kar zadeva trajanje delovnega
programa za preverjanje obstoječih biocidnih aktivnih snovi (UL L št. 204 z dne
31. 7. 2013, str. 25), (v nadaljnjem besedilu: Uredba 528/2012/EU),
in njenih izvedbenih uredb, ki so:
- 
Izvedbena uredba Komisije (EU) št. 354/2013 z dne 18. aprila 2013 o
spremembah biocidnih proizvodov, za katere je bilo izdano dovoljenje v skladu z
Uredbo (EU) št. 528/2012 Evropskega parlamenta in Sveta (UL L št. 109 z
dne 19. 4. 2013, str. 4),
- 
Izvedbena uredba Komisije (EU) št. 414/2013 z dne 6. maja 2013 o
podrobni določitvi postopka za izdajo dovoljenj za enake biocidne proizvode v
skladu z Uredbo (EU) št. 528/2012 Evropskega parlamenta in Sveta (UL L št.
125 z dne 7. 5. 2013, str. 4.),
- 
Izvedbena uredba Komisije (EU) št. 564/2013 z dne 18. junija 2013 o
pristojbinah in taksah, ki se plačujejo Evropski agenciji za kemikalije na
podlagi Uredbe (EU) št. 528/2012 Evropskega parlamenta in Sveta o
dostopnosti na trgu in uporabi biocidnih proizvodov (UL L št. 167 z dne
19. 6. 2013, str. 17),
2.     
pogoji za dostopnost biocidnih proizvodov v Republiki Sloveniji v
prehodnem obdobju do vključitve aktivnih snovi na seznam odobrenih aktivnih
snovi Evropske unije (v nadaljnjem besedilu: Unije) in
3.     
pristojbine za storitve, ki jih pristojni organ opravlja v zvezi s
postopki iz Uredbe 528/2012/EU in te uredbe.
(2) Izrazi, uporabljeni v tej uredbi,
imajo enak pomen, kakor v Uredbi 528/2012/EU.
II. PRISTOJNI ORGAN
2. člen
Organ, pristojen za izvajanje Uredbe
528/2012/EU in te uredbe, je Urad Republike Slovenije za kemikalije (v nadaljnjem
besedilu: urad).
3. člen
Za učinkovito in uspešno izpolnjevanje
obveznosti, določenih z Uredbo 528/2012/EU, lahko urad v postopek ocenjevanja
aktivnih snovi in biocidnih proizvodov vključi usposobljene strokovnjake za
presojo vpliva biocidnih proizvodov na zdravje ljudi, okolje in učinkovitost.
III. POSTOPEK ZA IZDAJO DOVOLJENJ ZA DOSTOPNOST BIOCIDNIH
PROIZVODOV NA TRGU IN NJIHOVO UPORABO
4. člen
(1) Za pridobitev dovoljenja za
dostopnost biocidnega proizvoda na trgu in njegovo uporabo se vloži vloga v
slovenskem jeziku. Dokumentacija, ki je priložena tej vlogi, je lahko v
slovenskem ali angleškem jeziku, izjemoma tudi v drugem uradnem jeziku Unije.
(2) Ne glede na določbo prejšnjega
odstavka mora vlagatelj pred izdajo dovoljenja predložiti v slovenskem jeziku
tudi osnutek etikete z navodilom za uporabo in povzetek karakteristik
biocidnega proizvoda.
5. člen
Vloga za izdajo dovoljenja za vzporedno
trgovanje v skladu s 53. členom Uredbe 528/2012/EU, vloga za izdajo dovoljenja
za primere v skladu s prvim odstavkom 55. člena Uredbe 528/2012/EU in vloga za
priglasitev biocidnega proizvoda iz 6. člena te uredbe, se vložijo na obrazcih
za posamezne vrste dovoljenj, ki so objavljeni na spletni strani urada:
http://www.uk.gov.si.
IV. PREHODNI UKREPI ZA DOSTOPNOST BIOCIDNIH PROIZVODOV
(PRIGLASITEV)
6. člen
(1) V tem členu izraz »dajati na trg«
pomeni ravnanje, s katerim je izdelek prvič dostopen na trgu v Republiki
Sloveniji.
(2) Vlagatelj, ki namerava v Republiki
Sloveniji dajati na trg biocidni proizvod, ki vsebuje obstoječo aktivno snov,
ki je že bila ocenjena za to vrsto proizvoda ali pa je v postopku ocenjevanja
za vključitev na seznam odobrenih aktivnih snovi Unije, priglasi ta proizvod
uradu.
(3) Priglašeni biocidni proizvodi, za
katere je urad prejel popolno dokumentacijo iz petega odstavka tega člena, se
lahko dajejo na trg, ko jih urad vpiše v register biocidnih proizvodov (v
nadaljnjem besedilu: register biocidnih proizvodov), dostopen na spletni strani
urada.
(4) Kadar se biocidni proizvod iz
drugega odstavka tega člena daje na trg v Republiki Sloveniji in se v celoti
uporabi za izdelavo novega končnega proizvoda, se priglasi le končni proizvod.
(5) Vloga za priglasitev biocidnega
proizvoda se vloži najpozneje do datuma vključitve aktivne snovi na seznam
odobrenih aktivnih snovi Unije. Vsebovati mora podatke o vlagatelju, identiteti
biocidnega proizvoda, predvideni uporabi in učinkovitosti, ki temelji na
opravljenih preizkusih učinkovitosti, pa tudi podatke o razvrščanju, pakiranju
in označevanju.
(6) Kadar urad iz predloženih podatkov
presodi, da bi predvidena uporaba biocidnega proizvoda povzročala nesprejemljivo
tveganje za ljudi, živali ali okolje, lahko od vlagatelja zahteva dopolnitev
dokumentacije in določi dodatne pogoje ali ukrepe za dostopnost na trgu in
uporabo biocidnega proizvoda. Kadar niti na ta način ni mogoče zagotoviti varne
uporabe biocidnega proizvoda, urad zavrne vpis v register biocidnih proizvodov.
(7) Če do datuma vključitve aktivne
snovi v biocidnem proizvodu na seznam odobrenih aktivnih snovi Unije ni vložena
vloga za izdajo nacionalnega dovoljenja za biocidne proizvode ali vloga za
izdajo dovoljenja po postopku za vzporedno medsebojno priznavanje dovoljenj,
kot je določeno v 34. členu Uredbe 528/2012/EU, ali če obstoječa aktivna snov
ni bila vključena na seznam odobrenih aktivnih snovi Unije, urad izbriše
biocidni proizvod iz registra biocidnih proizvodov.
V. STROŠKI POSTOPKA
7. člen
(1) Za stroške, povezane s postopki
vključitve aktivnih snovi in izdaje dovoljenj za biocidne proizvode, za katere
je pristojen urad, vlagatelj plača pristojbino, določeno v prilogi, ki je
sestavni del te uredbe.
Pristojbine so prihodek proračuna Republike
Slovenije in se vplačajo na podračun javnofinančnih prihodkov, v skladu s
predpisom, ki ureja podračune ter način plačevanja obveznih dajatev in drugih
javnofinančnih prihodkov.
(2) Urad po prejemu vloge iz 4. in 6.
člena te uredbe obvesti vlagatelja o višini, načinu in roku plačila
pristojbine.
(3) Če vlagatelj v katerikoli fazi
postopka umakne vlogo, se stroški postopka obračunajo sorazmerno opravljenemu
delu.
(4) V skladu z 89. členom Uredbe
528/2012/EU se iz vplačanih pristojbin, navedenih pod točko 1 in 2 v prilogi te
uredbe, pokrivajo stroški ocenjevanja aktivnih snovi in biocidnih proizvodov.
VI. NADZOR
8. člen
(1) Inšpekcijski nadzor nad izvajanjem
Uredbe 528/2012/EU in te uredbe opravljajo inšpektorji za kemikalije.
(2) Inšpektor za kemikalije poleg
pooblastil po splošnih predpisih o inšpekcijskem nadzoru, za izvajanje Uredbe
528/2012/EU opravlja naslednje naloge:
-       
prepove dostopnost biocidnega proizvoda na trgu in njegovo uporabo, če
ni vpisan v register biocidnih proizvodov ali nima dovoljenja, izdanega v
skladu s 17. členom Uredbe 528/2012/EU,
-       
v skladu z 58. členom Uredbe 528/2012/EU prepove dostopnost tretiranih
izdelkov na trgu,
-       
prepove dostopnost na trgu biocidnim proizvodom, ki bi se lahko
zamenjali za hrano, vključno s pijačo, ali krmo,
-       
prepove dostopnost na trgu biocidnim proizvodom, ki niso pravilno
označeni, pakirani ali razvrščeni,
-       
odredi ustrezne ukrepe, če ugotovi, da imetnik dovoljenja ne obvešča
urada o nepričakovanih ali neželenih učinkih biocidnega proizvoda na zdravje
ljudi ali živali in okolje,
-       
preverja vodenje evidence o dostopnosti na trgu in uporabi biocidnega
proizvoda,
-       
odredi ustrezne ukrepe, če ugotovi nepravilno oglaševanje biocidnega
proizvoda.
VII. KAZENSKE DOLOČBE
9. člen
(1) Z globo od 5.000 do 30.000 eurov
se za prekršek kaznuje pravna oseba, če:
-       
daje na trg biocidni proizvod v nasprotju s 6. členom te uredbe,
-       
daje na trg biocidni proizvod, ki nima dovoljenja v skladu s 17. členom
Uredbe 528/2012/EU,
-       
ne obvesti urada o nepričakovanih ali neželenih učinkih v skladu s prvim
odstavkom 47. člena Uredbe 528/2012/EU.
(2) Z globo od 5.000 do 15.000 eurov
se za prekršek iz prejšnjega odstavka kaznuje samostojni podjetnik posameznik
ali posameznik, ki samostojno opravlja dejavnost.
(3) Z globo od 2.500 do 5.000 eurov se
za prekršek iz prvega odstavka tega člena kaznuje tudi odgovorna oseba pravne
osebe ali odgovorna oseba posameznika, ki samostojno opravlja dejavnost.
(4) Z globo od 1.000 do 2.500 eurov se
za prekršek iz prvega odstavka tega člena kaznuje tudi posameznik.
10. člen
(1) Z globo od 2.500 do 15.000 eurov
se za prekršek kaznuje pravna oseba, če:
-       
uporabi biocidni proizvod v nasprotju s prvim in petim odstavkom 17.
člena Uredbe 528/2012/EU,
-       
daje na trg biocidni proizvod, ki je v nasprotju z dovoljenjem za
vzporedno trgovanje, kot je določeno v 53. členu Uredbe 528/2012/EU,
-       
daje na trg biocidni proizvod v nasprotju z dovoljenjem za nujne
primere, začasnim dovoljenjem oziroma izrednim dovoljenjem v skladu s 55.
členom Uredbe 528/2012/EU,
-       
daje na trg biocidni proizvod v nasprotju z dovoljenjem za raziskave in
razvoj v skladu s 56. členom Uredbe 528/2012/EU,
-       
daje na trg tretiran izdelek v nasprotju z drugim odstavkom 58. člena
Uredbe 528/2012/EU,
-       
daje na trg tretiran izdelek, ki ni označen v skladu s tretjim odstavkom
58. člena Uredbe 528/2012/EU,
-       
ne vodi in ne hrani evidence o biocidnih proizvodih, ki jih daje na trg,
v skladu s prvim odstavkom 68. člena Uredbe 528/2012/EU,
-       
daje na trg biocidni proizvod, ki ni razvrščen, pakiran ali označen v
skladu s prvim odstavkom 69. člena Uredbe 528/2012/EU,
-       
oglašuje biocidni proizvod v nasprotju z 72. členom Uredbe 528/2012/EU.
(2) Z globo od 2.500 do 10.000 eurov
se za prekršek iz prejšnjega odstavka kaznuje samostojni podjetnik posameznik
ali posameznik, ki samostojno opravlja dejavnost.
(3) Z globo od 1.500 do 3.000 eurov se
za prekršek iz prvega odstavka tega člena kaznuje tudi odgovorna oseba pravne
osebe ali odgovorna oseba samostojnega podjetnika posameznika in odgovorna
oseba posameznika, ki samostojno opravlja dejavnost.
VIII. KONČNI DOLOČBI
11. člen
Z dnem uveljavitve te uredbe preneha
veljati Uredba o stroških postopkov dajanja biocidnih proizvodov v promet
(Uradni list RS, št. 9/09).
12. člen
Ta uredba začne veljati naslednji dan po
objavi v Uradnem listu Republike Slovenije.
Št. 00725-3/2014
Ljubljana, dne 19. marca 2014
EVA 2013-2711-0028
Vlada Republike Slovenije
mag. Alenka Bratušek l.r.
Predsednica

Priloga:
Pristojbine