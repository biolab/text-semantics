I. SPLOŠNE DOLOČBE
1. člen
(vsebina pravilnika)
(1) Ta pravilnik določa obseg in program strokovnega izpita
za inšpektorja (v nadaljnjem besedilu: izpit), sestavo in oblikovanje izpitnih
komisij, postopek prijave in opravljanje izpita, izpitni red, vodenje evidence
o izpitih in druga vprašanja, povezana z opravljanjem izpita. 
(2) Ta pravilnik velja za inšpekcije, ki opravljajo
inšpekcijski nadzor na podlagi Zakona o inšpekcijskem nadzoru (Uradni list RS,
št. 43/07 - uradno prečiščeno besedilo) v skladu z omejitvami, določenimi v 3.
členu tega zakona.
2. člen
(program izpita)
(1) Program izpita obsega naslednja področja: 
1.     
upravni postopek in upravni spor, 
2.     
postopek vodenja in odločanja o prekrških, 
3.     
postopek inšpekcijskega nadzora. 
(2) Program izpita z navedbo podrobnejših vsebin je določen v
prilogi, ki je sestavni del tega pravilnika. 
(3) Minister, pristojen za upravo, usklajuje program izpita
glede na spremembe veljavne zakonodaje.
3. člen
(podrobnejša vsebina programa izpita)
(1) Program iz drugega odstavka prejšnjega člena je podlaga
za izdelavo podrobnejših vsebin za izpit. 
(2) Podrobnejše vsebine zajemajo navedbo pravnih virov in
literature, potrebne za pripravo na izpit. Pravni viri in seznam literature so
objavljeni na uradni spletni strani ministrstva, pristojnega za upravo.
4. člen
(način opravljanja izpita)
Izpit se opravlja ustno.
5. člen
(trajanje izpita)
Izpit traja največ 60 minut oziroma toliko, kolikor je
potrebno za preverjanje kandidatovega znanja.
II. SESTAVA IN OBLIKOVANJE IZPITNE KOMISIJE
6. člen
(izpitna komisija)
(1) Izpit se opravlja pred izpitno komisijo, ki šteje najmanj
tri člane, imenovane izmed izpraševalcev. 
(2) Izpraševalce imenuje minister, pristojen za upravo. 
(3) V aktu o imenovanju izpraševalcev se določi, iz katerih
področij lahko sprašujejo. 
(4) Pogoji za imenovanje izpraševalcev so: 
1.     
univerzitetna izobrazba ali visoka strokovna izobrazba s specializacijo
oziroma magisterijem; 
2.     
najmanj osem let delovnih izkušenj z izobrazbo iz prve točke za
izpraševalca za področje upravnega postopka in postopka o prekrških; 
3.     
najmanj tri leta delovnih izkušenj z izobrazbo iz prve točke za
izpraševalca za področje inšpekcijskega nadzora; 
4.     
izpraševalec za področje upravnega postopka in postopka o prekrških mora
biti univerzitetni diplomirani pravnik oziroma imeti izobrazbo pravne smeri,
pridobljeno po študijskem programu druge stopnje v skladu z zakonom, ki ureja
visoko šolstvo; 
5.     
izpraševalec za področje postopka o prekrških mora imeti opravljen
pravniški državni izpit ali državni izpit iz javne uprave s preizkusom znanja v
skladu z uredbo, ki ureja vrsto izobrazbe, strokovno usposabljanje in preizkus
znanja za vodenje in odločanje v prekrškovnem postopku.
7. člen
(določitev razporeda in sestave izpitne komisije ter
določitev zapisnikarja)
Ministrstvo, pristojno za upravo, z mesečnimi razporedi
določa izpitne komisije za posamezne kandidate, datum in kraj opravljanja
izpita ter zapisnikarja. Razpored se pošlje vsem članom izpitne komisije in
zapisnikarju.
8. člen
(predsednik izpitne komisije)
Izpraševalec, ki je z razporedom o imenovanju posamezne
izpitne komisije določen za predsednika izpitne komisije, vodi izpitni postopek
in skrbi za izpitni red.
9. člen
(zapisnikar)
Zapisnikarja, ki vodi zapisnik o poteku izpita, imenuje
minister, pristojen za upravo, izmed uslužbencev, zaposlenih v ministrstvu,
pristojnem za upravo. Imeti mora najmanj srednjo strokovno izobrazbo.
10. člen
(dolžnosti članov izpitne komisije)
(1) Predsednik in član izpitne komisije ter zapisnikar morajo
vestno in objektivno opravljati delo v izpitni komisiji, v katero so določeni z
razporedom o imenovanju posamezne izpitne komisije. 
(2) Oseba iz prejšnjega odstavka mora takoj, ko izve za
razlog, zaradi katerega ne bi mogla opraviti svojega dela v izpitni komisiji, v
katero je določena z razporedom o imenovanju posamezne izpitne komisije,
obvestiti uslužbenca, ki je pristojen za organizacijo izpitov. 
(3) Če oseba iz prejšnjih dveh odstavkov brez opravičenega
razloga ne javi svoje odsotnosti oziroma ne odpove opravljanja svoje dolžnosti
v izpitni komisiji, uslužbenec, ki je pristojen za organizacijo izpitov, o tem
sestavi uradni zaznamek. V primeru kršitve te obveznosti se izpraševalca
oziroma zapisnikarja razreši dolžnosti v izpitni komisiji.
III. PRIJAVA IN POSTOPEK OPRAVLJANJA IZPITA
11. člen
(pristojnosti ministrstva)
Ministrstvo, pristojno za upravo, skrbi za: 
1.     
nemoten in pravilen potek izpita v skladu s predpisi; 
2.     
spremljanje in usklajevanje dela izpitnih komisij; 
3.     
zagotavljanje materialnih pogojev za delo izpitnih komisij; 
4.     
opravljanje strokovnega in administrativno-tehničnega dela za izpitne
komisije.
12. člen
(prijava in postopek v zvezi s prijavo)
(1) Odgovorna oseba organa, pri katerem je kandidat zaposlen,
ali kandidat sam, vloži prijavo za opravljanje izpita pri ministrstvu,
pristojnem za upravo. 
(2) Prijava mora vsebovati osebno ime kandidata, EMŠO, stalno
prebivališče (ulica, kraj, pošta), organ zaposlitve, naslov e-pošte in
telefonsko številko, na kateri je kandidat dosegljiv. 
(3) Ko kandidata organ prijavlja v elektronski obliki, se
upoštevajo le prijave z uradnega elektronskega naslova organa. 
(4) Ko se k izpitu prijavi kandidat sam, mora najkasneje ob
prijavi na izpit poravnati stroške izpita. 
(5) Ministrstvo, pristojno za upravo, petnajst dni pred
dnevom opravljanja izpita obvesti kandidata o času in kraju opravljanja izpita
ter o sestavi izpitne komisije. Istočasno obvestilo pošlje v elektronski obliki
tudi organu, v katerem je kandidat zaposlen.
13. člen
(začetek izpitnega postopka)
(1) Predsednik izpitne komisije pred začetkom opravljanja
izpita ugotovi prisotnost članov izpitne komisije in zapisnikarja. 
(2) Predsednik izpitne komisije prične izpit tako, da ugotovi
istovetnost kandidata in pojasni potek izpita.
14. člen
(zapisnik)
O poteku izpita se za vsakega kandidata vodi zapisnik, ki ga
podpišejo predsednik, člani izpitne komisije in zapisnikar.
15. člen
(izpitni red)
(1) Predsednik izpitne komisije skrbi za pravilen in nemoten
potek izpita. 
(2) Kandidata, ki se pri opravljanju izpita ne ravna po
navodilih predsednika izpitne komisije, predsednik komisije opomni. 
(3) Če kandidat opomina iz prejšnjega odstavka ne upošteva,
izpitna komisija odloči, ali sme kandidat nadaljevati izpit. Če izpitna
komisija glede na večinsko mnenje njenih članov odloči, da kandidat ne sme
nadaljevati izpita, se šteje, da izpita ni opravil. 
(4) Izrek opomina in njegova vsebina se vpišeta v zapisnik o
poteku izpita.
16. člen
(ocena uspeha kandidata)
Uspeh kandidata oceni izpitna komisija z oceno »uspešno« ali
»neuspešno«. Kandidat mora biti za uspešno opravljen izpit ocenjen z »uspešno«
na vseh treh področjih iz prvega odstavka 2. člena tega pravilnika.
17. člen
(ugovor)
(1) Kandidat, ki se ne strinja z oceno izpitne komisije,
lahko takoj po razglasitvi ocene vloži ugovor pri izpitni komisiji. Ugovor
kandidata se zapiše v zapisnik o opravljanju izpita. 
(2) V primeru ugovora kandidat opravlja izpit najkasneje v
treh delovnih dneh pred drugo izpitno komisijo, ki je sestavljena iz enega
člana prejšnje izpitne komisije in dveh novih izpraševalcev. Predsednika nove
izpitne komisije se določi izmed novih izpraševalcev.
18. člen
(potrdilo o izpitu)
Kandidatu, ki je izpit opravil, se izda potrdilo, ki ga
podpiše predsednik izpitne komisije.
19. člen
(odstop)
(1) Če kandidat odstopi iz neupravičenega razloga, se šteje,
da izpita ni opravil. 
(2) Kandidat lahko odstopi iz upravičenega razloga.
Upravičenost razloga ugotovi vodja organizacijske enote, ki je pristojna za
organizacijo strokovnih izpitov, na podlagi pisne obrazložitve odgovorne osebe
organa, ki je kandidata prijavil k izpitu. Organ mora posredovati pisno
obrazložitev v roku treh dni od dneva določenega za opravljanje izpita. 
(3) Če vodja organizacijske enote, ki je pristojna za
organizacijo strokovnih izpitov ugotovi, da so razlogi upravičeni, se kandidatu
omogoči opravljanje izpita takoj, ko je po mesečnem razporedu to mogoče.
20. člen
(javnost izpita)
Izpit je javen.
IV. EVIDENCA O IZPITIH
21. člen
(zbirka dokumentov o kandidatu)
Ministrstvo, pristojno za upravo, vodi zbirko dokumentov, ki
za vsakega kandidata vsebuje prijavo k izpitu, obvestilo o dnevu in kraju
opravljanja izpita ter zapisnik o poteku izpita.
22. člen
(evidenca izpitov)
(1) Ministrstvo, pristojno za upravo, vodi evidenco izpitov.
Podatki iz evidence se uporabljajo za izdajanje javnih listin o opravljenih
strokovnih izpitih. 
(2) Evidenca iz prejšnjega odstavka vsebuje: 
1.     
zaporedno številko, 
2.     
osebno ime kandidata, 
3.     
EMŠO, 
4.     
strokovni naziv, 
5.     
naziv organa, kjer je oseba zaposlena, 
6.     
datum opravljanja izpita in 
7.     
uspeh na izpitu. 
(3) Evidenca iz prejšnjega odstavka se hrani trajno, zbirka
dokumentov o kandidatu pa dve leti od dneva opravljanja izpita.
23. člen
(plačilo izpitne komisije)
Predsedniku in članom izpitne komisije ter zapisnikarjem,
pripada plačilo za delo in povračilo stroškov v zvezi z delom v komisiji v
višini, ki jo s sklepom določi minister, pristojen za upravo.
24. člen
(plačilo izpita)
(1) Stroške izpita poravna kandidatov delodajalec ali
kandidat sam. 
(2) V primeru, da k izpitu kandidata prijavi organ, se
sredstva prvega in drugega opravljanja izpita zagotovijo iz sredstev proračuna
Republike Slovenije. 
(2) Stroške tretjega in nadaljnjih opravljanj izpita v celoti
krije kandidat.
V. PREHODNA IN KONČNA DOLOČBA
25. člen
(razveljavitvena določba)
Z dnem uveljavitve tega pravilnika preneha veljati Pravilnik
o strokovnem izpitu za inšpektorja (Uradni list RS, št. 75/04 in 79/05).
26. člen
(uveljavitev)
Ta pravilnik začne veljati 1. marca 2008.
Št. 007-1465/2007/19
Ljubljana, dne 20. novembra 2007
EVA 2007-3111-0071
dr. Gregor Virant l.r. 
Minister 
za javno upravo

Priloga:
Program strokovnega izpita za inšpektorja