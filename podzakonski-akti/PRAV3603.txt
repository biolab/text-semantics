1. člen
Zdraviliško in klimatsko zdravljenje po tem pravilniku je
zdravljenje vojnih invalidov s souporabo naravnih zdravilnih sredstev v
naravnih zdraviliščih v Republiki Sloveniji (v nadaljnjem besedilu:
zdravilišče).
2. člen
Do zdraviliškega in klimatskega zdravljenja je upravičen
vojni invalid, če pristojna zdravniška komisija iz 97. člena zakona o vojnih
invalidih (v nadaljnjem besedilu: zdravniška komisija) ugotovi, da je to
zdravljenje utemeljeno. 
Zdraviliško in klimatsko zdravljenje je utemeljeno: 
1.    
če se je vojni invalid v zadnjem letu zdravil zaradi katere od bolezni,
ki so navedene v 4. členu tega pravilnika in 
2.    
če bo z zdravljenjem izpolnjen eden izmed naslednjih pogojev: 
- 
bistveno izboljšanje zdravstvenega stanja, 
- 
povrnitev funkcionalnih in delovnih sposobnosti, 
- 
preprečitev napredovanja bolezni ali slabšanja zdravstvenega stanja za
daljši čas.
3. člen
Zdraviliško in klimatsko zdravljenje se izvaja: 
-    
na stacionarni način, ko vojni invalid zaradi svojega zdravstvenega
stanja biva v zdravilišču, ali 
-    
na ambulantni način, ko vojni invalid glede na svoje zdravstveno stanje
in druge pogoje dnevno prihaja v zdravilišče.
4. člen
Zdraviliško in klimatsko zdravljenje je potrebno pri
naslednjih boleznih vojnega invalida: 
1.    
Bolezni gibalnega sistema: 
- 
stanja po hujših poškodbah, težjih operacijah in opeklinah na gibalnem
sistemu s funkcijsko prizadetostjo, s popravljivimi funkcionalnimi motnjami in
sicer neposredno po bolnišničnem zdravljenju, kot nadaljevanje zdravljenja
zaradi rehabilitacije; 
- 
težke bolezni in stanja hrbtenice po poškodbah ter operativnih posegih
na hrbtenici; 
- 
vnetne revmatične bolezni kot so: juvenilni kronični artritis,
revmatoidni artritis, serološko negativni spondilartritis (ankilozirajoči
spondilitis, psoriatični artritis ali spondilartritis, Reiterjeva bolezen,
entero-patski spondilartritis), stanja po operacijah na sklepih zaradi
revmatizma (sinovektomija, artoplastika, druge korektivne operacije na sklepih
in hrbtenici), po izotopski sinovektomiji velikih sklepov (praviloma 7 dni po
aplikaciji izotopa); 
- 
degenerativne revmatične bolezni sklepov in hrbtenice, kot so artroze
velikih sklepov (kolki, kolena) s funkcionalno prizadetostjo ter generalizirana
spondiloza hrbtenice s težjo funkcionalno prizadetostjo; 
- 
zunajsklepni revmatizem, ko je prizadeta funkcija ramena, kolka ali
kolena; 
- 
metabolni revmatizem (kronični poliartikularni protin z deformacijami
sklepov v mirjenem obdobju bolezni); 
- 
sistemske vezivnotkivne bolezni (sistemska skleroza s hitrim slabšanjem
kožne simptomatike ter nastajanjem kontraktur sklepov); 
- 
priprave za spremembo proteze za krne po amputaciji v primerih hujše
hipotrofije mišic, razvoja kontraktur in dekubitalnih ulcerjev; 
- 
revmatična mrzlica v fazi rekonvalescence. 
2.    
Bolezni živčnega sistema: 
- 
organske pareze in paralize s hujšo motnjo funkcije pri dnevnih
aktivnostih neposredno po bolnišničnem zdravljenju; 
- 
stanja po poškodbah in nevrokirurških operacijah na osrednjem in
perifernem žičevju po operativnem zdravljenju in pri popravljivih funkcionalnih
motnjah; 
- 
fantomske bolečine - klinično potrjene; 
- 
progresivna mišična distrofija in druge miopatije 
3.    
Bolezni prebavnega sistema: 
- 
bolezni požiralnika in sicer hiatalna kila s težjo obliko vnetja
požiralnika, če še ni predviden operativni poseg ter stanja po operativnih
posegih na požiralniku; 
- 
bolezni želodca in dvanajstnika: kronična razjeda želodca ali
dvanajstnika s pogostimi recidivi, hujšanjem in funkcionalnimi motnjami; težja
erozivna gastroduodenopatija in stanje po operativnih posegih na želodcu ali
dvanajstniku s posledičnimi funkcionalnimi motnjami, pri stomalni razjedi,
anastomozitisu ter erozivnem hemoragičnem gastritisu krna želodca in različnih
postresekcijskih sindromih; 
- 
bolezni ozkega in širokega črevesa, kot so maldigestija in malabsorbcija
z znatno izgubo telesne teže, po odstanitvi vzroka, Crohnova bolezen, ulcerozni
kolitis s težkimi funkcionalnimi motnjami, divertikuloza črevesja s težkimi
funkcionalnimi motnjami in stanja po resekcijah ozkega in širokega črevesa,
oziroma anorektuma. 
4.    
Bolezni jeter, žolčnika in pankreasa: 
- 
stanja po toksičnih ali medikamentnih okvarah jeter, pri kroničnem
aktivnem ali persistentnem hepatitisu, primarni biliarni jetrni cirozi, stanjih
po operativnem posegu na žolčniku, žolčnih izvodilih in jetrih, ki so jim
sledile komplikacije, stanja po jetrnih transplantacijah; 
- 
stanje po akutnem pankreatitisu po odstranitvi vzroka oziroma pri
kroničnem pankreatitisu z izrazito maldigestijo, stanja po operaciji na
trebušni slinavki, stanja pri osebah, zdravljenih s kemoterapijo. 
5.    
Endokrinološke bolezni in bolezni presnove: 
- 
sladkorna bolezen s težjimi komplikacijami; 
- 
akutna hepatična porfirija; 
- 
rehabilitacija po operacijah obsežnih tumorjev v
hipofizno-hipotalamičnem območju; 
- 
Mb. Basedow in hipertireoza v popuščanju zaradi zdravljenja. 
6.    
Bolezni srca in ožilja: 
- 
stanja po akutnem srčnem infarktu po končanem bolnišničnem zdravljenju v
drugi fazi rehabilitacije, če ni izvedljiva ambulantna rehabilitacija zaradi
oddaljenosti zavoda, ki jo izvaja; 
- 
stanja po operaciji na srcu in ožilju neposredno po bolnišničnem
zdravljenju; 
- 
manifestna in laboratorijsko ugotovljena stanja angine pektoris. 
7.    
Kronično obstruktivna pljučna bolezen in astma s pogostimi napadi: 
- 
stanja z močno zmanjšano pljučno funkcijo; 
- 
juvenilna astma s pogostimi napadi; 
- 
hujše oblike bronhialne astme; 
- 
kronični bronhitis, obstruktivni s hujšimi in srednjimi ventilacijskimi
okvarami. 
8.    
Tuberkuloza pljuč in drugih organov: 
- 
tuberkuloza pljuč po kirurškem posegu in dopolnilnem zdravljenju; 
- 
tuberkuloza seroze, ko izginejo vse zaznavne aktivnosti; 
- 
tuberkulozne bolezni oči po specialni terapiji. 
9.    
Ginekološke bolezni: 
- 
stanja po radikalnih operacijah na rodilih zaradi malignomov; 
- 
stanje po kemoterapiji in radioterapiji na rodilih 
- 
stanja po popolni odstranitvi maternice, jajcevodov in jajčnikov s
komplikacijami; 
- 
stanja po operativnem zdravljenju malignoma dojk; 
- 
endokrinološke motnje, pri katerih je zdraviliško in klimatsko
zdravljenje uspešnejše od drugih metod zdravljenja (hipergonadotropna
ovarioplegična ali Netterjeva amenoreja). 
10.  Kožne
bolezni: 
- 
generalizirana oblika psoriaze in nevrodermitisa. 
11.  Bolezni
ledvic, sečevodov in sečnega mehurja: 
- 
stanje po operaciji ledvic in sečevodov; 
- 
urolitiaza z možnostjo spontane eliminacije. 
12.  Rakaste
bolezni: 
- 
stanja po radikalnih operacijah malignomov po operaciji ali obsevalni
terapiji oziroma kemoterapiji, če je pričakovati odpravo funkcijskih motenj. 
13.  Bolezni
krvotvornih organov: 
- 
močnejša sekundarna anemija po končanem zdravljenju v bolnišnici. 
14.  Rekonvalescenca
po drugih težkih operativnih posegih.
5. člen
Zdraviliško in klimatsko zdravljenje ni utemeljeno, če so pri
vojnem invalidu prisotne: 
1.    
duševne motnje z asocialnimi in antisocialnimi znaki oziroma obnašanjem
ali z nagnjenostjo k samomoru; 
2.    
toksikomanije in kronični etilizem; 
3.    
slabo urejena epilepsija; 
4.    
nalezljive bolezni (akutne in kronične v kužnem stanju); 
5.    
aktivne in evolutivne oblike pljučne in izvenpljučne tuberkuloze; 
6.    
kronične organske bolezni v fazi akutnega poslabšanja, ki lahko
povzročijo dekompenzacijo vitalnih organov; 
7.    
diabetična ketoacidoza in hiperozmolarni sindrom; 
8.    
pogoste in močnejše krvavitve; 
9.    
rakaste novotvorbe, ki niso bile operativno odstranjene ali zaustavljene
v rasti z obsevanjem; 
10.  senilni
marazem in težje oblike generalizirane ateroskleroze; 
11.  nosečnost.
6. člen
Zdraviliško in klimatsko zdravljenje vključuje zdravstvene
storitve ter pripomočke in zdravila za izvajanje tega zdravljenja ter nujno
medicinsko pomoč, v primeru stacionarnega zdravljenja pa tudi nastanitev in
prehrano med bivanjem v zdravilišču. 
Vojni invalid ima v okviru zdraviliškega in klimatskega
zdravljenja pravico do vrste in obsega storitev v skladu s standardi storitev
za posamezna bolezenska stanja, ki veljajo za zdraviliško in klimatsko
zdravljenje po predpisih o zdravstvenem varstvu in zdravstvenem zavarovanju. 
Vrsta in obseg storitev, določen s standardom storitev za
posamezna bolezenska stanja, se lahko spremeni na podlagi izvida in mnenja
pristojne zdravniške komisije. 
Zdravila, ki jih je vojni invalid uporabljal že pred
zdraviliškim in klimatskim zdravljenjem, niso vključena v zdraviliško in
klimatsko zdravljenje.
7. člen
Zdraviliško in klimatsko zdravljenje traja 14 dni. 
Izjemoma sme zdravniška komisija predlagati daljše
zdravljenje, ki v skupnem trajanju ne sme biti daljše od 21 dni.
8. člen
Vojni invalid lahko ob izpolnjevanju pogojev iz 2. člena tega
pravilnika koristi zdraviliško in klimatsko zdravljenje zaradi iste bolezni
praviloma enkrat na dve leti. 
Pri ugotavljanu zaporednosti koriščenja tega zdravljenja se
upošteva tudi zdraviliško in klimatsko zdravljenje, ki ga je vojni invalid
uveljavil iz naslova obveznega zdravstvenega zavarovanja po predpisih o
zdravstvenem varstvu in zdravstvenem zavarovanju. 
Izjemoma sme zdravniška komisija predlagati pogostejše
zdraviliško in klimatsko zdravljenje, če je to nujno za bistveno in trajnejše
izboljšanje zdravstvenega stanja vojnega invalida, oziroma če gre za stanja po
težjih operacijah ali kot nadaljevanje bolnišničnega zdravljenja.
9. člen
Zahteva vojnega invalida za priznanje pravice do
zdraviliškega in klimatskega zdravljenja se poda na način in v obliki po
predpisih o splošnem upravnem postopku ali na obrazcu ZZ 1: bolniški list za
zdraviliško in klimatsko zdravljenje (v nadaljevanju: bolniški list), ki je kot
priloga sestavni del tega pravilnika. 
Ne glede na obliko zahteve iz prejšnjega odstavka in način,
kako je podana, se šteje, da je zahteva popolna, ko vojni invalid predloži
upravni enoti bolniški list, ki ga je izpolnil osebni zdravnik vojnega invalida
in na katerem je podal predlog za zdraviliško in klimatsko zdravljenje.
Bolniškemu listu je potrebno priložiti specialistične izvide, ki niso starejši
od enega leta.
10. člen
Upravna enota na obrazec ZZ 2: izvid in mnenje zdravniške
komisije (v nadaljevanju: izvid in mnenje), ki je kot priloga sestavni del tega
pravilnika, vpiše osebne podatke o vojnem invalidu in podatke o prejšnjih
zdraviliških in klimatskih zdravljenjih po predpisih o vojnih invalidih. 
Zdravniška komisija v izvidu in mnenju poda mnenje o
izpolnjevanju pogojev za zdraviliško in klimatsko zdravljenje. 
V izvidu in mnenju zdravniška komisija določi osnovno
bolezen, za katero se predpisuje zdravljenje, zdravilišče, kjer se bo
zdraviliško in klimatsko zdravljenje izvajalo ter trajanje in način
zdraviliškega in klimatskega zdravljenja.
11. člen
Zdravniška komisija določi vojnemu invalidu, ki mu je
priznana pravica do dodatka za pomoč in postrežbo, spremljevalca za pomoč in
postrežbo med zdraviliškim in klimatskim zdravljenjem, če zdravilišče ne
zagotavlja pomoči in postrežbe. 
Zdravniška komisija lahko določi vojnemu invalidu
spremljevalca samo za pot na zdraviliško in klimatsko zdravljenje, kadar je to
potrebno zaradi zdravstvenega stanja vojnega invalida.
12. člen
Zdravniška komisija II. stopnje v izvidu in mnenju, ki je
sestavni del obrazca ZZ 2, poda mnenje o potrebnosti zdraviliškega in
klimatskega zdravljenja, v katerem zdravilišču naj se zdraviliško in klimatsko
zdravljenje izvaja, o dolžini tega zdravljenja ter o upravičenosti do
spremljevalca.
13. člen
Upravna enota pošlje zdravilišču izvid in mnenje, na podlagi
katerega je bilo odločeno o pravici do zdraviliškega in klimatskega zdravljenja
vojnega invalida po dokončnosti odločbe, s katero je bilo odločeno o
zdraviliškem in klimatskem zdravljenju vojnega invalida.
14. člen
Če vojni invalid iz opravičljivih razlogov (smrt v družini,
bolezen vojnega invalida ali njegovega zakonca in podobno) določenega dne ne
more pričeti z zdraviliškim in klimatskim zdravljenjem, mora o tem nemudoma
obvestiti zdravilišče in upravno enoto. Zdravljenje mora nastopiti v treh
mesecih, vendar najkasneje do konca koledarskega leta, sicer se šteje, da je
zdravljenje izkoristil.
15. člen
Vojni invalid sme prekiniti začeto zdraviliško in klimatsko
zdravljenje v primeru smrti ožjega družinskega člana, zaradi bolezni, ki onemogoči
zdraviliško in klimatsko zdravljenje ali zaradi odhoda na bolnišnično
zdravljenje. 
Vojni invalid nadaljuje začeto zdravljenje v času, za
katerega se dogovori z zdraviliščem.
16. člen
Ministrstvo za delo, družino in socialne zadeve sklene z
zdravilišči, ki nudijo najugodnejše pogoje glede kvalitete ter cene storitev,
pogojev in standarda nastanitve, pogodbo, v kateri se določijo medsebojne
obveznosti in pogoji izvajanja zdraviliškega in klimatskega zdravljenja vojnih
invalidov.
17. člen
Z dnem uveljavitve tega pravilnika se preneha uporabljati
pravilnik o zdraviliškem in klimatskem zdravljenju vojaških invalidov (Uradni
list SFRJ, št. 30/86 in 9/90).
18. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 593-02/2-96
Ljubljana, dne 24. aprila 1996.
Minister 
za delo, družino in socialne zadeve 
mag. Anton Rop l. r.

Obrazec
ZZ 1: Bolniški list za zdraviliško in klimatsko zdravljenje
Obrazec
ZZ 2: Izvid in mnenje zdravniške komisije