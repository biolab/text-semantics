I. SPLOŠNE DOLOČBE
1. člen
Ta uredba določa merila in pogoje za izvedbo
ukrepa iz prve alinee prvega odstavka 81.a člena Zakona o javnih financah
(Uradni list RS, št. 79/99, 124/00, 79/01, 30/02, 56/02 – ZJU, 110/02 – ZDT-B,
127/06 – ZJZP, 14/07 – ZSPDPO in 109/08; v nadaljnjem besedilu: zakon). Ukrep
po zakonu in tej uredbi je začasne narave in se uvede z namenom omejitve
učinkov svetovne finančne krize in ohranitve stabilnosti domačega finančnega
sistema.
2. člen
(1) Posojila Republike Slovenije lahko
pridobijo solventne kreditne institucije, kot so opredeljene v zakonu, ki ureja
bančništvo, ki izpolnjujejo zahteve po minimalnem kapitalu po zakonu, ki ureja
bančništvo, imajo za opravljanje poslov veljavno dovoljenje pristojne nadzorne
institucije, imajo sedež v Republiki Sloveniji (v nadaljnjem besedilu: kreditne
institucije) in ki zaradi učinkov svetovne finančne krize niti s poroštvom
Republike Slovenije ne morejo pridobiti sredstev za financiranje zapadlih obveznosti
in za tekoče poslovanje na finančnem ali medbančnem trgu.
(2) Kreditne institucije morajo
sredstva, pridobljena s posojilom Republike Slovenije na podlagi zakona in te
uredbe, uporabiti za spodbujanje gospodarske aktivnosti in za zagotovitev
ustrezne kreditne podpore gospodarstvu in prebivalstvu, a ne za kreditiranje
ali refinanciranje kreditov, namenjenih odkupom podjetij s strani uprav in z
njimi povezanih oseb.
3. člen
(1) Posojila Republike Slovenije lahko
pridobijo tudi solventne zavarovalnice in pozavarovalnice, kot so opredeljene v
zakonu, ki ureja zavarovalništvo, in solventne pokojninske družbe, kot so
urejene v zakonu, ki ureja pokojninsko in invalidsko zavarovanje, s sedežem v
Republiki Sloveniji (v nadaljnjem besedilu: finančne družbe), ki izpolnjujejo
zahteve po minimalnem kapitalu po zakonu, imajo za opravljanje poslov veljavno
dovoljenje pristojne nadzorne institucije, imajo sedež v Republiki Sloveniji in
ki zaradi učinkov svetovne finančne krize potrebujejo posojilo za zagotavljanje
nemotenega tekočega poslovanja.
(2) Finančne družbe morajo sredstva,
pridobljena s posojilom Republike Slovenije na podlagi zakona in te uredbe,
uporabiti za zagotavljanje nemotenega tekočega poslovanja.
4. člen
(1) Vlada Republike Slovenije (v
nadaljnjem besedilu: vlada), ministrstvo, pristojno za finance, in v primeru
kreditnih institucij Banka Slovenije, v primeru finančnih družb pa Agencija za
zavarovalni nadzor (v nadaljnjem besedilu: pristojna nadzorna institucija)
prednostno obravnavajo vloge za pridobitev posojila.
(2) S sprejetim sklepom o posojilu
kreditni instituciji ali finančni družbi vlada seznani pristojno nadzorno
institucijo najkasneje naslednji dan po sprejemu.
II. DAJANJE POSOJIL
5. člen
(1) Kreditna institucija ali finančna
družba pošlje vlogo za odobritev posojila Republike Slovenije ministrstvu,
pristojnemu za finance, in v vednost pristojni nadzorni instituciji.
(2) Kreditna institucija k vlogi
priloži dokumentacijo, ki vsebuje:
-      
podatke o obsegu zapadlih obveznosti,
-      
obrazložitev dosedanjih aktivnosti za pridobitev virov financiranja,
-      
obrazložitev posledic nepridobitve posojila,
-      
predlog o znesku in ročnosti posojila,
-      
namen porabe sredstev ter
-      
izračun kapitala in kapitalske ustreznosti po tekočem stanju.
(3) Finančna družba k vlogi priloži
dokumentacijo, ki vsebuje:
-      
obrazložitev vzrokov potrebnosti posojila,
-      
obrazložitev dosedanjih aktivnosti za zagotovitev virov financiranja,
-      
obrazložitev posledic nepridobitve posojila,
-      
predlog o znesku in ročnosti posojila,
-      
namen porabe sredstev ter
-      
izračun kapitala in kapitalske ustreznosti po tekočem stanju.
(4) K vlogi mora biti priloženo tudi
zadnje letno poročilo, projekcija finančnih tokov za naslednja tri leta in
kvartalna poročila v skladu z zakonom, ki ureja bančništvo, oziroma z zakonom,
ki ureja zavarovalništvo.
(5) V postopku obravnave vloge lahko
ministrstvo, pristojno za finance, ali pristojna nadzorna institucija zahtevata
dodatne podatke in informacije.
6. člen
(1) Ministrstvo, pristojno za finance,
po prejemu vloge in po prejemu ocene o potrebnosti in primernosti posojila, ki
jo da pristojna nadzorna institucija, preveri, če so vlogi priloženi dokumenti
iz 5. člena te uredbe, in zahteva morebitne dodatne podatke in informacije.
(2) Iz ocene o potrebnosti in
primernosti posojila, ki jo da pristojna nadzorna institucija, mora biti
razvidno, ali je kreditna institucija ali finančna družba:
-      
upravičena do pridobitve posojila kot ukrepa po zakonu in tej uredbi in
-      
ali je posojilo najprimernejši ukrep za dosego namena, ki ga predvideva
zakon.
7. člen
(1) Če ministrstvo, pristojno za
finance, na podlagi dokumentacije iz 5. člena te uredbe in na podlagi ocene
pristojne nadzorne institucije oceni, da kreditna institucija oziroma finančna
družba izpolnjuje pogoje za odobritev posojila, predlaga vladi, da s sklepom
odloči o odobritvi posojila. S sklepom se določijo tudi pogodbeni pogoji in
druge zaveze, ki jih mora s pogodbo prevzeti prejemnica posojila, kot so
omejitve glede prejemkov in drugih bonitet vodilnih oseb v družbi, vključno z
opcijami na delnice družbe in omejitve v zvezi z izplačilom dividend ter
drugimi pravicami delničarjev.
(2) Na podlagi sklepa vlade minister,
pristojen za finance, podpiše pogodbo o posojilu s kreditno institucijo ali
finančno družbo.
8. člen
(1) Vlada s sklepom o odobritvi
posojila določi ročnost posojila. Ministrstvo, pristojno za finance, pripravi
predlog ročnosti posojila na osnovi vloge iz 5. člena te uredbe in mnenja
pristojne nadzorne institucije.
(2) Posojila imajo lahko ročnost od
enega do največ petih let. Ročnost danih posojil ne sme presegati ročnosti
virov, ki jih v času dajanja posojila Republika Slovenija pridobiva z izdajo
dolžniških vrednostnih papirjev na finančnem trgu ali z najemanjem posojil.
9. člen
(1) Vlada s sklepom o dodelitvi
posojila določi tudi višino letne obrestne mere posojila. Ministrstvo,
pristojno za finance, pripravi predlog višine letne obrestne mere posojila
tako, da strošku zadolžitev s poroštvom Republike Slovenije iz naslova izdaje
vrednostnih papirjev ali iz naslova najetega posojila primerljive ročnosti
prišteje še maržo za kreditno tveganje.
(2) Ministrstvo, pristojno za finance,
pripravi predlog višine marže za kreditno tveganje glede bonitete kreditne
institucije ali finančne družbe v skladu z merili, določenimi v Prilogi, ki je
sestavni del te uredbe.
(3) Pri pripravi predloga iz
prejšnjega odstavka ministrstvo, pristojno za finance, upošteva le dolgoročne
bonitetne ocene kreditnih institucij ali finančnih družb s strani mednarodno
priznanih rating agencij (Standard and Poor`s, Fitch Ratings, Moody's Investor
Services) na nivoju posamezne kreditne institucije, z upoštevanjem prevajalnih
tabel. V primeru različnih bonitetnih ocen kreditne institucije se upošteva
nižja bonitetna ocena.
(4) Ministrstvo, pristojno za finance,
zaračuna tudi enkratni strošek obdelave vloge za pridobitev posojila Republike
Slovenije v višini 25 bazičnih točk. Enkratni strošek obdelave se plača v
enkratnem znesku v roku 30 dni od dneva podpisa pogodbe o posojilu.

Priloga:
Višina marže za kreditno tveganje

Uredba o merilih in pogojih za odobritev
posojil po 81.a členu Zakona o javnih financah (Uradni list RS, št. 119/08)
vsebuje naslednjo končno določbo:
»III. KONČNA DOLOČBA
10. člen
Ta uredba začne veljati naslednji dan po
objavi v Uradnem listu Republike Slovenije in preneha veljati 31. decembra
2010.«.

Uredba o spremembi Uredbe o merilih in pogojih
za odobritev posojil po 81.a členu Zakona o javnih financah (Uradni list RS,
št. 69/10)
vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.