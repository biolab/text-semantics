I. SPLOŠNE DOLOČBE
1. člen
S tem sklepom se ustanavlja javni zavod Center za upravljanje
z dediščino živega srebra Idrija (v nadaljnjem besedilu: zavod), katerega namen
je zagotavljanje celovitega in trajnostnega upravljanja ter ohranjanja kulturne
dediščine in naravnih vrednot, povezanih z idrijskim rudiščem v Idriji.
Ustanovitelj zavoda je Republika Slovenija (v nadaljnjem
besedilu: ustanovitelj).
2. člen
Ime javnega zavoda je: Center za upravljanje z dediščino
živega srebra Idrija.
Skrajšano ime zavoda je: CUDHg Idrija.
Mednarodno ime zavoda je: Idrija Mercury Heritage Management
Centre.
Sedež zavoda je Bazoviška ulica 2, 5280 Idrija (Frančiškov
jašek).
Zavod ima žig, ki ga uporablja v pravnem prometu. Žig vsebuje
ime zavoda, podrobneje pa je določen s pravili zavoda. Z organizacijskim
predpisom direktor določi tudi število, pooblastila za uporabo in način
varovanja žigov. Zavod je pravna oseba, ki nastopa v pravnem prometu v okviru
svoje dejavnosti samostojno, z vsemi pravicami in obveznostmi, brez omejitev,
razen v primerih, ki so določeni z zakonom in s tem sklepom.
II. DEJAVNOSTI ZAVODA
3. člen
Za uresničevanje svojega ustanovnega poslanstva zavod izvaja
predvsem naslednje dejavnosti:
-       
celovito, usklajeno in trajnostno upravljanje kulturne dediščine in
naravnih vrednot, povezanih z idrijskim rudiščem, v Idriji (v nadaljnjem
besedilu: dediščina živega srebra v Idriji),
-       
vzdrževanje ključnih objektov in nepremičnin dediščine živega srebra v
Idriji, ki so v lasti ustanovitelja oziroma drugih pravnih ali fizičnih oseb,
če obstaja za to ustrezna pravna podlaga,
-       
sodelovanje pri upravljanju z dediščino živega srebra v Idriji, vpisano
na UNESCO Seznam svetovne dediščine, in opravljanje vseh s tem povezanih nalog,
-       
vzdrževanje nezalitega dela jame in monitoring vplivnega območja
rudnika,
-       
izvajanje raziskovalne in s tem povezanih dejavnosti o dediščini živega
srebra v Idriji,
-       
načrtovanje, vodenje in izvajanje razvojnih projektov na področju
delovanja zavoda,
-       
sodelovanje z drugimi upravljavci dediščine živega srebra v Idriji na
področjih, kjer je to najbolj potrebno oziroma začasno aktivno upravljanje teh
področij do vzpostavitve novega samostojnega upravljavca in
-       
druge vsebinsko sorodne in povezane naloge z ustanovnim poslanstvom
zavoda.
4. člen
Zavod programsko deluje na tistih področjih, ki so ključnega
pomena za ohranjanje dediščine živega srebra v Idriji in zagotavljanje
vzdržnega razvoja območja in deležnikov, neposredno povezanih z njo.
Pri razvojnem delovanju zavod oblikuje krovni upravljavski
načrt in izvaja iz njega izhajajoče naloge. Pri delovanju sledi načelom UNESCO
Svetovne dediščine.
S soglasjem ustanovitelja lahko zavod opravlja tudi druge
naloge, povezane z ohranjanjem dediščine živega srebra v Idriji.
5. člen
Zavod aktivno sodeluje pri dejavnostih Občine Idrija,
povezanih s projektom nominacije za vpis dediščine živega srebra v Idriji na
UNESCO Seznam svetovne dediščine in v ta namen vzpostavlja in zagotavlja
komunikacijo z vsemi pristojnimi ustanovami in organizacijami na državni in
mednarodni ravni ter sodeluje pri pripravi s tem povezanih gradiv.
Na področju premične kulturne dediščine zavod sklene sporazum
o sodelovanju z Mestnim muzejem Idrija, pristojnim za varstvo premične in žive
dediščine na območju Idrijskega in Cerkljanskega.
Zavod pri svojem delu redno sodeluje s strokovnimi
organizacijami in zavodi, znanstveno raziskovalnimi in izobraževalnimi
ustanovami, zainteresirano javnostjo, zasebniki in posamezniki, ki opravljajo
svojo dejavnost na področju delovanja zavoda in drugimi, ki lahko s svojim
delom in dosežki aktivno prispevajo k uspehu pri delovanju zavoda.
Zavod se samostojno odloča o včlanitvi v domača in mednarodna
združenja in zveze, ki so v svojih ciljih sorodna dejavnosti in namenu
ustanovitve zavoda.
6. člen
Dejavnosti, ki jih pri svojem
delovanju opravlja zavod, so v skladu s standardno klasifikacijo dejavnosti
razvrščene:


09.900

Storitve za drugo
  rudarjenje


13.990

Proizvodnja drugje
  nerazvrščenih tekstilij


18.121

Drugo tiskanje


18.200

Razmnoževanje posnetih
  nosilcev zapisa


33.120

Popravila strojev in
  naprav


38.220

Ravnanje z nevarnimi
  odpadki


39.000

Saniranje okolja in
  drugo ravnanje z odpadki


46.190

Nespecializirano
  posredništvo pri prodaji raznovrstnih izdelkov


47.782

Trgovina na drobno v
  specializiranih prodajalnah z umetniškimi izdelki


47.789

Trgovina na drobno v
  drugih specializiranih prodajalnah


47.820

Trgovina na drobno na
  stojnicah in tržnicah s tekstilijami in obutvijo


47.890

Trgovina na drobno na
  stojnicah in tržnicah z drugim blagom


47.910

Trgovina na drobno po
  pošti ali po internetu


49.310

Mestni in primestni
  kopenski potniški promet


49.391

Medkrajevni in drug
  cestni potniški promet


56.104

Začasni gostinski
  obrati


56.300

Strežba pijač


58.110

Izdaja knjig


58.140

Izdajanje revij in
  druge periodike


58.190

Drugo založništvo


63.120

Obratovanje spletnih
  portalov


63.990

Drugo informiranje


68.200

Oddajanje in
  obratovanje lastnih ali najetih nepremičnin


68.320

Upravljanje nepremičnin
  za plačilo ali po pogodbi


70.210

Dejavnost stikov z
  javnostjo


70.220

Drugo podjetniško
  svetovanje


71.121

Geofizikalne meritve,
  kartiranje


72.190

Raziskovalna in razvojna
  dejavnost na drugih področjih naravoslovja in tehnologije


72.200

Raziskovalna in
  razvojna dejavnost na področju družboslovja in humanistike


73.110

Dejavnost oglaševalskih
  agencij


73.120

Posredovanje
  oglaševalskega prostora


73.200

Raziskovanje trga in
  javnega mnenja


74.100

Oblikovanje,
  aranžerstvo in dekoraterstvo


74.200

Fotografska dejavnost


74.900

Drugje nerazvrščene
  strokovne in tehnične dejavnosti


77.400

Dajanje pravic uporabe
  intelektualne lastnine v zakup, razen avtorsko zaščitenih del


79.120

Dejavnost
  organizatorjev potovanj


79.900

Rezervacije in druge s
  potovanji povezane dejavnosti


81.100

Vzdrževanje objektov in
  hišniška dejavnost


81.300

Urejanje in vzdrževanje
  zelenih površin in okolice


82.190

Fotokopiranje, priprava
  dokumentov in druge posamične pisarniške dejavnosti


82.300

Organiziranje razstav,
  sejmov, srečanj


84.120

Urejanje zdravstva,
  izobraževanja in drugih socialnih storitev, razen obvezne socialne varnosti


84.130
84.250

Urejanje gospodarskih
  področij za učinkovitejše poslovanje
Zaščita in reševanje
  pri požarih in nesrečah


85.520

Izobraževanje,
  izpopolnjevanje in usposabljanje na področju kulture in umetnosti


85.590

Drugje nerazvrščeno
  izobraževanje, izpopolnjevanje in usposabljanje


85.600

Pomožne dejavnosti za
  izobraževanje


90.030

Umetniško ustvarjanje


90.040

Obratovanje objektov za
  kulturne prireditve


91.012

Dejavnost arhivov


91.020

Dejavnost muzejev


91.030

Varstvo kulturne
  dediščine


91.040

Varstvo naravnih
  vrednot


93.190

Druge športne
  dejavnosti


93.299

Druge nerazvrščene
  dejavnosti za prosti čas


94.110

Dejavnost poslovnih
  in delodajalskih združenj.


III. ORGANI ZAVODA
7. člen
Organa zavoda sta svet zavoda in direktor.
Svet
8. člen
Svet zavoda šteje pet članov, in sicer:
-       
trije predstavniki ustanovitelja, ki jih na predlog ministra,
pristojnega za kulturo, imenuje Vlada Republike Slovenije,
-       
predstavnik lokalne skupnosti, ki ga imenuje Občina Idrija, in
-       
predstavnik delavcev zavoda, ki ga izmed zaposlenih izvolijo zaposleni v
skladu s sprejetimi pravili zavoda in določbami zakona, ki ureja javni interes
za kulturo.
Svet zavoda se konstituira na svoji prvi seji, ki jo skliče
direktor najkasneje v roku 30 dni od dne, ko je imenovana oziroma izvoljena
večina članov sveta zavoda. Člani sveta zavoda na konstitutivni seji izmed sebe
z relativno večino izvolijo predsednika sveta zavoda in njegovega namestnika.
Če predsednik ni izvoljen, opravlja do izvolitve njegove naloge najstarejši
član sveta zavoda. Seje sveta zavoda sklicuje predsednik sveta na lastno
pobudo, na pobudo ali zahtevo dveh članov sveta ter na pobudo ali zahtevo
direktorja in na pobudo ali zahtevo ministra, pristojnega za kulturo. Seje se
sklicuje po potrebi, vendar pa najmanj dvakrat letno.
Član sveta zavoda je lahko razrešen pred potekom mandata, za
katerega je imenovan, in sicer če:
-       
sam odstopi,
-       
se neupravičeno ne udeleži dveh sej sveta zavoda v istem koledarskem
letu oziroma ne opravlja nalog člana sveta,
-       
pri svojem delu ne ravna v skladu z namenom ustanovitve zavoda oziroma v
skladu s predpisi.
V primeru predčasnega prenehanja mandata člana sveta zavoda
se novega člana sveta zavoda imenuje po enakem postopku, kot je bil imenovan
njegov predhodnik.
Mandat članov sveta zavoda traja pet let od konstituiranja sveta
zavoda. Člani sveta zavoda so lahko ponovno imenovani. Direktor je dolžan
ministrstvo, pristojno za kulturo, obvestiti o izteku mandata člana sveta
zavoda, in sicer najmanj 90 dni pred iztekom.
Svet zavoda veljavno odloča, če je na sejah prisotna večina
članov sveta zavoda in sprejema odločitve z relativno večino prisotnih članov.
V primeru enakega števila glasov za in proti odloči glas predsedujočega. Svet
zavoda lahko po konstituiranju svoje delovanje podrobneje uredi s poslovnikom.
9. člen
Svet zavoda opravlja naslednje naloge:
-       
sprejema notranje akte zavoda in njihove spremembe,
-       
sprejema poslovnik o svojem delovanju,
-       
sprejema strateški načrt,
-       
sprejema program dela s finančnim načrtom,
-       
sprejema načrt investicij in druge akte zavoda, ki ključno vplivajo na
delovanje zavoda ter nadzira njihovo izvajanje,
-       
sprejema letno poročilo o delu zavoda,
-       
daje soglasje k aktu o sistemizaciji delovnih mest,
-       
obravnava vprašanja s področja strokovnega dela zavoda in daje
direktorju ter ustanovitelju mnenja, predloge, pobude in smernice za njihova
reševanja,
-       
daje druge pobude in predloge v zvezi z delovanjem zavoda,
-       
spremlja in ocenjuje delovanje zavoda,
-       
nadzira zakonitost dela, poslovanje zavoda in delo direktorja,
-       
predlaga ustanovitelju revizijo poslovanja, ki jo lahko opravi tudi
notranji revizor ustanovitelja,
-       
daje soglasje k ceniku storitev zavoda,
-       
sprejema mnenje k imenovanju direktorja in sklepa pogodbo o zaposlitvi z
direktorjem (pogodbo z direktorjem sklene predsednik sveta zavoda v imenu sveta
zavoda),
-       
izvaja druge naloge v skladu s predpisi in namenom ustanovitve zavoda.
Direktor
10. člen
Direktor je poslovodni organ, ki zavod predstavlja in zastopa
v pravnem prometu ter odgovarja za zakonitost in strokovnost dela zavoda. Pri
svojem delu mora ravnati s skrbnostjo dobrega gospodarja, pri vodenju poslov z
javnimi sredstvi pa s skrbnostjo vestnega gospodarja.
Za direktorja je lahko imenovan kandidat, ki poleg splošnih pogojev
izpolnjuje še naslednje pogoje:
-       
ima najmanj univerzitetno izobrazbo ali visoko strokovno izobrazbo s
specializacijo oziroma magisterijem ali izobrazbo, pridobljeno po študijskem
programu druge bolonjske stopnje;
-       
štiri leta vodstvenih delovnih izkušenj;
-       
aktivno znanje slovenskega jezika;
-       
višjo raven znanja najmanj enega svetovnega jezika;
-       
vodstvene in organizacijske sposobnosti.
Kandidati za direktorja morajo v prijavi na razpis predložiti
načrt vodenja dela in poslovanja zavoda v naslednjem mandatnem obdobju.
Direktorja na podlagi izvedenega javnega razpisa po
predhodnem mnenju sveta zavoda imenuje minister, pristojen za kulturo. Pogodbo
z direktorjem po soglasju ministra, pristojnega za kulturo, sklene predsednik
sveta zavoda za določen čas, in sicer za dobo mandata v trajanju petih let in
je lahko na podlagi javnega razpisa ponovno imenovan.
Če na javnem razpisu direktor ni izbran oziroma se na javni
razpis ne prijavi nihče, minister, pristojen za kulturo, javni razpis ponovi, v
vmesnem času, vendar najdlje za dobo enega leta, pa imenuje vršilca dolžnosti
direktorja zavoda.
Direktor je lahko razrešen pred potekom mandata v skladu z
razlogi, ki jih določa Zakon o zavodih. Minister, pristojen za kulturo, mora
pred sprejetjem sklepa o razrešitvi direktorja slednjega seznaniti z razlogi za
razrešitev in mu dati možnost, da se o njih izjavi ter predhodno pridobiti
mnenje sveta zavoda, v kolikor predlog za razrešitev ni bil posredovan s strani
sveta zavoda. Če svet ne da mnenja v roku 30 dni, se šteje, da se z
razrešitvijo strinja.
11. člen
Naloge direktorja so:
-       
načrtuje, organizira in vodi delo in poslovanje zavoda,
-       
pripravi in predlaga svetu zavoda akte, ki urejajo pomembna vprašanja v
zvezi z delovanjem zavoda,
-       
pripravi in predlaga svetu zavoda v sprejem strateški načrt,
-       
pripravi in predlaga svetu zavoda v sprejem program dela s finančnim
načrtom,
-       
pripravi in predlaga svetu zavoda v sprejem načrt investicij,
-       
sprejema akte o organizaciji dela v zavodu in druge splošne akte,
-       
sprejema akt o sistemizaciji delovnih mest v zavodu,
-       
pripravi letno poročilo o delu zavoda,
-       
poroča ustanovitelju in svetu zavoda o zadevah, ki lahko pomembno
vplivajo na delovanje zavoda,
-       
uresničuje sklepe, ki jih v okviru svojih pristojnosti sprejme svet
zavoda,
-       
odloča o sklepanju in prenehanju delovnega razmerja in izvaja druge
pristojnosti s področja delovnih razmerij v skladu z veljavno zakonodajo,
-       
zagotavlja javnost dela,
-       
zagotavlja informiranje delavcev,
-       
opravlja druge naloge v skladu z veljavnimi predpisi, tem sklepom in
splošnimi akti zavoda.
Pooblastila direktorja:
-       
v pravnem prometu zastopa in predstavlja zavod neomejeno in je
pooblaščen za sklepanje pogodb v okviru finančnega načrta, razen pri
razpolaganju z nepremičninami, ki jih ima zavod v upravljanju, kjer je za
prevzem obveznosti v tej zvezi potrebno soglasje ustanovitelja,
-       
direktor lahko pri uresničevanju svojih pooblastil, določenih z zakonom
in tem sklepom, prenese opravljanje določenih zadev na posamezne delavce s
posebnimi pooblastili v skladu z aktom o organizaciji dela in sistemizaciji
delovnih mest.
IV. ORGANIZACIJA ZAVODA
12. člen
Organizacija zavoda se določi z notranjimi akti zavoda. V
zavodu se lahko za opravljanje posamezne dejavnosti ali dela dejavnosti ali
dejavnosti na določenem območju oblikujejo notranje organizacijske enote.
Svet zavoda z notranjimi akti določi način imenovanja,
razrešitev članov, sestavo in delovanje notranjih organizacijskih enot za posamezna
področja delovanja zavoda, kjer je zaradi obsega in zahtevnosti nalog to
potrebno. Notranje organizacijske enote niso organi zavoda. (črtan)
V. SREDSTVA ZA DELO IN ODGOVORNOST ZA OBVEZNOSTI ZAVODA
13. člen
Zavod pridobiva sredstva za svoje delo:
-       
s proračunskimi sredstvi države in občine,
-       
z dotacijami iz javnih sredstev države, evropske skupnosti in razpisov
drugih ustanov,
-       
z lastnimi aktivnostmi in prihodki za svoje delo (plačilo za blago in
storitve),
-       
iz drugih virov.
Ustvarjeni presežek prihodkov nad odhodki se nameni za
delovanje in razvoj zavoda.
O načinu razpolaganja s presežkom prihodkov nad odhodki
odloča ustanovitelj na predlog direktorja, po predhodnem mnenju sveta zavoda.
O načinu pokrivanja morebitnega primanjkljaja odloča
ustanovitelj na predlog direktorja, po predhodnem mnenju sveta zavoda.
Zavod je pravna oseba, ki nastopa v pravnem prometu v okviru
svoje dejavnosti samostojno, z vsemi pravicami in obveznostmi, v svojem imenu
in za svoj račun.
Zavod odgovarja za svoje obveznosti z vsemi sredstvi, s
katerimi lahko razpolaga.
Nepremičnine, s katerim zavod upravlja, so last
ustanovitelja. S premičnim in nepremičnim premoženjem upravlja zavod samostojno
v obsegu, ki ga določajo predpisi o ravnanju s stvarnim premoženjem države.
Ustanovitelj za obveznosti zavoda ne odgovarja.
14. člen
Direktor zavoda na zahtevo ustanovitelja, sicer pa enkrat
letno, poroča ustanovitelju o:
-       
uresničevanju planov, programov in posameznih vsebinsko zaključenih
projektov,
-       
finančnem stanju zavoda,
-       
drugih zadevah, o katerih ustanovitelj zahteva poročilo.

Sklep o ustanovitvi javnega zavoda Center za
upravljanje z dediščino živega srebra Idrija (Uradni list RS, št. 55/11) vsebuje naslednjo prehodno in
končno določbo:
»VI. PREHODNA IN KONČNA DOLOČBA
15. člen
Svet zavoda se konstituira najkasneje v roku treh mesecev od
uveljavitve tega sklepa.
Konstitutivno sejo sveta zavoda skliče direktor zavoda
oziroma oseba, ki ga nadomešča, najkasneje v 30 dneh od imenovanja oziroma
izvolitve vseh članov sveta.
Ne glede na določbo drugega odstavka 8. člena tega sklepa,
skliče konstitutivno sejo sveta zavoda direktor zavoda oziroma oseba, ki ga
nadomešča, v desetih dneh po imenovanju oziroma izvolitvi vseh članov sveta.
V delu, v katerem se naloge tega zavoda prekrivajo z nalogami
že ustanovljenih občinskih javnih zavodov na tem področju, prevzame ta zavod
izvajanje navedenih nalog v roku treh mesecev od uveljavitve tega sklepa s
sklenitvijo sporazumov s pristojnimi občinskimi javnimi zavodi. V dogovoru s
pristojnimi občinskimi javnimi zavodi lahko v navedenem roku ta zavod prevzame
tudi del njihovih zaposlenih uslužbencev.
Do imenovanja direktorja javnega zavoda zastopa ta zavod
vršilec dolžnosti direktorja, ki ga na predlog ministra, pristojnega za
kulturo, imenuje Vlada Republike Slovenije brez javnega razpisa.
16. člen
Ta sklep začne veljati petnajsti dan po objavi v Uradnem
listu Republike Slovenije.«.

Sklep o spremembah in dopolnitvah Sklepa o ustanovitvi
javnega zavoda Center za upravljanje z dediščino živega srebra Idrija (Uradni
list RS, št. 6/14) spreminja 15. člen sklepa tako, da
se glasi:
»15. člen
Svet zavoda se konstituira najkasneje v roku treh mesecev od
uveljavitve tega sklepa.
Prvi svet zavoda se konstituira na svoji prvi konstitutivni seji,
ki jo skliče direktor oziroma oseba, ki ga nadomešča, najkasneje v 30 dneh od
imenovanja večine članov sveta zavoda.
V delu, v katerem se naloge tega zavoda prekrivajo z nalogami
že ustanovljenih občinskih javnih zavodov na tem področju, prevzame ta zavod
izvajanje navedenih nalog v roku treh mesecev od uveljavitve tega sklepa s
sklenitvijo sporazumov s pristojnimi občinskimi javnimi zavodi. V dogovoru s
pristojnimi občinskimi javnimi zavodi lahko v navedenem roku ta zavod prevzame
tudi del njihovih zaposlenih uslužbencev.
Do imenovanja direktorja javnega zavoda zastopa ta zavod
vršilec dolžnosti direktorja, ki ga na predlog ministra, pristojnega za
kulturo, imenuje Vlada Republike Slovenije brez javnega razpisa.«;
ter vsebuje naslednjo končno določbo:
»7. člen
Ta sklep začne veljati naslednji dan po objavi v Uradnem listu
Republike Slovenije.«.