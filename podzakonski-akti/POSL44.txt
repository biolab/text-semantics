1. člen
S tem poslovnikom se ureja način dela
Državnotožilskega sveta in druga vprašanja, pomembna za njegovo delo.
Za izvajanje tega poslovnika skrbi
generalni državni tožilec RS.
2. člen
Sedež Državnotožilskega sveta (v nadaljnjem
besedilu: svet) je v prostorih Vrhovnega državnega tožilstva RS.
3. člen
Seje sveta sklicuje in vodi generalni
državni tožilec RS, v njegovi odsotnosti pa njegov namestnik.
Na obrazloženo pisno zahtevo vsaj treh
članov sveta je generalni državni tožilec RS dolžan sklicati sejo najkasneje v
osmih dneh.
Seje sveta so praviloma prvi četrtek v
mesecu.
Seje sveta so javne, razen v primerih, ko
odloča o zadevah iz tretjega odstavka 7. člena tega pravilnika.
4. člen
V nujnih in izjemnih primerih, ko ni mogoče
pravočasno sklicati seje sveta in gre za manj pomembno zadevo, lahko svet
odloči o zadevi iz svoje pristojnosti, ne da bi se sestal (korespondenčna
seja).
V primerih iz prejšnjega odstavka odredi
predsednik sveta, ali se v zadevi pošlje članom pisni predlog ali le telefonsko
sporočilo ter določi rok, v katerem naj se člani sveta izjavijo.
Če večina članov sveta soglaša z izvedbo
korespondenčne seje, se šteje, da je bila odločitev sprejeta na seji, v
nasprotnem primeru se skliče seja sveta.
O korespondenčni seji se sestavi zapisnik,
predsednik sveta pa o odločitvi obvesti svet na naslednji seji.
5. člen
Svet ima sekretarja. Za sekretarja sveta je
lahko imenovan državni tožilec ali oseba, ki izpolnjuje pogoje za imenovanje
najmanj na položaj okrožnega državnega tožilca.
Sekretar je odgovoren za pripravo gradiv
ter opravo drugih strokovnih opravil, ki so potrebna za nemoteno delo sveta in
izvajanje administrativnih del v zvezi z delom sveta.
Administrativna in strokovna dela za svet
opravljajo strokovne službe Vrhovnega državnega tožilstva RS.
6. člen
Generalni državni tožilec RS po prejemu
gradiva iz pristojnosti sveta odloči o uvrstitvi posamezne zadeve na dnevni red
sveta.
Sekretar sveta v skladu s tem sestavi
dnevni red seje sveta in pripravi gradivo za sejo.
Gradivo pošlje z vabilom in dnevnim redom
članom sveta praviloma najmanj osem dni pred datumom, za katerega je sklicana
seja.
Rok iz prejšnjega odstavka velja tudi za
vabilo drugim osebam, ki so vabljene na sejo.
7. člen
Svet veljavno odloča, če je na seji
navzočih najmanj pet članov.
Svet sprejema odločitve z večino glasov
navzočih članov.
Kadar svet odloča v kadrovskih zadevah o
oblikovanju mnenj in oceni primernosti kandidatov v zvezi z imenovanjem in
napredovanjem, je odločitev sprejeta, če glasujejo zanjo vsaj štirje člani
sveta.
Obravnava in glasovanje o kadrovskih
zadevah sta tajna.
Razvrstitev kandidatov po drugem odstavku
20. člena zakona o državnem tožilstvu se opravi tako, da vsak član sveta k
imenu in priimku kandidata zapiše številko, ki pomeni mesto, na katero ga
uvrsti. V prvem krogu glasovanja se razvrstijo le tisti kandidati, ki so dobili
vsaj štiri glasove za uvrstitev na določeno mesto.
Če noben kandidat ni uvrščen na prvo mesto,
se opravi drugi krog glasovanja o tistih dveh kandidatih, ki imata največ
najboljših uvrstitev.
Na enak način se opravi glasovanje za vsako
naslednje mesto, ki v prvem krogu glasovanja ni bilo zasedeno, pri čemer se
glasuje tudi o tistem kandidatu, ki je izpadel pri glasovanju za višje mesto.
Pri izdelavi ocene dela po četrtem odstavku
23. člena zakona o državnem tožilstvu se smiselno uporabljajo kriteriji,
določeni v 29. členu zakona o sodniški službi.
Pri razpisu za vrhovne državne tožilce se
razvrstitve kandidatov za civilno-upravni oddelek opravi ločeno.
8. člen
Podatki, ki se nanašajo na postopek
obravnavanja kadrovskih zadev oziroma mnenja in stališča posameznih članov
sveta v zvezi z odločitvami iz tretjega odstavka 7. člena poslovnika so člani
sveta in ostali navzoči dolžni varovati kot tajne podatke stopnje tajnosti
“zaupno”.
9. člen
Član sveta ne more sodelovati pri
sprejemanju odločitve:
-      
če se odloča o njegovi kandidaturi, oceni dela, pravici ali dolžnosti v
zvezi s tožilsko službo;
-      
če je z državnim tožilcem, o katerem se sprejema odločitev, v krvnem
sorodu v ravni vrsti, v stranski vrsti do četrtega kolena ali je z njim v
zakonski zvezi oziroma izvenzakonski skupnosti ali v svaštvu do drugega kolena,
kar velja tudi, če je zakonska zveza oziroma izvenzakonska skupnost prenehala;
-      
v drugih primerih in okoliščinah, kadar tako iz zelo pomembnih razlogov
določi svet.
Odločitev o predlogu za izločitev člana se
v obliki sklepa zapiše v zapisnik o seji sveta.
10. člen
Član sveta ni kazensko niti disciplinsko
odgovoren za mnenje ali glas, ki ga je izrekel na sejah sveta.
11. člen
O sejah sveta se piše zapisnik v skrajšani
obliki. Posamičnih mnenj iz tretjega odstavka 7. člena se ne zapisuje.
Glasovalni lističi se shranijo v zapečateni ovojnici.
Zapisnik vsebuje podatke o kraju, datumu in
zaporedni številki seje, imenih navzočih, zadevah, ki jih je obravnaval svet,
sprejeta stališča, mnenja in sklepe sveta. Zapisnik vsebuje tudi ločeno mnenje,
če član sveta, ki ga je izrazil, tako želi.
Zapisnik se pošlje članom sveta z vabilom
za naslednjo sejo, na kateri se zapisnik overi oziroma se nanj dajo pripombe. O
pripombah odloči svet.
12. člen
O odločitvah sveta obvešča državna
tožilstva in javnost generalni državni tožilec RS ali drug član sveta po
njegovem pooblastilu.
13. člen
Članom Državnotožilskega sveta pripada za
udeležbo na sejah sejnina v isti višini, kot članom Sodnega sveta in povračilo
stroškov za udeležbo na sejah, ki jih nosi državno tožilstvo, kjer državni
tožilec opravlja svojo funkcijo.

Poslovnik Državnotožilskega sveta (Uradni list
RS, št. 34/03)
vsebuje naslednjo končno določbo:
»14. člen
Ta poslovnik začne veljati z dnem objave v
Uradnem listu RS, uporablja pa se od 2. 1. 2003 dalje. Z začetkom njegove
uporabe se preneha uporabljati poslovnik Personalne komisije, opr. št. PK 8/98
z dne 15. 9. 1998.«.

Sprememba Poslovnika Državnotožilskega sveta
(Uradni list RS, št. 97/10) vsebuje naslednjo končno določbo:
»2. člen
Ta sprememba poslovnika začne veljati
naslednji dan po objavi v Uradnem listu Republike Slovenije.«.