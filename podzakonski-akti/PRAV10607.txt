1. člen
Ta pravilnik določa ekstrakcijska topila,
ki se uporabljajo ali so namenjena uporabi pri proizvodnji živil ali njihovih
sestavin, v skladu z Direktivo 2009/32/ES Evropskega parlamenta in Sveta z dne
23. aprila 2009 o približevanju zakonodaj držav članic na področju
ekstrakcijskih topil, ki se uporabljajo pri proizvodnji živil in njihovih
sestavin (UL L št. 141 z dne 6. 6. 2009, str. 3), zadnjič spremenjeno z
Direktivo Komisije (EU) 2016/1855 z dne 19. oktobra 2016 o spremembi Direktive
2009/32/ES Evropskega parlamenta in Sveta o približevanju zakonodaj držav
članic na področju ekstrakcijskih topil, ki se uporabljajo pri proizvodnji
živil in njihovih sestavin(UL L št. 284 z dne 20. 10. 2016, str. 19).
2. člen
(1) Določbe tega pravilnika se uporabljajo
tudi za ekstrakcijska topila, ki se uporabljajo ali so namenjena uporabi pri
proizvodnji živil ali njihovih sestavin, uvoženih v Evropsko unijo. 
(2) Določbe tega pravilnika se ne
uporabljajo za ekstrakcijska topila, ki se uporabljajo pri proizvodnji aditivov
za živila, vitaminov in drugih prehranskih dopolnil, razen če so ti aditivi za
živila, vitamini in prehranska dopolnila navedeni na seznamu iz priloge 1, ki
je sestavni del tega pravilnika. 
(3) Določbe tega pravilnika se ne
uporabljajo za ekstrakcijska topila in živila, ki vsebujejo ekstrakcijska
topila, namenjena izvozu iz Evropske unije.
3. člen
Izraza, uporabljena v tem pravilniku, imata
naslednji pomen: 
1.     
ekstrakcijsko topilo je topilo, ki se uporablja v procesu ekstrakcije
pri predelavi surovin, proizvodnji živil ali njihovih sestavin oziroma primesi
in ki se odstrani iz proizvoda, vendar utegne imeti za posledico nenamerno,
vendar tehnološko neizogibno prisotnost ostankov te snovi ali njenih derivatov
v živilu ali na živilu; 
2.     
topilo je snov za raztapljanje živila ali katerega koli sestavnega dela
živila, vključno z nečistočami v živilu ali na njem.
4. člen
Voda, kateri so bile dodane snovi za
uravnavanje kislosti ali bazičnosti, in druga živila, ki imajo lastnosti
topila, so dovoljena kot ekstrakcijska topila pri proizvodnji živil ali
njihovih sestavin.
5. člen
Ekstrakcijska topila morajo ustrezati
naslednjim splošnim in posebnim kriterijem čistosti: 
-       
ne vsebujejo toksikološke nevarne količine katerega koli elementa ali
snovi; 
-       
če niso posebej predpisani posebni kriteriji čistosti, ekstrakcijska
topila ne smejo vsebovati več kot 1mg/kg arzena in 1mg/kg svinca; 
-       
glede čistosti ustrezajo posebnim kriterijem čistosti, če so ti
predpisani.
6. člen
(1) Snovi, navedene v prilogi 1 tega
pravilnika, ki so namenjene za uporabo kot ekstrakcijska topila v živilih, se
lahko dajejo v promet, če so na embalaži, posodah ali označbah navedene
naslednje dobro vidne, razločno berljive in neizbrisne označbe: 
1.     
prodajno ime, določeno v prilogi 1 tega pravilnika; 
2.     
jasna navedba, da je material primerne kakovosti za uporabo pri
ekstrakciji živil ali njihovih sestavin; 
3.     
serija (lot); 
4.     
ime in naslov oziroma firma in sedež proizvajalca ali tistega, ki
ekstrakcijsko topilo pakira ali prodaja v Evropsko unijo; 
5.     
neto količina, podana v volumskih odstotkih; 
6.     
po potrebi posebna navodila za hrambo ali uporabo. 
(2) Ne glede na prejšnji odstavek so lahko
podatki iz 3., 4., 5. in 6. točke prejšnjega odstavka navedeni samo na spremnih
dokumentih, ki morajo biti predloženi skupaj s pošiljko ali pred njo.
7. člen
Pri proizvodnji živil ali njihovih sestavin
se dovoli uporaba ekstrakcijskih topil, v skladu s prilogo 1 tega pravilnika.

Priloga
1: Ekstrakcijska topila, ki se smejo uporabljati pri predelavi surovin,
proizvodnji živil, njihovih sestavin ali primesi

Pravilnik o ekstrakcijskih topilih (Uradni
list RS, št. 23/11) vsebuje naslednji končni določbi:
»8. člen
Z dnem uveljavitve tega pravilnika preneha
veljati Pravilnik o ekstrakcijskih topilih (Uradni list RS, št. 7/01, 45/04,
120/05 in 45/08 – ZKme-1).
9. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o ekstrakcijskih topilih (Uradni list RS, št. 60/18) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.