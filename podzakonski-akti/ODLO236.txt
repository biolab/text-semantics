1
Za kulturni spomenik državnega pomena se razglasi enoto
dediščine:
-       
Crngrob – Cerkev Marijinega oznanjenja (EŠD 72).
Enota ima zaradi kulturnih, umetnostno-arhitekturnih,
zgodovinskih in drugih izjemnih lastnosti poseben pomen za Republiko Slovenijo.
Zato jo razglašamo za kulturni spomenik državnega pomena z lastnostmi kulturne
krajine, umetnostno-arhitekturnega spomenika in zgodovinskega spomenika.
2
Lastnosti, ki utemeljujejo razglasitev za spomenik državnega
pomena:
Cerkev Marijinega oznanjenja stoji na vzpetini na zahodnem
robu Sorškega polja in je prostorska dominanta med Kranjem in Medvodami. Cerkev
je iz skromnega poznoromanskega jedra (1273) skozi stoletja rastla do sedanjih
dimenzij. Iz enoladijske romanske osnove se je razvila v dvoladijsko, kasneje v
triladijsko cerkev z naknadno dozidanim višjim prezbiterijem dvoranskega tipa
in mogočnim zvonikom na južni strani. Cerkev predstavlja dragocen spomenik v
smislu sinteze arhitekture, razvoja srednjeveških stenskih poslikav in notranje
opreme, zlasti zlatih oltarjev in sodi med izbrane sakralne spomenike
Slovenije.
3
Spomenik obsega zemljišče, parcelni številki *56, 959, obe
k.o. Pevno. Meja spomenika je določena na digitalnem katastrskem načrtu v
izvornem merilu 1 : 2880 z dne 9. 9. 2003 in vrisana na temeljnem topografskem
načrtu v merilu 1 : 5000. Izvirnika načrtov hranita Ministrstvo za kulturo,
Uprava Republike Slovenije za kulturno dediščino in Zavod za varstvo kulturne
dediščine Slovenije (v nadaljnjem besedilu: zavod).
4
Za spomenik velja varstveni režim, ki določa:
-       
varovanje kulturnih, arhitekturnih in zgodovinskih vrednot v celoti, v
njihovi izvirnosti in neokrnjenosti;
-       
podrejanje vsake rabe in vseh posegov v objekt ter odprti prostor
ohranjanju in vzdrževanju varovanih spomeniških lastnosti;
-       
strokovno vzdrževanje in obnavljanje vseh neokrnjenih prvin arhitekture
sakralnega objekta in njegove nepremične ter premične notranje opreme po načelu
ohranjanja njihove izvirne tlorisne zasnove, gabaritov, lege, velikosti,
oblike, sestave in barvne podobe;
-       
strokovno prenovo okrnjenih izvirnih prvin arhitekture v smislu
rekonstrukcije avtentične zunanje podobe spomenika;
-       
prepoved spreminjanja varovanih vrednot arhitekturne zasnove zunanjščine
in notranjščine objekta ter njegove obstoječe opreme z rušenjem in odstranjevanjem
kot tudi z nadzidavo, prezidavo in dodajanjem posameznih prvin;
-       
prepoved spreminjanja višinskih gabaritov objektov, ki stojijo na
vplivnem območju spomenika zaradi varovanja vedut in ohranitve dominantnosti
sakralnega objekta.
Spomenik je zavarovan z namenom, da se:
-       
ohrani njegov sakralni pomen in raba;
-       
ohrani neokrnjenost arhitekturnih, likovnih in zgodovinskih vrednot;
-       
poveča pričevalnost kulturnega spomenika;
-       
predstavi kulturne vrednote spomenika in situ in v medijih;
-       
učno-demonstracijskemu in znanstvenoraziskovalnemu delu.
5
Za vsako morebitno spremembo funkcije kulturnega spomenika
ali njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi kulturnovarstveno
soglasje zavoda.
6
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine (Uradni list RS, št. 7/99).
Odločbe iz prejšnjega odstavka določajo pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za čim bolj
učinkovito varstvo spomenika.
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.

Priloga:
Kulturni spomenik državnega pomena; Cerkev Marijinega oznanjanja v Crngrobu
(topografski načrt)

Odlok o razglasitvi Cerkve Marijinega
oznanjenja v Crngrobu za kulturni spomenik državnega pomena (Uradni list RS,
št. 81/99) vsebuje naslednjo končno določbo:
»8
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembi odloka o razglasitvi Cerkve
Marijinega oznanjenja v Crngrobu za kulturni spomenik državnega pomena (Uradni
list RS, št. 115/03) vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem
listu Republike Slovenije.«.