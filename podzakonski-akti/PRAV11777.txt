1. člen
Ta pravilnik določa način vračila dela
prispevkov delodajalca za prvo zaposlitev v skladu s 157. členom Zakona o
pokojninskem in invalidskem zavarovanju (Uradni list RS, št. 96/12 in 39/13; v
nadaljnjem besedilu: ZPIZ-2).
2. člen
(1) Do vračila dela prispevkov je
upravičen delodajalec, pri katerem je zavarovanec iz 157. člena ZPIZ-2 prvič
zaposlen za nedoločen čas s polnim delovnim časom ali s krajšim delovnim časom
od polnega, če zavarovanec pred tem ni bil zaposlen za nedoločen čas pri drugem
delodajalcu.
(2) Delodajalec iz prejšnjega odstavka
je upravičen do vračila dela prispevkov na podlagi 157. člena ZPIZ-2, če je
pogodba o prvi zaposlitvi za nedoločen čas sklenjena po 1. juliju 2013.
(3) Delodajalec iz prvega odstavka
tega člena je upravičen do vračila dela prispevkov na podlagi 157. člena
ZPIZ-2, če je za celotno obdobje, za katero se uveljavlja vračilo, v celoti
plačal prispevke za pokojninsko in invalidsko zavarovanje do izdaje odločbe iz
četrtega odstavka 3. člena tega pravilnika.
(4) Izplačevalci nadomestil po
predpisih o zdravstvenem zavarovanju, starševskem varstvu ter pokojninskem in
invalidskem zavarovanju ter drugi izplačevalci nadomestil se ne štejejo za
delodajalce.
(5) Delodajalec ni upravičen do
vračila dela prispevkov od nadomestil, ki jih je izplačal v breme izplačevalcev
iz prejšnjega odstavka.
3. člen
(1) Delodajalec uveljavi vračilo
prispevkov z vlogo, ki jo vloži pri Zavodu za pokojninsko in invalidsko
zavarovanje Slovenije (v nadaljnjem besedilu: Zavod) najpozneje v treh mesecih
po poteku drugega leta od sklenitve pogodbe o zaposlitvi za nedoločen čas.
(2) Vlogi iz prejšnjega odstavka mora
delodajalec priložiti:
-       
pogodbo o zaposlitvi za nedoločen čas in izjavo, da zavarovanec pri njem
predhodno ni bil že zaposlen za nedoločen čas,
-       
izjavo o tem, ali je uveljavljal vračila prispevkov oziroma enakovredne
olajšave na podlagi drugih predpisov oziroma povratna ali nepovratna sredstva v
breme javnih sredstev in katere, ter
-       
izjavo zavarovanca, da pred sklenitvijo te pogodbe o zaposlitvi ni bil
zaposlen za nedoločen čas pri drugem delodajalcu.
(3) Obrazec vloge za vračilo
prispevkov pripravi Zavod in ga objavi na svoji spletni strani.
(4) O vlogi iz prvega odstavka tega
člena odloča organ Zavoda, ki odloča o pravicah iz obveznega pokojninskega in
invalidskega zavarovanja v skladu s 172. členom ZPIZ-2, z odločbo v skladu z
zakonom, ki ureja splošni upravni postopek.
(5) Organ Zavoda iz prejšnjega
odstavka po uradni dolžnosti pridobi dokazila, ki jih je mogoče pridobiti iz
uradnih evidenc v Republiki Sloveniji.
(6) Davčna uprava Republike Slovenije
(v nadaljnjem besedilu: DURS) na zahtevo Zavoda posreduje podatke o višini
obračunanih prispevkov delodajalca za posameznega zavarovanca iz 157. člena
ZPIZ-2, ločeno na zbirni znesek za prvih dvanajst mesecev in zbirni znesek za
drugih dvanajst mesecev zaposlitve. DURS posreduje tudi podatek o tem, ali je
delodajalec za celotno obdobje, za katero uveljavlja vračilo, v celoti plačal
prispevke za pokojninsko in invalidsko zavarovanje.
(7) Izplačevalci nadomestil iz
četrtega odstavka 2. člena tega pravilnika na zahtevo Zavoda posredujejo
podatke o nadomestilih, ki jih je delodajalec izplačal v njihovo breme in za
katera je uveljavil vračilo.
(8) Zavod ugotovi znesek dela
prispevkov za vračilo na podlagi podatkov DURS, podatkov o nadomestilih iz prejšnjega
odstavka in podatkov o že uveljavljenih vračilih oziroma enakovrednih olajšavah
iz 7. člena tega pravilnika, ki jih pridobi iz uradnih evidenc.
(9) Ne glede na prvi odstavek tega člena lahko delodajalec,
ki mu je bil za plačilo prispevkov dovoljen odlog ali obročno plačilo, uveljavi
vračilo prispevkov tudi, če vlogo iz prvega odstavka tega člena vloži v treh
mesecih po poteku roka za plačilo odloženih prispevkov oziroma po poteku rokov za
obročno plačilo prispevkov.
4. člen
Vračilo dela prispevkov se izvede v roku 30
dni po pravnomočnosti odločbe iz četrtega odstavka prejšnjega člena.
5. člen
(črtan)
6. člen
(črtan)
7. člen
(1) Delodajalec ni upravičen do
vračila prispevkov na podlagi 157. člena ZPIZ-2, če je za zavarovance, za
katere uveljavlja vračilo prispevkov v skladu s tem pravilnikom, že uveljavil
vračilo prispevkov oziroma enakovredne olajšave, ki se nanašajo na prispevke za
pokojninsko in invalidsko zavarovanje na podlagi:
-       
predpisov o zaposlitveni rehabilitaciji in zaposlovanju invalidov,
-       
predpisov o urejanju trga dela,
-       
predpisov o razvojni podpori Pomurski regiji v obdobju 2010–2015,
-       
predpisov o popotresni obnovi objektov in spodbujanju razvoja v Posočju,
-       
predpisov o spodbujanju skladnega regionalnega razvoja ali
-       
drugih predpisov, ki urejajo vračilo, oprostitve oziroma olajšave glede
prispevkov za pokojninsko in invalidsko zavarovanje.
(2) Kot enakovredne olajšave iz
prejšnjega odstavka se ne štejejo olajšave, ki jih je delodajalec uveljavil na
podlagi predpisov o davku od dohodka pravnih oseb, predpisih o dohodnini ali
drugih predpisih, ki urejajo davčne olajšave.
8. člen
Če organ Zavoda iz četrtega odstavka 3.
člena tega pravilnika po izvedenem vračilu prispevkov ugotovi, da je delodajalec
uveljavil vračilo prispevkov oziroma enakovredne olajšave iz prvega odstavka
prejšnjega člena, odloči, da mora delodajalec neupravičeno vrnjene prispevke
vrniti skupaj z zakonitimi zamudnimi obrestmi od dneva prejema neupravičeno
vrnjenih prispevkov.

Pravilnik o vračilu dela prispevkov
delodajalcev za prvo zaposlitev (Uradni list RS, št. 55/13) vsebuje naslednjo končno določbo:
»KONČNA DOLOČBA
9. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
1. julija 2013.«.

Pravilnik o spremembah Pravilnika o vračilu
dela prispevkov delodajalcev za prvo zaposlitev (Uradni list RS, št. 47/17) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Postopki, ki so se začeli pred
uveljavitvijo tega pravilnika, se nadaljujejo po določbah tega pravilnika.
3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvi Pravilnika o vračilu
dela prispevkov delodajalcev za prvo zaposlitev (Uradni list RS, št. 115/21) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Postopki, ki so bili začeti pred
uveljavitvijo tega pravilnika, se nadaljujejo po določbah tega pravilnika.
3. člen
Ta pravilnik začne veljati naslednji dan po
objavi v Uradnem listu Republike Slovenije.«.