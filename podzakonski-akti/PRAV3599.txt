1. člen
Ta pravilnik določa način uveljavljanja pravice do popusta
pri vožnji vojnega invalida po 53. členu zakona o vojnih invalidih (Uradni list
RS, št. 63/95) ter pravice do brezplačne vožnje vojnega veterana po 17. členu
zakona o vojnih veteranih (Uradni list RS, št. 63/95).
2. člen
Vojni invalid in vojni veteran uveljavita pravico do popusta
pri vožnji oziroma pravico do brezplačne vožnje, kadar potujeta z javnim
prevoznim sredstvom. 
Za potovanje z javnim prevoznim sredstvom se šteje vožnja v
linijskem prevozu z vlakom ali avtobusom iz odhodnega kraja v namembni kraj
(vožnja tja) ter vožnja iz namembnega kraja v odhodni ali kakšen drug kraj
(vožnja nazaj) na ozemlju Republike Slovenije. 
Kadar vojni invalid ali vojni veteran uveljavita pravico do
popusta pri vožnji oziroma pravico do brezplačne vožnje, potujeta v razredu, ki
si ga sama izbereta.
I. POPUST PRI VOŽNJI
3. člen
Vojni invalid uveljavi popust pri vožnji na podlagi izkaznice
vojnega invalida za popust pri vožnji (v nadaljevanju: izkaznica). 
Obrazec izkaznice je kot priloga 1 sestavni del tega pravilnika.
4. člen
Pred potovanjem vojni invalid v izkaznico vpiše relacijo
potovanja in jo skupaj z osebnim dokumentom predloži v potrditev prevozniku. 
Pooblaščena oseba prevoznika po pregledu dokumentov potrdi
vpisano relacijo v izkaznici ter proti plačilu cene vozovnice s popustom
vojnemu invalidu izda vozovnico za potovanje na vpisani relaciji.
5. člen
Vozovnico s popustom pri vožnji lahko koristi le vojni
invalid, ki mu je bila taka vozovnica izdana. 
Na zahtevo pooblaščene osebe prevoznika je vojni invalid med
potovanjem dolžan pokazati vozovnico s priznanim popustom pri vožnji in
izkaznico.
6. člen
Na relaciji, navedeni v izkaznici, je dovoljena prekinitev
potovanja, vendar lahko vožnja tja ali vožnja nazaj traja najdalj do 24. ure
naslednjega dne od dneva, ki je v izkaznici naveden kot začetek potovanja.
7. člen
Kadar vojni invalid s priznano pravico do dodatka za pomoč in
postrežbo uveljavi pravico do popusta pri vožnji, ima njegov spremljevalec, ki
potuje z istim prevoznim sredstvom in v istem razredu, pravico do brezplačne
vožnje. 
Pred začetkom potovanja prevoznik v izkaznici vojnega
invalida iz prejšnjega odstavka potrdi tudi vožnjo za spremljevalca na vpisani
relaciji in mu izda vozovnico za brezplačno vožnjo.
8. člen
Vojnemu invalidu izda izkaznico upravna enota, pristojna po
njegovem stalnem ali začasnem prebivališču. 
Izkaznica se izda za deset let, uporabiti pa se sme samo v
letu, v katerem je bila izdana oziroma v letu, za katero veljavnost je bila
podaljšana. 
Na zahtevo upravičenca upravna enota podaljša veljavnost
izkaznice praviloma v decembru tekočega leta za naslednje koledarsko leto.
9. člen
Če vojni invalid izgubi izkaznico, mu upravna enota izda
dvojnik na podlagi dokazila, da je bila izgubljena listina preklicana v Uradnem
listu Republike Slovenije. 
Dvojnik izkaznice se izda tudi, če je izkaznica postala
neuporabna. Če je neuporabno izkaznico še mogoče prepoznati, jo mora vojni
invalid pred izdajo dvojnika vrniti upravni enot, če pa je ni mogoče
prepoznati, mora predložiti dokazilo, da je bila preklicana v Uradnem listu
Republike Slovenije.
10. člen
Oseba, ki ji je prenehal status vojnega invalida, mora vrniti
izkaznico upravni enoti v 30 dneh od dneva, ko mu je prenehal status. 
Če oseba iz prejšnjega odstavka ne vrne izkaznice v določenem
roku, jo upravna enota po uradni dolžnosti prekliče v Uradnem listu Republike
Slovenije.
11. člen
Upravna enota vodi evidenco izdanih izkaznic. V evidenco se
vpisujejo: ime in priimek vojnega invalida, evidenčna številka vojnega
invalida, številka izkaznice in datum izdaje.
12. člen
Prevoznik je upravičen do povrnitve razlike do redne cene
vožnje na podlagi sklenjene pogodbe z ministrstvom, pristojnim za vojne invalide
ter ob predložitvi obračuna in dokumentacije o uveljavljenih popustih pri
vožnji oziroma brezplačni vožnji. 
Obračun vsebuje naslednje podatke: datum opravljenega
prevoza, evidenčno številko izkaznice, relacijo, odstotek popusta, redno ceno
vozovnice in razliko do redne cene vozovnice.
II. BREZPLAČNA VOŽNJA
13. člen
Vojni veteran s priznano pokojninsko dobo v dvojnem trajanju
od leta 1941 neprekinjeno do 15. 5. 1945, borec za severno mejo in vojni
dobrovoljec, organizator narodne zaščite ter odlikovanec z najvišjim državnim
odlikovanjem (v nadaljevanju: vojni veteran) uveljavlja pravico do brezplačne
vožnje na podlagi izkaznice vojnega veterana za brezplačno vožnjo. 
Obrazec izkaznice za brezplačno vožnjo je kot priloga 2
sestavni del tega pravilnika.
14. člen
Določbe tega pravilnika o načinu uveljavljanja popusta pri
vožnji vojnega invalida, poravnave obveznosti do prevoznikov ter izdaji,
preklicu in vodenju evidence izdanih izkaznic, se smiselno uporabljajo tudi pri
uveljavljanju brezplačne vožnje vojnega veterana.
15. člen
Knjižice in izkaznice za brezplačno in znižano vožnjo, izdane
na podlagi dosedanjih predpisov, se lahko uporabljajo do 31. 12. 1996.
16. člen
Z dnem, ko začne veljati ta pravilnik, se prenehajo
uporabljati pravilnik o načinu uveljavljanja in uživanja pravice do brezplačne
in znižane vožnje (Uradni list SFRJ, št. 7/82), pravilnik o obrazcu izkaznice
za brezplačno in znižano vožnjo odlikovancev z redom narodnega heroja (Uradni
list SFRJ, št. 7/82), pravilnik o obrazcu izkaznice za brezplačno in znižano
vožnjo imetnikov “Partizanske spomenice 1941” (Uradni list SFRJ, št. 7/82),
pravilnik o obrazcu izkaznice za brezplačno in znižano vožnjo odlikovancev z
redom Karadjordjeve zvezde z mečema, redom belega orla z mečema in zlato
Obiličevo medaljo (Uradni list SFRJ, št. 7/82) in pravilnik o obrazcu izkaznice
za brezplačno in znižano vožnjo borcev španske narodnoosvobodilne in
revolucionarne vojne 1936–1939 (Uradni list SFRJ, št. 7/82).
17. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 591-03/12-96
Ljubljana, dne 20. junija 1996.
mag. Anton Rop l. r. 
Minister 
za delo, družino 
in socialne zadeve

Priloga
1: Izkaznica vojnega invalida za popust pri vožnji
Priloga
2: Izkaznica vojnega veterana za brezplačno vožnjo