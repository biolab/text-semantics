1. člen
(vsebina)
Ta pravilnik določa podrobnejše pogoje za
priznanje rejskih organizacij, ki vodijo ali ustanavljajo rodovniško knjigo za
registrirane kopitarje (v nadaljnjem besedilu: rejska organizacija) in način
objave podatkov v skladu z Direktivo Sveta 2008/73/ES z dne 15. julija 2008 o
poenostavitvi postopkov za oblikovanje seznamov in objavljanje informacij na
veterinarskem in zootehniškem področju, ter o spremembi direktiv 64/432/EGS,
77/504/EGS, 88/407/EGS, 88/661/EGS, 89/361/EGS, 89/556/EGS, 90/426/EGS,
90/427/EGS, 90/428/EGS, 90/429/EGS, 90/539/EGS, 91/68/EGS, 92/35/EGS, 91/496/EGS,
92/65/EGS, 92/66/EGS, 92/119/EGS, 94/28/ES, 200/75/ES, Odločbe 2000/258/ES ter
direktiv 2001/89/ES, 2002/60/ES in 2005/94/ES (UL L št. 219 z dne 14. 8. 2008,
str. 40), zadnjič spremenjeno z Odločbo Sveta 2009/436/ES z dne 5. maja 2009 o
popravku Direktive 2008/73/ES o poenostavitvi postopkov za oblikovanje seznamov
in objavljanje informacij na veterinarskem in zootehničnem področju (UL L št.
145 z dne 10. 6. 2009, str. 43).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
kopitarji so domače živali vrste konj ali osel ter križanci med tema
vrstama;
2.    
registrirani kopitarji so kopitarji, ki so vpisani ali registrirani in
primerni za vpis v rodovniško knjigo v skladu s predpisom, ki ureja pogoje za
registracijo in vpis kopitarjev v rodovniško knjigo ter identificirani v skladu
s predpisom, ki ureja identifikacijo in registracijo kopitarjev.
3.    
lastnosti kopitarjev so lastnosti zunanjosti in delovne sposobnosti ter
druge lastnosti, ki so določene v rejskem programu.
3. člen
(pravno-organizacijska oblika)
(1) Rejska organizacija izkaže
pravno-organizacijsko obliko, ki ji omogoča samostojno nastopanje v pravnem prometu:
-      
z izpiskom iz sodnega registra, če je gospodarska družba, samostojni
podjetnik posameznik, zadruga ali pravna oseba javnega prava;
-      
z zakonom oziroma aktom o ustanovitvi pravne osebe javnega prava, kadar
zakon ne določa, da se vpiše v sodni register;
-      
z izpiskom iz uradnega registra ali evidence, v katero je vpisana, če je
pravna oseba zasebnega prava;
-      
z izpiskom iz vpisnika samostojnih podjetnikov posameznikov pri Davčni
upravi Republike Slovenije, če je samostojni podjetnik posameznik.
(2) Z izpiskom, z zakonom oziroma aktom o
ustanovitvi iz prejšnjega odstavka rejska organizacija hkrati izkaže tudi, da
lahko opravlja dejavnosti iz rejskega programa.
4. člen
(organiziranost rejske organizacije)
(1) Rejska organizacija mora zagotoviti
učinkovito delovanje tako, da zagotavlja zlasti izvajanje naslednjih nalog:
-      
pripravo in izvajanje rejskega programa;
-      
spremljanje, merjenje in preizkušanje lastnosti živali;
-      
vrednotenje in interpretacijo rezultatov;
-      
vodenje rodovniške knjige za registrirane kopitarje.
(2) Rejska organizacija mora imenovati
strokovni svet, ki daje mnenja in predloge o strokovnih vprašanjih iz
prejšnjega odstavka. Strokovni svet sprejme pravila o načinu delovanja. Kadar
priznana rejska organizacija ne izvaja vseh nalog iz rejskega programa sama in
določene naloge v skladu z zakonom, ki ureja živinorejo, prenese na za to usposobljene
izvajalce, morajo biti v strokovni svet imenovani tudi predstavniki teh
izvajalcev.
(3) Rejska organizacija, ki vodi izvorno
rodovniško knjigo, mora zagotoviti sodelovanje z rejskimi organizacijami, ki
vodijo rodovniške knjige ali razdelke rodovniške knjige za isto pasmo, predvsem
z namenom preprečevanja nesoglasij.
5. člen
(kadrovski pogoji)
Rejska organizacija mora izpolnjevati
naslednje kadrovske pogoje:
-      
imeti usposobljenega strokovnjaka, odgovornega za izvajanje rejskega
programa, ki izpolnjuje pogoje iz 101. člena zakona o živinoreji (Uradni list
RS, št. 18/02, 110/02 – ZUreP-1 in 110/02 – ZGO-1, v nadaljnjem besedilu:
zakon) in ima najmanj pet let delovnih izkušenj s področja selekcije
kopitarjev;
-      
delavci, ki opravljajo posamezne strokovne naloge iz rejskega programa,
morajo za te naloge izpolnjevati pogoje iz 101. člena zakona.
6. člen
(tehnični pogoji)
Rejska organizacija mora izpolnjevati
naslednje tehnične pogoje:
-      
imeti prostor, ki zagotavlja opravljanje strokovnih nalog za izvajanje
rejskega programa ter vodenje in shranjevanje potrebne dokumentacije;
-      
imeti strojno in programsko opremo, ki omogoča izvajanje nalog rejskega
programa in ustrezno povezanost v domače in mednarodne informacijske sisteme v
živinoreji v skladu z mednarodnimi standardi;
-      
razpolagati s tehničnimi pripomočki, ki omogočajo učinkovito merjenje,
ocenjevanje in ugotavljanje lastnosti kopitarjev, ki so določene z rejskim
programom;
-      
zagotavljati genetske analize in ugotavljanje oziroma preverjanje
porekla kopitarjev, kadar to določa rejski program;
-      
zagotavljati vodenje predpisanih evidenc, registrov in drugih zbirk
podatkov s področja označevanja, rodovništva, razmnoževanja kopitarjev, odbire
in testiranja, prometa s plemenskim materialom in drugih predpisanih evidenc
ter izdajanje predpisanih zootehniških dokumentov z njenega področja in območja
delovanja v skladu s potrjenim rejskim programom.
7. člen
(kontrola in registriranje porekel)
Rejska organizacija, ki sama ne vodi
izvorne rodovniške knjige, mora v skladu s pravili izvorne rodovniške knjige:
-      
sprejeti strokovna pravila za kontrolo in registriranje porekel;
-      
imeti informacijski sistem, ki omogoča sestavljanje in kontrolo porekel,
usklajen z mednarodno primerljivimi informacijskimi sistemi na tem področju;
-      
imeti izdelane postopke in metode za vodenje rodovniške knjige, ki
omogočajo ugotavljanje, kontrolo in registriranje porekel.
8. člen
(velikost črede plemenskih kopitarjev)
Rejska organizacija mora zagotoviti, da:
-      
razpolaga z zadostnim številom plemenskih kopitarjev posameznih pasem,
ki zagotavlja izvajanje rejskega programa za to pasmo. To dokaže s podatki o
številu plemenskih živali in rejcih v skladu z rejskim programom ter s
podpisanimi izjavami rejcev o sodelovanju v rejskem programu;
-      
velikost črede plemenskih kopitarjev zagotavlja ohranjanje pasme;
-      
z izbiro ustreznih plemenskih žrebcev koeficient sorodstva med
partnerjema ne presega meje, ki je določena s selekcijskim programom v skladu s
55. členom zakona.
9. člen
(uporaba podatkov o lastnostih kopitarjev)
Rejska organizacija mora zagotavljati
uporabo podatkov o lastnostih kopitarjev, potrebnih za izvajanje rejskega programa,
tako da:
-      
izvaja meritve in ocenjevanje gospodarsko pomembnih lastnosti, ki jih
vključuje selekcijski program;
-      
ima izdelane sisteme za zbiranje, obdelavo in posredovanje podatkov, ki
se uporabljajo pri vrednotenju in ocenjevanju kopitarjev za izboljšanje,
selekcijo in ohranjanje pasme.
10. člen
(strokovna pravila)
Rejska organizacija mora sprejeti naslednja
strokovna pravila:
-      
za identifikacijo in registracijo kopitarjev, ki zagotavljajo njihovo
enotno označevanje na območju Republike Slovenije;
-      
o načinu reje plemenskih kopitarjev, ki so vključeni v rejski program;
-      
za vpis plemenskih kopitarjev v posamezne razdelke rodovniške knjige v
skladu s predpisom, ki ureja pogoje za vpis plemenskih kopitarjev v rodovniško
knjigo;
-      
za določanje lastnosti pasem oziroma populacij, ki jih zajema rodovniška
knjiga, za opredelitev rejskih ciljev ter za uporabo podatkov o lastnostih
kopitarjev, na osnovi katerih se lahko ocenjuje in razvršča kopitarje;
-      
za podrobnejšo razdelitev rodovniške knjige, če so za vpis plemenskih
kopitarjev določeni različni pogoji ali postopki.
10.a člen
(strokovna pravila za izvorno rodovniško
knjigo)
Rejska organizacija, ki vodi izvorno rodovniško
knjigo, mora sprejeti naslednja strokovna pravila za:
-      
sistem za registriranje porekel;
-      
opredelitev značilnosti pasme (ali pasem) ali populacije, za katero se
vodi rodovniška knjiga;
-      
sistem za preverjanje istovetnosti kopitarjev;
-      
opredelitev rejskih ciljev pri kopitarjih;
-      
razdelitev rodovniške knjige, če obstajajo različni pogoji za vpis
kopitarjev, ali če obstajajo različni postopki za razvrščanje kopitarjev,
vpisanih v knjigo;
-      
opredelitev linij in rodov, vpisanih v eno ali več drugih rodovniških
knjig, kadar je to potrebno.
11. člen
(načelo nediskriminacije)
(1) Rejska organizacija mora sprejeti
pravila, s katerimi je zagotovljeno izvajanje načela nediskriminacije v skladu
z zakonom.
(2) V primeru, da je za eno pasmo na
območju držav članic Evropske unije več organizacij ali združenj, ki pokrivajo
celotno območje, lahko pravila posamezne organizacije ali združenja določajo,
da morajo biti kopitarji rojeni na določenem območju, da bi lahko bili vpisani
v register žrebet. Ta omejitev ne velja za vpis kopitarjev, ki so namenjeni
razmnoževanju.
12. člen
(vloga za priznanje)
(1) Rejska organizacija mora za priznanje
vložiti vlogo s predpisanimi prilogami na ministrstvo, pristojno za živinorejo
(v nadaljnjem besedilu: ministrstvo) . Vloga za priznanje mora poleg sestavin
iz 90. člena zakona vsebovati tudi naslednje priloge:
-      
opis posamezne pasme z opisom lastnosti zunanjosti in barvnim slikovnim
materialom;
-      
dokazilo o pravno-organizacijski obliki iz drugega odstavka 3. člena
tega pravilnika;
-      
dokazilo o imenovanju strokovnega sveta iz 4. člena tega pravilnika;
-      
poimenski seznam vseh zaposlenih oseb v rejski organizaciji iz 5. člena
tega pravilnika s specifikacijo strokovne izobrazbe in tehničnega znanja,
izpopolnjevanja in izkušenj s področja priznanja ter dokazila o izpolnjevanju
pogojev iz 101. člena zakona;
-      
dokazilo o zaposlitvi oseb iz prejšnje alinee;
-      
opis izpolnjevanja tehničnih pogojev iz 6. člena tega pravilnika;
-      
kopijo strokovnih pravil iz 7. in 10. člena tega pravilnika;
-      
podatke o velikosti črede plemenskih kopitarjev in kopije podpisanih
izjav iz prve alinee 8. člena tega pravilnika;
-      
kopije dokazil iz 11., 13. in 14. člena tega pravilnika;
-      
kopijo dokazil o izpolnjevanju pogojev iz 2. točke, 3. a točke in 4. točke Priloge k Odločbi komisije 92/353/EGS.
(2) Rejska organizacija za vodenje izvorne
rodovniške knjige mora za priznanje vložiti vlogo iz prejšnjega odstavka,
vendar mora biti v vlogi jasno navedeno, za katero pasmo se bo vodila izvorna
rodovniška knjiga; v tem primeru ni treba priložiti dokazila iz 13. člena tega
pravilnika. Rejska organizacija, ki vodi izvorno rodovniško knjigo, mora k
vlogi za priznanje priložiti tudi dokazila iz 10.a člena tega pravilnika.
13. člen
(dokazilo o usklajenosti strokovnih
pravil)
Rejska organizacija mora vlogi za priznanje
predložiti pisno dokazilo o usklajenosti svojih strokovnih pravil s pravili
rejske organizacije, ki vodi izvorno rodovniško knjigo za isto pasmo, če
izvorna rodovniška knjiga za to pasmo obstaja.
14. člen
(dokazila o izvajanju nalog)
(1) Če opravlja priznana rejska
organizacija vse naloge iz rejskega programa sama, mora k vlogi priložiti
dokazila, določena s predpisom, ki ureja pogoje za odobritev organizacij
oziroma priznanje drugih organizacij v reji kopitarjev.
(2) Kadar izvajajo za potrebe rejske
organizacije posamezna strokovna opravila rejskega programa odobrene oziroma
druge priznane organizacije v živinoreji, je treba vlogi za priznanje priložiti
tudi veljavne pogodbe o medsebojnem sodelovanju za izvajanje nalog iz rejskega
programa.
14.a člen
(zavrnitev vloge)
(1) Poleg zavrnitve iz 91. člena
zakona se vloga za priznanje rejske organizacije za določeno pasmo lahko
zavrne, če se kopitarje te pasme lahko vpiše v poseben razdelek rodovniške
knjige priznane rejske organizacije, ki za vodenje tega razdelka uporablja
strokovna pravila organizacije, ki je priznana za vodenje izvorne rodovniške
knjige za to pasmo.
(2) Rejsko organizacijo se pisno
obvesti o razlogih za zavrnitev vloge za priznanje.
15. člen
(vpis v seznam)
Rejska organizacija se po priznanju vpiše v
seznam priznanih rejskih organizacij pri ministrstvu. Pri vpisu se navedejo
najmanj naslednji podatki:
-      
ime in sedež rejske organizacije;
-      
številka in datum odločbe o priznanju rejske organizacije;
-      
področje in območje delovanja;
-      
obdobje veljavnosti priznanja.
15.a člen
(objava podatkov)
(1) Ministrstvo pripravi in posodablja
podatke o priznanih rejskih organizacijah ter jih objavi na svoji spletni
strani www.mkgp.gov.si.
(2) Oblika, vsebina in dostopnost podatkov
iz prejšnjega odstavka je določena v Odločbi Komisije z dne 18. septembra 2009
o izvajanju Uredbe Sveta 2008/73/ES glede informacijskih spletnih strani s
seznami obratov in laboratorijev, ki so jih države članice odobrile v skladu z
veterinarsko in zootehnično zakonodajo Skupnosti (UL L št. 247 z dne 19. 9.
2009, str. 13).
16. člen
(obveščanje Komisije Evropske unije in
držav članic Evropske unije)
(1) Če priznana rejska organizacija v drugi
državi članici Evropske unije ne spoštuje predpisov Evropske unije s področja
zootehnike, zlasti ne pravil, ki jih določa priznana rejska organizacija, ki
vodi izvorno rodovniško knjigo za posamezno pasmo kopitarjev, ministrstvo o tem
pisno obvesti pristojni organ te države članice Evropske unije.
(2) Če ukrepi pristojnega organa druge
države članice Evropske unije v primeru nespoštovanja predpisov in pravil iz
prejšnjega odstavka niso ustrezni, ministrstvo predlaga pristojnemu organu te
države članice Evropske unije predloge za rešitev.
(3) Če pristojni organ druge države članice
Evropske unije obvesti ministrstvo, da priznana rejska organizacija v Republiki
Sloveniji ne spoštuje predpisov in pravil iz prvega odstavka tega člena,
ministrstvo sprejme vse potrebne ukrepe v skladu z zakonom in o tem obvesti
pristojne organe druge države članice Evropske unije.
(4) Če pristojni organ druge države članice
Evropske unije obvesti ministrstvo, da ukrepi v primeru nespoštovanja predpisov
in pravil iz prvega odstavka tega člena niso ustrezni, ministrstvo s pristojnim
organom te države članice Evropske unije poišče možne rešitve.
(5) Minister in pristojni organ v državi
članici Evropske unije obvestita Komisijo Evropske unije o rešitvah, za katere
so se odločili v primeru nespoštovanja predpisov in pravil iz prvega odstavka
tega člena.
17. člen
(obveščanje Komisije Evropske unije)
Ministrstvo obvesti Komisijo Evropske unije
o zavrnitvi vloge za priznanje nove rejske organizacije za določeno pasmo, za
katero že obstaja priznana rejska organizacija, in bi priznanje nove rejske
organizacije ogrozilo obstoj pasme ali izvajanje rejskega programa že obstoječe
rejske organizacije.

Pravilnik o pogojih za priznanje rejskih
organizacij, ki vodijo ali ustanavljajo rodovniško knjigo za registrirane
kopitarje (Uradni list RS, št. 125/03)
vsebuje naslednjo prehodno in končno določbo:
»18. člen
(prehodna
določba)
Do uveljavitve predpisa, ki ureja obvezne
vsebine in najmanjši obseg strokovnega izpopolnjevanja ter postopke in načine
preizkusov in preverjanja znanja, iz 101. člena zakona, se šteje, da so fizične
osebe, ki izvajajo strokovne naloge iz prvega odstavka 101. člena zakona,
ustrezno usposobljene, če so opravljale te naloge najmanj dve leti pred
uveljavitvijo tega pravilnika. Prav tako se šteje, da so fizične osebe, ki
izvajajo strokovne naloge iz drugega odstavka 101. člena zakona, ustrezno
usposobljene, če so opravljale te naloge najmanj tri leta pred uveljavitvijo
tega pravilnika.
19. člen
(končna
določba)
Ta pravilnik začne veljati naslednji dan po
objavi v Uradnem listu Republike Slovenije, določbe 16. in 17. člena tega pravilnika pa se začnejo uporabljati z dnem pristopa Republike Slovenije k
Evropski uniji.«.

Pravilnik o spremembah in dopolnitvah
pravilnika o pogojih za priznanje rejskih organizacij, ki vodijo ali
ustanavljajo rodovniško knjigo za registrirane kopitarje (Uradni list RS, št. 26/04) vsebuje naslednjo končno določbo:
»8. člen
Ta pravilnik začne veljati 1. maja
2004.«.

Pravilnik o spremembah in dopolnitvi Pravilnika
o pogojih za priznanje rejskih organizacij, ki vodijo ali ustanavljajo
rodovniško knjigo za registrirane kopitarje (Uradni list RS, št. 39/10) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.