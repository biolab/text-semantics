I. UVOD
Temeljni pogoj za delovanje Slovenije kot socialne države je
usklajen gospodarski in socialni razvoj. 
Strategijo socialnega razvoja usmerja socialna politika kot
sklop ciljev, ukrepov in drugih instrumentov, ki jih država razvija in
uporablja z namenom, da bi posamezniki in skupine prebivalstva lahko
zadovoljevali svoje osebne in skupne interese ter delovali kot polnopravni in
enakopravni člani družbe in države. 
Socialno politiko v ožjem smislu opredeljujejo ukrepi za
zagotavljanje socialne varnosti posameznika. Socialno varnost določajo načela,
pravila in dejavnosti, ki posamezniku omogočajo, da se vključi in ostane
vključen v družbeno okolje in v njem aktivno deluje. Pri tem država zagotavlja
materialne in socialne pravice, posameznik pa prispeva v obliki davkov in
drugih obveznih dajatev. 
Osnovna načela in izhodišča socialne varnosti v Sloveniji so:
-       
Posameznik si mora socialno varnost zase in za svojo družino načeloma
zagotoviti sam. Naloga države je, da za to ustvari ustrezne pogoje. 
-       
Država v okviru proračuna in celote javnofinančnih sredstev oblikuje
državni socialni program, ki vsebuje denarne prejemke, storitve in ustrezno
institucionalno mrežo. 
-       
Proti znanim in predvidljivim tveganjem se organizira obvezno socialno
zavarovanje. Država zagotavlja socialno varnost tistim posameznikom, ki si je
ne morejo zagotoviti sami. 
Ukrepe za zagotavljanje socialne varnosti, temelječe na
navedenih izhodiščih, sprejema država na različnih področjih družbenega
življenja. 
Glavna podlaga socialne varnosti je splošni ekonomski položaj
posameznika. Zato so temeljni ukrepi socialne politike usmerjeni v ustvarjanje
potrebnih pogojev, ki bodo omogočali, da bodo posamezniki lahko socialno
varnost sebi in svoji družini zagotavljali sami. To so zlasti ukrepi, s
katerimi država zagotavlja regulativne mehanizme na področju zaposlovanja in
dela, izobraževanja in štipendiranja, stanovanjske politike, družinske politike,
zdravstvenega varstva, davčne politike in na drugih področjih, ki vplivajo na
posameznikov socialni položaj. Vsi navedeni ukrepi temeljijo na izhodiščih
aktivne socialne politike. 
Področje socialnega varstva je eden od sklopov socialne
varnosti in temelji na socialni pravičnosti, solidarnosti ter na načelih enake
dostopnosti in proste izbire oblik. Temeljno izhodišče ukrepov na področju
socialnega varstva je zagotavljanje dostojanstva in enakih možnosti ter
preprečevanje socialne izključenosti. 
Socialno varstvo predstavlja sistem ukrepov, namenjenih
preprečevanju in razreševanju socialne problematike posameznikov, družin in
skupin prebivalstva, ki se zaradi različnih razlogov znajdejo v socialnih
stiskah in težavah ali v rizičnih življenjskih situacijah. Zaradi tega ne
morejo avtonomno sodelovati v družbenem okolju in so prikrajšani pri
zadovoljevanju svojih socialnih potreb ter pri zagotavljanju temeljnih
človekovih pravic. Njihov položaj in pravice urejajo zakoni. 
Sistem storitev in dajatev, ki jih razvija in zagotavlja
socialno varstvo, je namenjen posebnemu varstvu najbolj ranljivih skupin
prebivalstva ter zagotavljanju pomoči pri preživetju tistim, ki so brez
sredstev za preživljanje in trajno nezmožni za delo ali si ne morejo zagotoviti
sredstev za preživljanje iz razlogov, na katere ne morejo vplivati. 
Državni zbor Republike Slovenije z Nacionalnim programom
socialnega varstva do leta 2005 (v nadaljnjem besedilu: nacionalni program)
določa: 
-       
cilje in ukrepe, ki jih bo na tem področju socialne politike
uveljavljala država do leta 2005, ter strategije za doseganje zastavljenih
ciljev socialnega varstva za to razvojno obdobje, 
-       
vrste in obseg storitev, ki bodo zagotavljane prebivalcem pod enakimi
pogoji po načelih javne službe ter vrste in obseg drugih storitev, ki jih bo
država spodbujala in sofinancirala iz proračunskih sredstev; 
-       
socialnovarstvene dajatve, s katerimi bo zagotavljano preživljanje
gmotno ogroženim posameznikom, družinam in posebnim skupinam prebivalstva, 
-       
usmeritve za načrtovanje aktivnosti, s katerimi se na področju
socialnega varstva srečujejo posamezni nosilci skrbi za blaginjo prebivalcev. 
Nacionalni program temelji na doseženi ravni socialnega
varstva prebivalstva, na ocenjenih gospodarskih in razvojnih možnostih države,
opredeljenih v strategiji gospodarskega razvoja ter na že sprejetih razvojnih
usmeritvah drugih področjih socialne politike, opredeljenih v Resoluciji o
družinski politiki, Strategiji razvoja invalidskega varstva in v drugih
dokumentih Državnega zbora Republike Slovenije, Vlade Republike Slovenije in
priporočilih Varuha človekovih pravic. 
Nacionalni program upošteva smernice in priporočila, ki jih
določajo mednarodnopravni akti in sporazumi, zlasti: 
1.     
Konvencije in splošne ter posebne deklaracije Organizacije združenih
narodov (Splošna deklaracija o človekovih pravicah, Konvencija o otrokovih
pravicah, Mednarodni pakt o ekonomskih, socialnih in kulturnih pravicah,
Konvencija o odpravi vseh oblik diskriminacije žensk idr.); 
2.     
Listine, kodeksi, protokoli in priporočila Evropske unije in drugih
evropskih asociacij (Evropska socialna listina, Evropski kodeks o socialni
varnosti, Evropska listina o socialnem in zdravstvenem varstvu, Bela knjiga
Evropske socialne politike, Komunikacija Komisije EU o modernizaciji in izboljševanju
socialne varnosti v EU, Amsterdamska deklaracija o socialni kakovosti v Evropi
idr.); 
3.     
Konvencije Mednarodne organizacije dela (Konvencija št. 102 idr.); 
4.     
Drugi mednarodni dokumenti in priporočila (Standardna pravila za
izenačevanje možnosti invalidov idr.). 
Za področje socialnega varstva je v navedenih dokumentih
pomembno izražena skupna volja in obveza držav, ki so jih sprejele, da: 
-       
preprečujejo in odpravljajo revščino ter socialno izključenost oseb, ki
si same ne morejo zagotoviti socialne varnosti z delom ali na druge aktivne
načine, in drugih oseb v različnih socialnih stiskah, 
-       
organizirajo programe skrbi za starejše osebe, katerih delež v strukturi
prebivalstva se stalno veča, 
-       
zagotavljajo pogoje za dostojanstvo in čimbolj neodvisen način življenja
invalidov in drugih oseb, ki ne morejo same skrbeti zase, 
-       
skrbijo za medgeneracijsko solidarnost, 
-       
zagotavljajo enake možnosti obema spoloma. 
Posamezni količinski kazalci, ki so v dokumentu prikazani v
konkretnih številkah, so okvirni, saj predstavljajo oceno trenutnih potreb, in
se bodo v času izvajanja nacionalnega programa prilagajali spremenjenim ali
novim potrebam ter možnostim za njihovo uresničitev. Pogoji in finančne
možnosti za uresničevanja nacionalnega programa bodo določene v okviru ukrepov
ekonomske in socialne politike države za posamezno leto, z državnim proračunom.
Dinamika izvajanja socialno varstvenih storitev in drugih nalog iz tega
nacionalnega programa, ki bodo financirane ali sofinancirane iz javnih
sredstev, bo natančneje določena s posebnim izvedbenim aktom, ki ga bo sprejel
minister, pristojen za socialno varstvo, v soglasju s Strokovnim svetom za
socialno varstvo.
II. NACIONALNI CILJI SOCIALNEGA VARSTVA
Izhodišče pri določanju nacionalnih ciljev socialnega varstva
je zagotavljanje kvalitete življenja posameznikov, družin in skupin
prebivalstva zlasti na področjih življenjskega standarda in osebnostnega
razvoja ter preprečevanje revščine in socialne izključenosti. 
Pravice do storitev in dajatev socialnega varstva se uveljavljajo
po načelih enake dostopnosti in proste izbire oblik za vse upravičence pod
pogoji, ki jih določa zakon in po načelih socialne pravičnosti. 
Določitev ciljev in strategij za njihovo uresničevanje
temelji na naslednjih dejstvih: 
-       
število prejemnikov različnih denarnih prejemkov in drugih socialnih
transferjev že dalj časa narašča, 
-       
razmeroma visoka stopnja brezposelnosti povzroča, da znaten del
prebivalstva v najbolj aktivnem življenjskem obdobju izgublja enake možnosti za
polno socialno vključenost; zlasti je zaskrbljujoča brezposelnost iskalcev prve
zaposlitve in dolgotrajno brezposelnih oseb; 
-       
delež starejšega prebivalstva se hitro veča in bo že po letu 2000
pomembno vplival na programe zdravstva, pokojninskega in invalidskega varstva,
socialnega varstva, pa tudi na razvoj odnosov v okviru družinskih skupnosti; 
-       
povečuje se število otrok in mladostnikov, ki doživljajo nasilje in
spolne zlorabe ali se soočajo s težavami v odraščanju; 
-       
zaradi ekonomske negotovosti, pogojene predvsem s slabimi zaposlitvenimi
in stanovanjskimi možnostmi, se pogoji za nastanek mlade družine kratkoročno ne
izboljšujejo; 
-       
število samomorov in samomorilnih poskusov je zaskrbljujoče in se ne
zmanjšuje; 
-       
invalidi in druge osebe s posebnimi potrebami, ne morejo enakovredno nastopati
v družbenem procesu, ker jim niso vedno in povsod zagotovljeni pogoji, da bi
lahko ustrezno izkoristili in razvili svoje sposobnosti; 
-       
povečuje se delež tistih, ki imajo težave zaradi različnih odvisnosti; 
-       
ženske na mnogih področjih nimajo enakih možnosti kot moški in se
pogosteje znajdejo v revščini, zlasti tiste, ki same preživljajo svoje otroke; 
-       
možnosti uporabnikov, da bi izbirali med različnimi oblikami pomoči, so
še omejene. 
Navedena dejstva pogojujejo rizične življenjske situacije, ki
predstavljajo samostojne problemsko programske sklope, zlasti za naslednje
skupine prebivalstva: 
-       
materialno ogrožene osebe, ki si brez lastne krivde ne morejo zagotoviti
sredstev za preživetje; 
-       
otroke in mladoletnike s težavami pri odraščanju in prikrajšane za
normalno družinsko življenje; 
-       
mladostnike, ki po dokončanem šolanju ne najdejo ustrezne zaposlitve; 
-       
zakonce in partnerje s težavami pri medsebojnih odnosih ali pri vzgoji
otrok; 
-       
starejše osebe, ki ne morejo skrbeti same zase; 
-       
invalide, ki se zaradi prikrajšanosti ali motenj v telesnem in duševnem
razvoju ne morejo usposobiti za samostojno življenje in delo ali ne morejo
razviti vseh preostalih sposobnosti; 
-       
osebe, ki imajo težave zaradi zasvojenosti, 
-       
ženske in otroke, ki so ogroženi zaradi nasilja, zaradi revščine ali
brezdomstva; 
-       
druge socialno izključene skupine. 
Do leta 2005 bodo ukrepi države usmerjeni zlasti k naslednjim
socialno varstvenim ciljem:
1. cilj: Izboljšanje kakovosti življenja
Zagotoviti pogoje, ki bodo vsakomur omogočali socialno varnost
in človeško dostojanstvo, pogoje, ki bodo prispevali k socialni pravičnosti, k
razvijanju solidarnosti in upoštevanju različnosti ter druge pogoje, s katerimi
se zagotavlja ugoden socialni položaj vseh prebivalcev in preprečujeta revščina
ter socialna izključenost.
2. cilj: Zagotavljanje aktivnih oblik socialnega varstva
Posameznikom, družinam in skupinah prebivalstva, ki si
ugodnega socialnega položaja ne morejo zagotoviti sami (z delom, s sistemom
zavarovanj, z dohodki iz premoženja ali na druge načine), zagotoviti ne le
pasivno socialno pomoč, ampak podporo za čim večjo samostojnost pri iskanju
izhoda iz kriznih situacij, ter razviti podlage za uveljavljanje načela lastne
odgovornosti.
3. cilj: Razvoj strokovnih socialnih mrež pomoči
Zagotoviti strokovno podporo in pomoč pri preprečevanju in
razreševanju socialnih stisk vsem, ki se znajdejo v rizičnih življenjskih
situacijah in tistim, ki zaradi različnih razlogov niso sposobni za samostojno
življenje in delo ali ne morejo uspešno delovati v svojem socialnem okolju,
zagotoviti vpliv uporabnikov na izvajanje programov in storitev in jim nuditi
možnost lastne izbire najustreznejše oblike pomoči.
4. cilj: Vzpostavitev in razvoj pluralnosti dejavnosti
Zagotoviti različnost programov in izvajalcev, možnosti za
razvoj prostovoljnega dela, solidarnosti, dobrodelnosti in samopomoči, za
uveljavitev nevladnega sektorja, zasebništva in uporabniških združenj ter jih
povezati v enovit sistem socialnega varstva na nacionalni ravni.
5. cilj: Oblikovanje novih pristopov za obvladovanje
socialnih stisk
Načrtno razvijati nove socialno varstvene programe, ki bodo
omogočali odzivanje na spremembe socialnega položaja prebivalstva, uvajati nove
metode dela in skrbeti za razvoj stroke.
III. STRATEGIJE URESNIČEVANJA ZASTAVLJENIH CILJEV
Za doseganje zastavljenih ciljev se določajo naslednje
strategije: 
K 1. cilju: Izboljšanje
kakovosti življenja 
1.     
Možnosti za vzdrževanje in razvoj ugodnega socialnega položaja
prebivalcev bo država zagotavljala zlasti tako, da bo skrbela za povezanost in
za skladen razvoj vseh tistih razvojnih področij, ki pomembno vplivajo na
socialni položaj prebivalstva. Trajna skrb bo namenjena usklajevanju programov
in posameznih ukrepov na področjih dela in zaposlovanja, dohodkovne in davčne
politike, vzgoje in izobraževanja, štipendijske politike, zdravstva in
stanovanjskega gospodarstva ter posebnega varstva invalidov. Programi vseh
navedenih področij morajo upoštevati tudi socialni položaj uporabnikov in
predvideti posebne ukrepe za skupine, ki bi potrebovale drugačno obravnavo
(subvencije, oprostitve itd). 
Pri uresničevanju navedenega
cilja bodo pomembne zlasti naslednje usmeritve: 
1.1  
Najpomembnejši element socialne varnosti aktivnega prebivalstva sta delo
in ustrezna zaposlitev, zato je potrebno razvijati nove ukrepe aktivne politike
zaposlovanja, ki bi nudili priložnost vsem iskalcem zaposlitve ter vzpodbujati
delodajalce, da zaposlenim zagotovijo pogoje za varno delo ter prijazno delovno
okolje. 
1.2  
Cena dela mora omogočiti zaposlenim, da pod normalnimi pogoji lahko
dosežejo dohodek, ki jim zagotavlja socialno varnost, tistim, ki jih morajo
preživljati pa dostojno preživetje. 
1.3  
Ukrepi na področju davčne politike morajo upoštevati socialne razlike in
različne zmožnosti prebivalstva ter stimulirati razvoj neprofitnih dejavnosti,
donatorstva in sponzoriranja socialno varstvenih programov. 
1.4  
Mladim ljudem, ki so vključeni v sisteme vzgoje in izobraževanja, je
treba omogočiti enake možnosti za šolanje in za osebnostni razvoj, jim dati
priložnost za vključitev v ustvarjalno življenje in jim pomagati pri tem
vključevanju ter pri razvijanju načel solidarnosti in strpnosti. 
1.5  
Zdravje prebivalstva je odvisno od kvalitete življenja, zato se morajo
programi zdravstvene preventive nujno prepletati in dopolnjevati z aktivnostmi
drugih področij, ki spodbujajo zdrave načine življenja. Posebej je potrebno
vzpostaviti tesnejše sodelovanje med socialnimi programi in programi, ki jih za
posebne skupine prebivalstva izvajajo posamezne vrste bolnišnic, službe
družinske medicine, zdravstvene nege in patronažne službe. Posebno pozornost bo
treba posvetiti tudi zagotavljanju dolgotrajne nege, zlasti za starejše osebe
in invalide. 
1.6  
Pogojev za bivanje ni mogoče zagotavljati zgolj po tržnih načelih, zato
so nujni posebni programi za zagotavljanje bivalnih pogojev ter za
subvencioniranje stroškov bivanja posebej ranljivim skupinam prebivalstva. 
1.7  
Invalidne osebe in druge osebe s posebnimi potrebami imajo pravico do
posebnih obravnav, s katerimi se jim zagotavljajo pogoji za čim boljšo
usposobitev za samostojno življenje ali njim primerno nego; posebej pa jim je
treba zagotoviti pravice do enakovrednega sodelovanja v okolju ter jim
omogočiti pogoje za življenje brez arhitekturnih in drugih komunikacijskih
ovir. 
1.8   Gmotno ogroženim
osebam, ki nimajo dohodkov za preživetje, je treba zagotoviti preživetje s
sistemom socialnih pomoči, na ravni, ki bo omogočala, da bo tudi v času
prejemanja pomoči njihovo življenje dostojno, hkrati pa pomoč ne bo
destimulativna za delo. 
2.     
Kakovost življenja bomo razvijali preko razvojnih in preventivnih
programov, ki bodo usmerjeni k usposabljanju ljudi za dobre medsebojne odnose,
za medgeneracijsko sodelovanje in za uveljavljanje enakih možnosti obeh spolov.
3.     
Raziskovati bo treba družbene vzroke, ki povzročajo socialne stiske in
težave, izdelati programe za njihovo obvladovanje ter preoblikovati in
dopolniti dejavnosti socialnega varstva tako, da bo pomembnejši delež sredstev,
programov in kadrov namenjen socialni preventivi. 
K 2. cilju: Zagotavljanje
aktivnih oblik varstva 
1.     
Posameznim skupinam prebivalcev bo država omogočala vključevanje v
posebne preventivne in druge programe socialno varstvenih storitev, s katerimi
bo mogoče: 
-       
usposabljati zlasti mlade ljudi za opravljanje vloge odgovornega
starševstva ter za dobre medosebne odnose v družini; 
-       
preprečevati različne vrste zasvojenosti in nasilja, zasvojenim in
žrtvam nasilja pa nuditi organizirano pomoč pri premagovanju zapletenih
socialnih stisk; 
-       
pripravljati srednjo generacijo na lastno starost in pomagati starejšim
ljudem ter njihovim družinam, da z različnimi oblikami pomoči in ob podpori
skupin za samopomoč, omogočijo starejšim članom čim daljše in dostojno bivanje
v dotedanjem okolju; 
-       
omogočiti otrokom z motnjami v duševnem in telesnem razvoju, v skladu z
njihovimi sposobnostmi, enake možnosti vzgoje in izobraževanja; 
-       
zagotoviti pogoje, ki bi omogočili odraslim osebam s posebnimi potrebami
neodvisno in samostojno življenje ob pomoči družine, invalidskih organizacij,
drugih nevladnih organizacij in državnih služb; 
-       
razvijati solidarnost, dobrodelnost, samopomoč in prostovoljno delo ter
občutek za drugačnost. 
2.     
Pomoč v obliki storitev bo imela prednost pred denarnimi oblikami. 
V ta namen bo potrebno
zagotoviti možnosti, ki bodo omogočale prejemnikom denarnih pomoči, da se bodo
vključevali zlasti v različne programe aktivne politike zaposlovanja in v druge
programe, s katerimi se lahko izboljšajo njihove možnosti za prehod iz kroga
pasivnih prejemnikov socialnih podpor, v krog tistih, ki bodo pridobili
možnost, da si socialno varnost zagotovijo z delom in zaposlitvijo. 
3.     
Prebivalcem, ki nimajo zagotovljenega minimalnega dohodka za preživetje
in si ne morejo zagotoviti najnujnejših sredstev sami, iz razlogov na katere ne
morejo vplivati, bo država zagotavljala preživetje na dostojni ravni s sistemom
socialno varstvenih dajatev ter pri tem spodbujala upravičence, da se aktivno
vključijo v razreševanje svojih težav in se zavedo lastne odgovornosti za svoj
socialni položaj. 
4.     
Vzpostaviti bo treba pregleden sistem vseh tistih socialnih prejemkov
prebivalstva, ki določajo nivo socialne varnosti ter dopolniti postopke in
merila tako, da bodo denarno pomoč prejemali dejansko socialno ogroženi
upravičenci, ki si sami ne morejo zagotovitvi preživetja. 
K 3. cilju: Razvoj strokovnih
socialnih mrež pomoči 
1.     
Vsem, ki zaradi različnih vzrokov ne morejo normalno funkcionirati v
okviru primarnih socialnih mrež ali imajo zaradi starosti, invalidnosti, motenj
v telesnem ali duševnem razvoju ali trajnih težav z duševnim zdravjem, omejene
možnosti za delovanje v okolju, bo strokovno podporo in pomoč zagotavljal
sistem strokovnih služb, dopolnjen z dejavnostmi nevladnih organizacij,
civilnih združenj in posameznikov. 
Socialne mreže različnih vrst se bodo razvijale tako, da bo
zagotovljena čimbolj enakomerna pokritost potreb po celotni državi. 
Država bo skrbela za
dopolnjevanje in postopno preoblikovanje sprejemljivega dela obstoječih
institucionalnih oblik pomoči v druge, ljudem prijaznejše oblike, za čim
samostojnejše oblike življenja ter za večji vpliv uporabnikov storitev. Zlasti
se bo zavzemala za to, da bodo izvajalci institucionalnega varstva dopolnili in
razširili ponudbo svojih storitev, jih prilagodili posebnim potrebam
uporabnikov, se dodatno odprli do okolja ter izvajali tudi izven institucionalne
oblike varstva. Istočasno bo spodbujala in organizirala izvajanje novih oblik
skrbi za posameznike in skupine tako, da bo v mrežo javne službe na podlagi
koncesij vključevala različne izvajalce ter načrtno dograjevala mreže različnih
storitev, ki sicer niso določene kot javna služba, jo pa dopolnjujejo in
bogatijo. 
2.     
Prebivalcem, ki se zaradi različnih razlogov pogosteje znajdejo v
rizičnih življenjskih situacijah, bo država zagotavljala posebne programe
socialno varstvenih storitev in sicer: 
-       
vzgojno zanemarjenim in zlorabljenim otrokom bo zagotovljena učinkovita
pomoč preko posebej usposobljenih strokovnih timov za krizne intervencije, z
možnostjo takojšnje zaščite, če je ta nujno potrebna; 
-       
družinam, ki same ne zmorejo zagotoviti ugodnih pogojev za normalno
odraščanje svojih otrok, bo omogočena posebna psihosocialna in socialno
pedagoška pomoč, z namenom, da se ohrani družinska skupnost in da se prepreči
ločitev družinskih članov; 
-       
zasvojenim, žrtvam nasilja in drugače trpinčenim osebam bo zagotovljena
organizirana pomoč pri premagovanju zapletenih socialnih stisk in pomoč pri
urejanju odnosov v okolju; 
-       
invalidnim in drugim osebam, s posebnimi potrebami, ki se odločijo za
življenje izven družine, bo omogočena samostojnost ob pomoči invalidskih organizacij
in posebnih socialnih mrež; 
-       
starejšim osebam, ki ne morejo same ali ob pomoči družine skrbeti za
svojo oskrbo in nego, bo ponujena posebna organizirana pomoč v bivalnem okolju.
3.     
Vsem, ki bodo iskali strokovno pomoč, bo treba omogočiti večjo izbiro
med različnimi storitvami, postopno razviti sistem individualiziranega
financiranja ter razviti mehanizme, ki bodo zagotavljali večji vpliv
uporabnikov na načrtovanje in na izvajanje storitev. 
K 4. cilju: Vzpostavitev in razvoj pluralnosti dejavnosti 
Da bi država omogočila vzpostavitev enovitega sistema
socialnega varstva, ki bo temeljil na pluralnosti programov in izvajalcev ter
razvoj prostovoljnega dela, dobrodelnosti, samopomoči in donatorstva, bo
skrbela za večjo neposredno finančno podporo in za spodbujanje razvoja
nevladnih organizacij in zasebništva ter za uveljavitev dodatnih davčnih
mehanizmov, ki bodo spodbujali nastajanje, razvoj in financiranje socialnih
programov. 
Preko podeljevanja koncesij in dovoljenj za delo ter preko
stabilnejšega sofinanciranja programov bo omogočila razvoj nevladnega sektorja
in zasebništva, kar bo skupaj z obstoječimi oblikami omogočilo pluralnost
izvajanja storitev socialnega varstva. 
Preko javnih natečajev bo podpirala nacionalne zveze in
različna združenja ter druge izvajalce izven javne službe, ki svoje programe
usmerjajo na rizične skupine prebivalcev in jih usposabljajo za samopomoč. Z
njimi bo sklepala pogodbe o sofinanciranju programov in jim zagotavljala
dolgoročnejše sodelovanje. 
Država bo z vsakoletnim državnim proračunom določala delež,
ki ga bo iz sredstev za socialno varstvo, namenjala za razvoj pluralnosti.
Hkrati bo zagotovila, da bodo različni izvajalci povezani v enovit sistem
socialnega varstva, ki bo uporabnikom omogočal informacije o vseh možnih
oblikah pomoči in s tem možnost izbire. V ta namen bo vzpostavljen enoten
informacijski sistem socialnega varstva na nacionalni ravni. 
Na regijskih ali na medobčinskih ravneh bodo vlogo
povezovalca sistema, spodbujevalca novih programov in posredovalca informacij v
okviru javne službe, zagotavljali centri za socialno delo, kot javni socialno
varstveni zavodi. Njihova naloga bo tudi strokovna podpora programom, ki jih
bodo vzpostavljali in razvijali izvajalci nevladnih organizacij in zasebniki.
Centri za socialno delo bodo postali stičišča različnih izvajalcev in
usmerjevalci uporabnikov v različne programe pomoči. 
V okoljih, v katerih ponudbe izvajalcev ali programov drugih
izvajalcev, ne bodo nudile uporabnikom možnosti izbire, bodo izvajanje storitev
organizirali centri za socialno delo v sodelovanju z lokalno skupnostjo in z
uporabniki. 
K 5. cilju: Oblikovanje novih
pristopov za obvladovanje socialnih stisk 
1.     
Razvojna dinamika države, spremembe v načinu življenja, spreminjanje
tradicionalnih vrednot in drugi vplivi okolja povzročajo vedno nove pojavne
oblike socialnih stisk in težav posameznikom in skupinam prebivalstva. Da bi
država in nosilne stroke socialnega varstva lahko uspešno delovale tudi v novih
pogojih, bo potrebno: 
-       
načrtno uvajati nove razvojne programe, zagotoviti njihovo spremljanje
in ob ugodnih strokovnih ocenah poskrbeti za to, da postanejo del redne
dejavnosti socialnega varstva, in sicer vsaj en nov razvojni program letno, 
-       
določiti program prioritet pri uvajanju novih razvojnih programov za
večletno obdobje, pri čemer naj bi imela prednost področja, ki predstavljajo
socialno preventivo, 
-       
dati večji poudarek primarnim in sekundarnim preventivnim programom ter
pri njihovem koncipiranju in izvajanju zagotoviti povezovanje z drugimi ključnimi
področji (šolstvo, zdravstvo, zaposlovanje itd). 
2.     
Država bo skrbela za izobraževanje in redno strokovno izpopolnjevanje
vseh izvajalcev, za vzpostavljanje raznih motivacijskih mehanizmov, ki
omogočajo strokovni napredek, za spodbujanje in financiranje
interdisciplinarnih študijskih programov, podpirala bo skupinsko delo
strokovnjakov različnih poklicev ter koordinacijo med strokami. Tako bo mogoče
razvijati nove oblike dela in skrbeti za inovativnost področja. 
Država bo spodbujala tudi razvoj novih poklicev, ki se bodo
vključevali v dejavnost socialnega varstva, saj gre pogosto za dela in
opravila, ki se razlikujejo od drugih področij in jih ni mogoče oblikovati v
okviru splošnih programov. 
Posebno skrb bo država namenila tudi uveljavitvi in razvoju različnih
oblik supervizije strokovnega dela. 
Načrtovanje in razvijanje novih oblik dela je možno le na
podlagi preglednega informacijskega sistema dejavnosti, ki vključuje vse
izvajalce, z možnostjo povezav z informacijskimi sistemi drugih področij socialne
politike.
IV. NALOGE DRŽAVE NA PODROČJU SOCIALNEGA VARSTVA
Temeljne pravice državljanov in naloge države na področju
socialnega varstva so določene z Ustavo RS. Večina pravic, tesno povezanih s
področjem socialnega varstva, izhaja neposredno iz poglavja o človekovih
pravicah in temeljnih svoboščinah. Med najpomembnejše sodijo: 
-       
pravica do osebnega dostojanstva in varnosti; 
-       
pravica invalidov do posebnih oblik varstva, usposabljanja in
izobraževanja; 
-       
pravica otrok do posebnega varstva in skrbi; 
-       
pravica do socialne varnosti pod pogoji, določenimi z zakonom, 
-       
pravica do zdravstvenega varstva iz javnih sredstev. 
1.     
V skladu z navedenimi ustavnimi načeli in usmeritvami mednarodnih aktov
ter v skladu z veljavno zakonodajo bo država za izvajanje nalog na področju
socialnega varstva zagotovila: 
-       
organizirano spremljanje ravni socialne in gmotne varnosti prebivalstva
(socialni monitoring in ustrezno odzivanje), 
-       
racionalno organizirano in učinkovito mrežo javne službe s strokovno
usposobljenimi kadri, 
-       
sredstva za preživetje tistim posameznikom, družinam in posebnim
skupinam prebivalstva, ki si minimalnega dohodka za preživetje ne morejo
zagotoviti sami iz razlogov, na katere ne morejo vplivati, 
-       
informacijski sistem, analitično in raziskovalno dejavnost ter podporne
mreže za izvajalce dejavnosti, 
-       
mehanizme za razvoj stroke in inovacij ter za učinkovit nadzor, 
-       
finančne in druge vzpodbude za razvoj neprofitnih organizacij in
volonterskega sektorja, 
-       
povezovanje in koordiniranje dejavnosti različnih nosilcev v celovit
nacionalni sistem socialnega varstva in za razvoj in strokovni dvig
socialnovarstvene dejavnosti v celoti. 
Posebno skrb bo država namenila
izgradnji in oblikovanju sodobne socialnovarstvene zakonodaje, ki bo usmerjena
v iskanje prijaznejših rešitev za upravičence, pa tudi v razvoj strok, ki
delujejo na področju socialnega varstva. 
2.     
Storitve javne službe in dajatve, ki jih zagotavlja država 
Socialnovarstvene storitve, namenjene preprečevanju in
odpravljanju socialnih stisk in težav, zagotavljajo v Republiki Sloveniji
država in občine. Storitve se izvajajo v okviru mreže javne službe v obsegu, ki
je določen s tem programom z merili za določitev mreže javne službe. 
Javna služba obsega: 
-       
ukrepe in dejavnosti, s katerimi se preprečujejo socialne stiske in težave
(socialna preventiva), 
-       
storitve prve socialne pomoči, 
-       
storitve osebne pomoči, 
-       
storitve pomoči družini za dom, 
-       
storitve pomoči družini na domu, 
-       
institucionalno varstvo v zavodu, v drugi družini ali v drugi
organizirani obliki, 
-       
vodenje in varstvo ter zaposlitev pod posebnimi pogoji. 
Javno službo bodo izvajali: 
-       
javni socialnovarstveni zavodi, ki jih ustanovijo država ali občine, 
-       
nevladne organizacije, ki pridobijo koncesijo za opravljanje javne
službe, 
-       
druge pravne osebe in zasebniki, ki pridobijo koncesijo za opravljanje
javne službe. 
Socialnovarstvene dajatve, namenjene zagotavljanju sredstev
za preživetje, zagotavlja država. Vrste dajatev in pogoji za njihovo prejemanje
so določeni z zakonom. Aktivnosti za reševanje neugodnega socialnega položaja
upravičenca in oblike pomoči, s katerimi se upravičencu zagotavljajo možnosti,
da sam zagotovi socialno varnost sebi in svoji družini, imajo prednost pred
dodeljevanjem socialnovarstvenih dajatev. 
Država zagotavlja sredstva in
druge pogoje za izvajanje javnih pooblastil, ki jih na podlagi zakonov izvajajo
javni socialnovarstveni zavodi in Socialna zbornica Slovenije. 
3.     
Druge socialnovarstvene storitve 
Pomemben delež dejavnosti socialnega varstva predstavljajo
storitve, ki jih kot izvirne programe razvijajo in izvajajo socialne službe na
področjih zdravstva, vzgoje in izobraževanja, zaposlovanja in pravosodja ali
naloge, ki jih opravljajo socialne službe v gospodarstvu ter programi nevladnih
organizacij, združenj in zasebnikov. 
Država si bo prizadevala, da bi storitve tudi omenjenih
izvajalcev povezala v enovit sistem, ter spodbujala njihove nosilce, da bi jih
lahko razvijali v okviru lastnih dejavnosti.
V. MERILA ZA DOLOČITEV MREŽ JAVNE SLUŽBE
Ob upoštevanju gmotnih možnosti,
regionalnih značilnosti, načela enakih pravic ter obsega dejavnosti na dan 31.
12. 1998, se za določitev mreže javne službe, ki jo zagotavlja država, določajo
naslednji 
A)    
količinski kriteriji: 
1.     
Storitve socialne preventive, namenjene preprečevanju socialnih stisk in
organizaciji samopomoči socialno ogroženih 
NORMIRAN OBSEG: 
-       
1 strokovni delavec na vsakih 33.000 prebivalcev, 
UČINEK: 
-       
razvijanje in koordinacija različnih lokalnih in nacionalnih
preventivnih programov za potencialno ogrožene posameznike in skupine,
prilagojenih specifikam socialne problematike posameznih okolij, 
ŠTEVILO IZVAJALCEV: 
-       
60 koordinatorjev oziroma vodij programov; 
2.     
Storitve prve socialne pomoči 
2.1  
Prva socialna pomoč kot samostojna storitev, s katero pomagamo
posamezniku ali družini pri prepoznavanju socialne stiske in pri iskanju
uresničljivih oblik pomoči 
NORMIRAN OBSEG: 
-       
1 strokovni delavec na vsakih 30.000 prebivalcev, 
UČINEK: 
-       
zagotovljena nujna strokovna pomoč vsakomur, ki se znajde v akutni
socialni stiski, 
ŠTEVILO IZVAJALCEV: 
-       
66 strokovnih delavcev; 
2.2  
Prva socialna pomoč kot krizni center za intervencije in kratkotrajne
namestitve 
NORMIRAN OBSEG: 
-       
strokovna skupina na vsakih 250.000 prebivalcev, strokovno skupino
sestavljajo trije strokovni delavci, en laični delavec, 
UČINEK: 
-       
zagotovljena nepretrgana intervencijska obravnava v 8 kriznih centrih za
ljudi, ki se nepričakovano znajdejo v akutni socialni stiski, 
ŠTEVILO IZVAJALCEV: 
-       
32 strokovnih delavcev in strokovnih sodelavcev; 
3.     
Storitve osebne pomoči 
3.1  
Osebna pomoč v obliki svetovanja, namenjena posameznikom in družinam s
težavami v odnosih 
NORMIRAN OBSEG: 
-       
1 strokovni delavec na vsakih 50.000 prebivalcev, 
UČINEK: 
-       
zagotovljeno svetovanje za osebe s težavami v odnosih, 
ŠTEVILO IZVAJALCEV: 
-       
40 strokovnih delavcev; 
3.2  
Osebna pomoč v obliki urejanja, namenjena posameznikom s problemi zaradi
vedenjskih težav ali zasvojenosti 
NORMIRAN OBSEG: 
-       
1 strokovni delavec na vsakih 100.000 prebivalcev, 
UČINEK: 
-       
zagotovljena podpora pri urejanju oseb s težavami vedenja ali drugih
posebnosti, ki ovirajo njihovo funkcioniranje v okolju, 
ŠTEVILO IZVAJALCEV: 
-       
20 strokovnih delavcev ter strokovnih sodelavcev; 
3.3  
Osebna pomoč v obliki vodenja, namenjena posameznikom, ki so nesposobni
za samostojno funkcioniranje v okolju 
NORMIRAN OBSEG: 
-       
1 strokovni delavec na vsakih 100.000 prebivalcev, 
UČINEK: 
-       
zagotovljeno vodenje oseb, ki so začasno ali trajno nesposobne za
samostojno življenje v bivalnem okolju, 
ŠTEVILO IZVAJALCEV: 
-       
20 strokovnih delavcev izvaja in vodi storitve za vse upravičence; 
4.     
Storitve pomoči družini za dom 
4.1  
Psihosocialna in socialnopedagoška pomoč pri urejanju odnosov med
družinskimi člani in pri skrbi za otroke 
NORMIRAN OBSEG: 
-       
1 strokovni delavec na vsakih 8500 družin, 
UČINEK: 
-       
zagotovljena strokovna pomoč pri vzgoji, pri skrbi za mladoletne otroke
in usposabljanje družine za vsakdanje življenje, 
ŠTEVILO IZVAJALCEV: 
-       
65 strokovnih delavcev oziroma strokovnih sodelavcev; 
4.2  
Pomoč pri obravnavi primerov nasilja in zlorabe otrok 
NORMIRAN OBSEG: 
-       
1 multiprofesionalni krizni tim na upravno enoto, 
UČINEK: 
-       
zagotovljena temeljita timska obravnava za vse ogrožene otroke, ki so
doživeli nasilje ali spolno zlorabo, 
ŠTEVILO IZVAJALCEV: 
-       
58 multiprofesionalnih kriznih timov, ki jih pri centrih za socialno
delo sestavljajo strokovni delavci različnih resornih področij, brez novih
zaposlitev; 
4.3  
Psihosocialna pomoč družini z odraslo osebo, z zmerno, težko ali
najtežjo motnjo v duševnem ali s težko motnjo v telesnem razvoju, ki ni
vključena v noben drugi program 
NORMIRAN OBSEG: 
-       
1 strokovni tim na vsakih 80 družin s prizadeto osebo, strokovni tim
sestavljata dva strokovna delavca, 
UČINEK: 
-       
vključenih 25% vseh odraslih oseb s statusom invalida po posebnem zakonu
ali 790 upravičencev in njihovih družin, 
ŠTEVILO IZVAJALCEV: 
-       
na novo vzpostavljenih 10 strokovnih timov oziroma 20 strokovnih
delavcev ali strokovnih sodelavcev; 
5.     
Storitve pomoči družini na domu, s katero se upravičencem nadomešča in
odmika vstop v institucionalno varstvo 
NORMIRAN OBSEG: 
-       
vodja storitve in 20 negovalk/cev na vsakih 100 upravičencev, 
UČINEK: 
-       
zagotovljena socialna oskrba na domu za 1,8% starejših oseb starih 65 in
več let oziroma za 4.600 upravičencev, ter za 0,45% oziroma 400 drugih odraslih
oseb, ki potrebujejo pomoč na domu zaradi invalidnosti ali hude bolezni, 
ŠTEVILO IZVAJALCEV: 
-       
50 strokovnih delavcev – vodij storitev in 1000 negovalk/cev; 
6.     
Storitve institucionalnega varstva otrok in mladostnikov, prikrajšanih
za normalno družinsko življenje, ki zaradi težav v odraščanju ali zaradi
neugodnih pogojev ne morejo živeti pri starših 
NORMIRAN OBSEG: 
-       
ohranitev sedanjega števila rejniških družin, ki nudijo varstvo in
vzgojo otrokom in mladoletnikom, za katere ne skrbijo starši, 
UČINEK: 
-       
organiziranje življenja za vse otroke in mladoletnike, stare do 18 let,
ki nimajo pogojev za vzgojo in varstvo v lastni družini, 
ŠTEVILO IZVAJALCEV: 
-       
usposobljenih in organiziranih 400 do 500 rejniških družin; 
7.     
Storitve institucionalnega varstva otrok in mladostnikov z zmerno, težjo
ali težko motnjo v razvoju, v zavodu, v dnevnem varstvu, v drugi družini ali v
drugi organizirani obliki ter drugi programi, namenjeni razbremenitvi družine 
NORMIRAN OBSEG: 
-       
zagotovljenih 1000 mest, od tega 25% mest za otroke in mladostnike,
stare od 7 do 18 let, ki živijo v družini in niso vključeni v noben program
varstva in vodenja niti v programe usposabljanja in izobraževanja, 
UČINEK: 
-       
vključenih 45% vseh otrok in mladoletnikov z zmerno, težjo ali težko
motnjo v razvoju, 
ŠTEVILO IZVAJALCEV: 
-       
750 strokovnih delavcev in strokovnih sodelavcev ter laičnih delavcev,
ki opravljajo socialnovarstvene storitve; 
8.     
Storitve vodenja in varstva ter zaposlitve pod posebnimi pogoji 
NORMIRAN OBSEG: 
-       
vključenih 35% odraslih oseb s statusom invalida po zakonu o družbenem
varstvu telesno in duševno prizadetih, 
UČINEK: 
-       
zagotovljenih 2.500 mest v varstveno delovnih centrih, 
ŠTEVILO IZVAJALCEV: 
-       
500 strokovnih delavcev in strokovnih sodelavcev ter laičnih delavcev,
ki opravljajo socialnovarstvene storitve; 
9.     
Storitve institucionalnega varstva starejših oseb 
9.1  
Organizirano varstvo v dnevnih centrih 
NORMIRAN OBSEG: 
-       
vključenih 0,12% starejših oseb, starih 65 in več let, ki potrebujejo
dnevno organizirano varstvo, 
UČINEK: 
-       
zagotovljenih 300 mest, 
ŠTEVILO IZVAJALCEV: 
-       
30 strokovnih delavcev in strokovnih sodelavcev ter laičnih delavcev, ki
opravljajo socialnovarstvene storitve; 
9.2  
Varstvo in oskrba v domovih za starejše osebe 
NORMIRAN OBSEG: 
-       
vključenih 4,2 % prebivalcev, starih 65 let in več, 
UČINEK: 
-       
zagotovljenih 14.500 mest za celodnevno obravnavo ter vzpostavitev 100
mest za kratkotrajne namestitve, 
ŠTEVILO IZVAJALCEV: 
-       
3.400 strokovnih delavcev in strokovnih sodelavcev ter laičnih delavcev,
ki opravljajo socialnovarstvene storitve; 
9.3  
Varstvo in oskrba v varovanih stanovanjih za starejše osebe 
NORMIRAN OBSEG: 
-       
vključenih 0,20% starih 65 in več let, 
UČINEK: 
-       
zagotovljene storitve za 500 stanovalcev varovanih stanovanj, 
ŠTEVILO IZVAJALCEV: 
-       
8 vodij storitve in 100 neposrednih izvajalcev; 
10.  
Storitve institucionalnega varstva posebnih skupin odraslega
prebivalstva 
10.1Institucionalno varstvo odraslih duševno bolnih
in drugih oseb z dolgotrajnimi težavami v duševnem zdravju 
NORMIRANI OBSEG: 
-       
vključenih 1,6 prebivalcev starih od 20 do 64 let, ki imajo dolgotrajnejše
težave v duševnem zdravju, 
UČINEK: 
-       
zagotovljenih 1.200 mest, od tega 20% mest za različne oblike
izveninstitucionalnega varstva in drugih oblik občasnih namestitev, 
ŠTEVILO IZVAJALCEV: 
-       
360 strokovnih delavcev in strokovnih sodelavcev ter laičnih delavcev,
ki opravljajo socialnovarstvene storitve; 
10.2Institucionalno varstvo oseb z motnjami v
telesnem in duševnem razvoju, ki so vključene v programe storitev
varstvenodelovnih centrov in potrebujejo organizirano oskrbo in varstvo 
NORMIRAN OBSEG: 
-       
vključenih 35% vseh, ki so vključeni v programe varstvenodelovnih
centrov pa potrebujejo nastanitev in oskrbo v zavodu, drugi družini ali v
bivanjski skupnosti, 
UČINEK: 
-       
zagotovljenih 875 mest za celodnevno obravnavo, 
ŠTEVILO IZVAJALCEV: 
-       
260 strokovnih delavcev in strokovnih sodelavcev ter laičnih delavcev,
ki opravljajo socialnovarstvene storitve; 
10.3Institucionalno varstvo telesno invalidnih,
poškodovanih ali dolgotrajno kronično bolnih odraslih oseb 
NORMIRAN OBSEG: 
-       
vključenih 0,02% prebivalcev starih od 20 do 60 let, ki zaradi telesne
prizadetosti potrebujejo nastanitev in oskrbo v posebnem zavodu, v bivalni
skupnosti ali v posebnih enotah drugih socialnovarstven zavodov, 
UČINEK: 
-       
zagotovljenih 225 mest, 
ŠTEVILO IZVAJALCEV: 
-       
50 strokovnih delavcev in strokovnih sodelavcev ter laičnih delavcev, ki
opravljajo socialnovarstvene storitve. 
Število izvajalcev je v predlogu količinskih kriterijev
prikazano pri storitvah, za katere so kadrovski normativi in standardi določeni
s pravilnikom o standardih in normativih socialnovarstvenih storitev. Kadrovski
normativi, določeni z navedenim pravilnikom, se bodo tudi v bodoče prilagajali
razvoju stroke in potrebam uporabnikov. Za storitve, za katere kadrovski
normativi in strokovni standardi še niso določeni, je število izvajalcev
okvirno, natančneje pa bo določeno na podlagi dopolnitev pravilnika po
uveljavitvi nacionalnega programa.
* *
*
B)     organizacijski
kriteriji: 
Na nivoju lokalnih skupnosti se organizirajo naslednje
socialnovarstvene storitve: 
-       
osebna pomoč; 
-       
pomoč družini na domu za starejše in invalidne osebe ter za kronično
bolne otroke in za otroke z motnjami v telesnem in duševnem razvoju. 
Za območje upravne enote se organizirajo naslednje
socialnovarstvene storitve: 
-       
programi socialne preventive, 
-       
prva socialna pomoč kot samostojna storitev, 
-       
pomoč družini z invalidno osebo, ki ni vključena v druge obravnave, 
-       
pomoč družini za dom v obliki psihosocialne in socialnopedagoške
podpore, 
-       
institucionalno varstvo starejših oseb, 
-       
varstvo, vodenje in zaposlitev pod posebnimi pogoji. 
Za območja več upravnih enot se organizirajo naslednje
socialnovarstvene storitve: 
-       
institucionalno varstvo za posebne skupine; 
-       
institucionalno varstvo oseb, vključenih v storitve varstva, vodenja in
zaposlitve pod posebnimi pogoji; 
-       
varstvo otrok in mladostnikov, prikrajšanih za normalno družinsko
življenje; 
-       
prva socialna pomoč v obliki kriznega centra za intervence in
kratkotrajne namestitve, 
-       
druge oblike institucionalnega varstva otrok in mladostnikov z zmerno,
težjo ali težko motnjo v razvoju. 
Za območje države se organizirajo socialnovarstvene storitve:
-       
institucionalno varstvo otrok in mladostnikov z zmerno, težjo in težko
motnjo v duševnem razvoju. 
Ne glede na določila o količinskih kriterijih v točki A) se
lahko za območje upravne enote storitve socialne preventive, prve socialne
pomoči, osebne pomoči in pomoči za dom organizirajo tako, da je število
izvajalcev za posamezno storitev prilagojeno značilnostim socialnovarstvene
problematike območja, vendar tako, da skupno število izvajalcev na tem območju
ustreza količinskim kriterijem. 
C)   
kakovostni kriteriji: 
Kakovost in obseg posamezne storitve določajo standardi in
normativi, ki jih v skladu z zakonom in strokovnimi spoznanji določi minister,
pristojen za socialno varstvo.
VI. MERILA ZA OBLIKOVANJE MREŽE SLUŽB Z JAVNIMI POOBLASTILI
Javna pooblastila so naloge in programi, ki jih posamezni
zakoni nalagajo organom socialnega varstva. Med najpomembnejše sodijo: 
a)    
programi, strokovna opravila, ukrepi in odločitve, ki jih določa zakon o
zakonski zvezi in družinskih razmerjih ali ratificirane mednarodne pogodbe; 
b)    
programi, naloge in ukrepi, ki jih določajo kazenski zakon, zakon o
kazenskem postopku ter zakon o izvrševanju kazenskih sankcij, 
c)    
naloge, ki jih določajo posamezni zakoni na področju invalidskega
varstva, 
d)    
naloge, ki jih določajo zakoni na področju izobraževanja in
usposabljanja otrok in mladostnikov s posebnimi potrebami, 
e)    
naloge, ki jih določajo zakoni na področju notranjih zadev, varstva
tujcev ter na drugih pravnih področjih. 
Dejavnost javnih pooblastil bo
država organizirala v centrih za socialno delo, za vsako upravno enoto po
merilu: 
NORMIRAN OBSEG: 
-       
1 strokovni delavec na vsakih 5.000 prebivalcev, 
UČINEK: 
-       
zagotovljeno izvajanje nalog, ki jih centrom za socialno delo kot javno
pooblastilo določajo veljavni predpisi, 
ŠTEVILO IZVAJALCEV: 
-       
400 strokovnih delavcev in strokovnih sodelavcev, pooblaščenih za
vodenje postopkov. 
Glede na spreminjanje obsega javnih pooblastil, ki izhaja iz
sprememb zakonodaje, bo na podlagi spremljanja obsega izvajanja javnih
pooblastil, normirani obseg iz prejšnje točke prilagojen spremenjenemu obsegu
dela izvajalcev. 
Kakovost in obseg dejavnosti sta določena z zakonom.
VII. IZHODIŠČA ZA OBLIKOVANJE MREŽ SOCIALNOVARSTVENIH
DEJAVNOSTI, KI JIH BO VZPODBUJALA IN SOFINANCIRALA DRŽAVA PREKO SKUPNEGA
PROGRAMA
Država ugotavlja, da poleg socialnovarstvenih storitev, ki
jih določa zakon kot javno službo, predstavljajo pomemben delež celovitega
sistema socialnega varstva tudi druge dejavnosti, ki zlasti dopolnjujejo javno
službo ali pa ponujajo razne alternativne programe. Pogosto so nosilci teh
dejavnosti civilna združenja, nevladne organizacije in zasebniki. Njihovi
programi temeljijo na neprofitnih načelih, vključujejo oblike prostovoljnega
dela in dobrodelnosti. 
Država razglaša svoj interes za vzpostavitev in dograditev
racionalne, dogovorjene in pregledne nacionalne mreže teh dejavnosti, zato bo
spodbujala in sofinancirala njihove programe, izbor le-teh bo temeljil na
javnih razpisih, učinke pa bodo spremljali evalvatorji. 
Med programe, ki jih bo podpirala država na tem področju v
naslednjem obdobju sodijo: 
1.     
Mreža materinskih domov in zavetišč za ženske s skupno okvirno
kapaciteto 250 mest. 
2.     
Mreža stanovanjskih skupin s skupno okvirno kapaciteto 100 mest, mreža
dnevnih centrov za redne ali občasne uporabnike ter mreža centrov za svetovanje
in zagovorništvo za osebe z dolgotrajnimi težavami v duševnem zdravju. 
3.     
Mreža ekip za svetovanje preko telefona otrokom, mladostnikom in drugim
osebam v osebnih stiskah. 
4.     
Mreža stanovanjskih skupin oziroma bivalnih skupnosti za neodvisno
življenje invalidov, s skupno okvirno kapaciteto 100 mest in mreža drugih
specializiranih programov za organizacijo in spodbujanje neodvisnega življenja
invalidov. 
5.     
Mreža nizkopražnih programov za uživalce drog, mreža centrov za
svetovanje in socialno rehabilitacijo zasvojenih s prepovedanimi drogami, ki
potrebujejo vsakodnevno obravnavo ter mreža terapevtskih skupnosti in drugih
programov, ki omogočajo nastanitev, z okvirno kapaciteto 100 mest. 
6.     
Mreža približno 900 medgeneracijskih in drugih skupin za samopomoč ter
drugih programov, ki v bivalnem okolju skrbijo za zmanjševanje socialne
izključenosti starih. 
7.     
Mreža centrov s skupno okvirno kapaciteto 50 mest za kratkotrajno dnevno
ali celodnevno obravnavo in oskrbo otrok in mladoletnikov, prikrajšanih za
normalno družinsko življenje. 
8.     
Mreža specializiranih preventivnih programov, namenjenih otrokom s
težavami v odraščanju ter otrokom in mladoletnikom, ki doživljajo nasilje ali
spolne zlorabe ter družinam s težavami v medosebnih odnosih. 
9.     
Mreža centrov za psihosocialno pomoč žrtvam nasilja. 
10.  
Mreža sprejemališč in zavetišč za brezdomce, s skupno okvirno kapaciteto
150 mest. 
Pri razvoju in oblikovanju mrež iz prejšnjega odstavka bo
država upoštevala navedeni okvirni obseg posamezne mreže ter potrebe in
možnosti razvoja v konkretnih okoljih. 
Poleg sofinanciranja navedenih mrež, bo država vzpodbujala
oblikovanje in nastanek novih mrež in programov ter zagotavljala ustrezne
deleže pri zagotavljanju prostorskih in drugih pogojev za začetek njihovega
delovanja. 
Na navedenih področjih bo vpeljan sistem sofinanciranja
programov za daljše časovno obdobje, ki bo omogočal stabilnost njihovega
izvajanja. Na drugih področjih bodo programi izbrani na podlagi vsakoletnega
javnega razpisa. 
Prednost bodo imeli programi nacionalnega pomena, ki bodo
imeli zagotovljene tudi druge vire financiranja in se bodo delno izvajali po
načelih prostovoljnega opravljanja dejavnosti.
VIII. DRUGE STORITVE SOCIALNEGA VARSTVA
Med socialnovarstvenimi storitvami, ki jih določa zakon, ne
sodita v okvir javne službe storitvi: 
-       
socialni servis, ki je opredeljen kot pomoč pri hišnih in drugih
opravilih v primeru otrokovega rojstva, bolezni, invalidnosti, starosti, v
primeru nesreč ter v drugih primerih, ko je ta pomoč potrebna za vključitev
osebe v vsakdanje življenje; 
-       
pomoč delavcem v podjetjih, zavodih ter pri drugih delodajalcih, ki
obsega svetovanje in pomoč pri reševanju težav, ki jih imajo delavci v zvezi z
delom v delovni sredini in ob prenehanju delovnega razmerja ter pomoč pri
uveljavljanju pravic iz zdravstvenega, pokojninskega in invalidskega
zavarovanja ter otroškega in družinskega varstva. 
Storitve socialnega servisa se izvajajo po načelih trga,
obseg, vsebino in ceno storitve določita naročnik in izvajalec s pogodbo.
Izvajalec mora izpolnjevati predpisane pogoje, dejavnost mora organizirati v
skladu s standardi ter si pridobiti dovoljenje za delo. 
Storitve pomoči delavcem organizirajo podjetja, zavodi in
drugi delodajalci, ki določijo tudi merila in pogoje za njihovo izvajanje ter
zagotovijo stroške izvajanja. Pogoji in merila za izvajanje obeh navedenih
storitev niso predpisani z zakonom, vendar si bo država prizadevala, da se obe
storitvi razvijeta in uveljavita kot komplementarni del sistema socialnega
varstva.
IX. IZHODIŠČA ZA NADALJNJI RAZVOJ PLURALNOSTI SOCIALNEGA
VARSTVA
Doseženi nivo socialnega varstva v Sloveniji bo mogoče
ohranjati in razvijati le pod pogojem, da se v skrb za kvaliteto življenja vseh
prebivalcev in za prijazne oblike dela vključijo vsi možni nosilci. Različnost
v pristopih, raznovrstnost programov, individualizacija pravic, upoštevanje
posameznika in druga načela sodobne socialne države, lahko dosežemo le s
pluralizacijo področja. Pri tem sta najpomembnejši načeli komplementarnosti in
povezanosti v enovit nacionalni sistem tako v organizacijskem kot programskem
smislu. Da bi omogočili pogoje za dograditev tako oblikovanega nacionalnega
sistema socialnega varstva bo potrebno spodbuditi še različne oblike
solidarnosti, samopomoči, dobrodelnosti in prostovoljnega dela ter mehanizme,
ki bodo omogočali razvoj zasebne iniciative in drugih organizacij civilne
družbe. 
To bo mogoče doseči: 
-       
z razširitvijo možnosti različnih izvajalcev za vstop v sistem socialnega
varstva, ki bi omogočile večjo različnost oblik pomoči, 
-       
z decentralizacijo dejavnosti in alokacijo posameznih pristojnosti tako,
da bo imela lokalna skupnost več možnosti za vplivanje na socialni položaj
svojih prebivalcev, 
-       
z rednim razpisovanjem koncesij za programe, ki se pojavijo na novo ali
se še ne izvajajo, ter za področja storitev, kjer še ni dosežen normiran obseg
po tem programu, 
-       
z vzpostavitvijo sistema stabilnega financiranja oziroma sofinanciranja
programov, ki pomenijo dopolnjevanje javne službe, 
-       
s postopnim, načrtovanim in kontroliranim uvajanjem zasebnega dela in z
vključevanjem nevladnih organizacij v izvajanje storitev, 
-       
s sofinanciranjem zagonskih stroškov novih razvojnih in preventivnih
programov, 
-       
s prilagoditvijo storitev javnih zavodov različnim in novim potrebam
uporabnikov z namenom, da se doseže večja učinkovitost, strokovnost in finančna
racionalnost, 
-       
z uvedbo sistema za spremljanje kakovosti.
X. DODATNI UKREPI ZA OBMOČJA S POSEBNO SOCIALNO PROBLEMATIKO
Država bo s posebnimi ukrepi spodbujala in usmerjala razvoj
socialnovarstvenih dejavnosti, tako, da bo omogočeno vsem občanom uveljavljanje
socialnovarstvenih pravic pod približno enakimi pogoji in po enotnih
izhodiščnih standardih. V ta namen bo: 
-       
sofinancirala dodatne programe, ki lahko prispevajo k ponovni oživitvi
socialno in demografsko ogroženih območij, 
-       
sofinancirala dejavnosti, ki jih po zakonu zagotavlja občina, 
-       
zagotavljala ugodnejše kadrovske normative za opravljanje posameznih
socialnovarstvenih storitev, potrebnih zaradi posebnosti socialne patologije na
posameznih območjih, 
-       
priznavala morebitne dodatne stroške, ki so posledica posebnosti
določenih območij. 
Pri uresničevanju navedenih ukrepov bo država upoštevala
demografske, razvojne in druge značilnosti posameznih območij, zlasti pa: 
-       
delež brezposelnega prebivalstva, 
-       
delež prebivalstva, starega nad 65 let, 
-       
delež posebej ogroženih skupin prebivalstva, 
-       
delež površine demografsko ogroženega območja, 
-       
delež sredstev, ki jih namenja za socialne programe lokalna skupnost, 
-       
narodni dohodek na prebivalca, 
-       
število uporabnikov posameznih storitev.
XI. FINANČNI POGOJI ZA URESNIČITEV PROGRAMA
Zastavljeni cilji nacionalnega programa ter predlagani načini
in strategije za njihovo uresničevanje upoštevajo sedanje in napovedane
razvojne možnosti države v obdobju do leta 2005. Ocene predlaganih učinkov,
zlasti dograditev sodobnega, pluralnega, učinkovitega in ljudem prijaznega
sistema socialnega varstva, izgradnja nacionalnih mrež socialnovarstvenih
storitev in vzpostavitev nujne infrastrukture dejavnosti, kažejo, da se bo
obseg letnih sredstev za socialno varstvo v bruto domačem proizvodu (BDP)
povečal za približno 20%. Največji delež vseh sredstev za socialno varstvo
predstavljajo stroški za neposredne denarne dajatve socialno ogroženim
posameznikom in njihovim družinam ter stroški nadomestil za invalidnost za
osebe, ki se ne morejo usposobiti za samostojno življenje. V skladu z
usmeritvijo, da imajo vse aktivne oblike pomoči prednost pred denarnimi
dajatvami, se sredstva za izvedbo socialnovarstvenega programa povečujejo
zlasti zaradi večjega obsega storitev, ki naj bi bile zagotovljene upravičencem
v okviru javne službe ali zunaj nje. 
Trendi kažejo, da se bo posebej povečal obseg problemov in
stroškov, ki so vezani na pričakovana demografska gibanja in staranje
prebivalstva, določeno povečanje pa bo v začetnem obdobju tudi posledica nove
usmeritve področja v socialno preventivo in v bolj aktivne oblike preprečevanja
socialnih stisk, pri katerih bodo imele prednost socialnovarstvene storitve. V
načrtovanem obdobju bodo povečana sredstva namenjena tudi dograjevanju
nevladnega sektorja (tudi zasebnega dela) in novim programom, ki bodo v
naslednjem obdobju razbremenili sredstva državnega proračuna. 
Država si bo prizadevala racionalizirati stroške tudi s
sistemom podeljevanja koncesij in z dovoljenji za delo brez udeležbe javnih
sredstev. Posebna skrb bo namenjena spodbujanju samih uporabnikov, da se bodo
odločali za individualno sprejemljive oblike pomoči. Vsekakor pa je pričakovati,
da bi se lahko ob ustreznih davčnih mehanizmih hitreje razvijal tudi sistem
donatorstva.
XII. TEMELJNE USMERITVE ZA DOGRADITEV ZAKONODAJE
Da bi v naslednjem obdobju dosegli zastavljene nacionalne
cilje, bo potrebno smiselno dograditi tudi nekatere zakone in podzakonske
predpise. Prioritete bodo imeli naslednji problemski sklopi: 
-       
ponovna proučitev in dograditev sistema storitev, ki predstavljajo javno
službo na področju socialnega varstva, 
-       
jasnejša razmejitev med nalogami, ki jih opravljajo centri za socialno
delo kot socialnovarstvene storitve in med javnimi pooblastili ter uveljavitev
možnosti, da centri za socialno delo sklepajo pogodbe in dogovore za izvajanje
posameznih delov storitev z usposobljenimi podizvajalci, 
-       
uvedba načela individualiziranega financiranja pravic, kadar je to
racionalno, 
-       
decentralizacija nekaterih dejavnosti na nižji nivo organizacije, 
-       
deregulacija nekaterih sistemov organiziranja in vodenja dejavnosti, ki
so pomembni za učinkovitejše poslovanje, 
-       
uveljavitev načela individualne odgovornosti za posamezne stroške, 
-       
institucionalizacija možnosti za večji vpliv uporabnikov na načrtovanje
in izvajanje storitev, 
-       
razširitev kroga strokovnih delavcev in strokovnih sodelavcev, ki
neposredno izvajajo storitve, 
-       
vzpostavitev socialne inšpekcije in evalvatorjev programov, 
-       
dograjevanje sistema standardov in normativov storitev.
XIII. NOSILCI IN ODGOVORNOST ZA URESNIČITEV PROGRAMA
DRŽAVNI ZBOR: 
-       
sprejme nacionalni program in spremembe veljavne zakonodaje, 
-       
skrbi, da se v drugih področnih zakonih določijo ukrepi za preprečevanje
socialnovarstvene problematike, 
-       
spremlja uresničevanje dogovorjenih ciljev programa, 
-       
določa letne prednostne naloge ob sprejemu proračuna države in drugih
ukrepov ekonomske in socialne politike. 
VLADA REPUBLIKE SLOVENIJE: 
-       
skrbi za izvajanje programa in sprejema ukrepe, potrebne za uresničitev
ciljev, 
-       
pripravlja in predlaga potrebne spremembe zakonodaje, 
-       
usklajuje dejavnosti za vzpostavitev mreže javnih služb in skrbi za
njihovo organiziranost, 
-       
ustanavlja javne socialnovarstvene zavode in opravlja naloge
ustanovitelja, 
-       
zagotavlja financiranje dejavnosti in socialnovarstvenih dajatev iz
proračuna Republike Slovenije, 
-       
spodbuja razvoj nevladnega sektorja in sofinancira naloge skupnega
programa, 
-       
predpiše merila za oprostitev plačil storitev, 
-       
skrbi za usklajevanje ukrepov, ki sodijo v pristojnost različnih
ministrstev, 
-       
poroča Državnemu zboru o uresničevanju programa. 
MINISTRSTVO, PRISTOJNO ZA SOCIALNO
VARSTVO: 
-       
vodi strokovne priprave in usklajuje predloge zakonskih sprememb, 
-       
predpiše normative in standarde storitev po zakonu, 
-       
izdaja izvršilne predpise v skladu z zakonom, 
-       
ugotavlja izpolnjevanje pogojev za izvajanje javne službe, 
-       
razpisuje javne natečaje za podelitev koncesij in sklepa pogodbe o koncesijah
za storitve iz pristojnosti države, 
-       
spremlja uresničevanje programa, odgovarja za stanje in za delo javnih
izvajalcev, 
-       
organizira in opravlja upravni in strokovni nadzor, 
-       
razpisuje javne natečaje za financiranje oziroma sofinanciranje
programov, ki dopolnjujejo mrežo javne službe in sklepa ustrezne pogodbe z
izvajalci. 
OBČINA: 
-       
zagotavlja izvajanje storitev iz okvira javne službe, za katero je
zadolžena z zakonom, 
-       
razpisuje javne natečaje za podelitev koncesij in sklepa pogodbe o
koncesijah za storitve iz svoje pristojnosti, 
-       
zagotavlja sredstva za plačila oskrbnih stroškov v socialnovarstvenih
zavodih za starejše in invalidne osebe, ki so deloma ali v celoti oproščeni
plačil po posebnih merilih, 
-       
pospešuje in organizira dejavnosti in programe socialnega varstva po
zakonu o lokalni samoupravi. 
STROKOVNI SVET SOCIALNEGA VARSTVA: 
-       
spremlja politiko in razvoj dejavnosti, daje pobude in mnenja ministru, 
-       
daje soglasje k izvedbenemu aktu nacionalnega programa, 
-       
spremlja potrebe na področju socialnega varstva in predlaga ukrepe, 
-       
predlaga in spremlja programe znanstvenoraziskovalnih nalog. 
SOCIALNA ZBORNICA: 
-       
skrbi za povezanost, razvoj in strokovni dvig socialno-varstvene
dejavnosti, 
-       
izvaja javna pooblastila in druge naloge, določene z zakonom, 
-       
skrbi za uresničevanje kodeksa etičnih načel izvajalcev nalog. 
INŠTITUT ZA SOCIALNO VARSTVO: 
-       
opravlja informacijske, analitične, strokovno-dokumentacijske in
programske naloge, 
-       
usklajuje in pospešuje temeljno, aplikativno in razvojno raziskovalno
delo na področju socialnega varstva, 
-       
spremlja razvoj dejavnosti in učinke sprejetih ukrepov ter pripravlja
strokovne ocene in podlage za delovanje države na področju socialnega varstva. 
VISOKOŠOLSKI IN RAZISKOVALNI
ZAVODI: 
-       
skrbijo za temeljno izobraževanje kadrov, ki izvajajo strokovne naloge
in storitve, 
-       
skrbijo za razvoj stroke in promocijo strokovnih in raziskovalnih
dosežkov. 
IZVAJALCI SOCIALNOVARSTVENIH
STORITEV: 
-       
opravljajo storitve, za katere so ustanovljeni, 
-       
skrbijo za kakovost storitev in za napredek dejavnosti, 
-       
centri za socialno delo bodo postali stičišča različnih izvajalcev in
usmerjevalci uporabnikov v različne programe pomoči. 
CIVILNA IN PROSTOVOLJSKA ZDRUŽENJA
TER UPORABNIŠKE ORGANIZACIJE: 
-       
sodelujejo pri načrtovanju in izvajanju ukrepov ter organizirajo razne
skupnostne akcije, 
-       
spremljajo uresničevanje programa in opozarjajo na učinke ter predlagajo
dopolnitve ali spremembe, 
-       
dajejo pobude za uvajanje novih dejavnosti.
XIV. UVELJAVITEV NACIONALNEGA PROGRAMA
Ta nacionalni program začne veljati petnajsti dan po objavi v
Uradnem listu Republike Slovenije.
Št. 540-01/91-3/74
Ljubljana, dne 29. marca 2000.
Predsednik 
Državnega zbora 
Republike Slovenije 
Janez Podobnik, dr. med. l. r.
 