I. UVODNE DOLOČBE
1. člen
(uvodna določba)
Ta pravilnik ureja postopke, pogoje in merila za
koprodukcijsko sodelovanje javnega zavoda Radiotelevizija Slovenija (v
nadaljevanju: RTV SLO) pri realizaciji avdiovizualnih del (v nadaljevanju: AV del),
postopek sklepanja pogodb in način izvajanja nadzora nad pogodbami.
2. člen
(pomen izrazov)
V tem pravilniku uporabljeni izrazi imajo naslednji pomen:
Avdiovizualno (AV) delo – filmi ter druga AV dela, izražena v
obliki zaporedja povezanih gibljivih slik, ki omogočajo televizijsko oziroma v
razpisni dokumentaciji opredeljeno predvajanje in so producirana s strani
producentov.
Slovensko AV delo – delo, ki je v skladu z Uredbo o merilih
oziroma pogojih za določitev slovenskih avdiovizualnih del (Uradni list RS,
št. 105/01) izvorno producirano v slovenskem jeziku ali delo, ki je
producirano v madžarskem in italijanskem jeziku, če je namenjeno madžarski ali
italijanski narodni skupnosti, ki živita na območju Republike Slovenije, ter
delo slovenskega kulturnega izvora iz drugih področij umetnosti, če je izraženo
kot individualna intelektualna stvaritev s področja književnosti, znanosti in
umetnosti in je izdelano oziroma primerno tudi za predvajanje na televizijskem
programu.
Poziv – javni poziv za koprodukcijsko sodelovanje RTV
Slovenija pri realizaciji avdiovizualnih del.
Razpis – javni razpis za koprodukcijsko sodelovanje RTV
Slovenija pri realizaciji avdiovizualnih del.
Postopek – postopek javnega poziva ali javnega razpisa.
Uslužbenec – zaposleni delavec RTV Slovenija.
Ustrezna vloga – vloga, ki je pravočasna, popolna in vložena
s strani upravičene osebe.
Pravočasna vloga – vloga, ki jo je RTV Slovenija prejela
oziroma jo je prijavitelj s priporočeno pošiljko odposlal v roku, določenem v
besedilu postopka.
Popolna vloga – vloga, ki vsebuje vse obvezne sestavine, ki
jih določa besedilo postopka in dokumentacija postopka.
Upravičena oseba – oseba, ki izpolnjuje pogoje, določene v
besedilu postopka. Izpolnjevanje pogojev se ugotavlja na osnovi obveznih
dokazil in vloge prijavitelja.
Prijavitelj – pravna ali fizična oseba, ki odda vlogo na
razpis oziroma poziv, kjer sodeluje kot stranka v postopku.
Pri razlagi posameznih pojmov se upošteva njihov pomen, ki je
določen v tem pravilniku, zakonu in mednarodnih aktih, ki zavezujejo Republiko
Slovenijo. Če ta pomen ni določen, se upošteva ustaljen pomen pojmov v
avdiovizualni in filmski industriji ter poslovni praksi.
V pravilniku uporabljeni izrazi, zapisani v slovnični obliki
moškega spola, so uporabljeni kot nevtralni za moške in ženske.
3. člen
(javnost postopka za koprodukcijsko sodelovanje)
RTV Slovenija na spletni strani, navedeni v dokumentaciji za
poziv oziroma razpisni dokumentaciji (v nadaljevanju dokumentacija postopka),
objavi dokumente, izdane v zvezi s postopkom. Objavijo se zlasti informacija o
odpiranju vlog, dopolnjevanju vlog in končno poročilo izvedbe javnega razpisa
oziroma poziva.
4. člen
(postopek za koprodukcijsko sodelovanje)
Postopek za koprodukcijsko sodelovanje se izvede po
naslednjem zaporedju:
1.     
Uvedba postopka:
- 
ugotovitev potreb po izvedbi postopka;
- 
sprejem sklepa o začetku postopka;
- 
objava.
2.     
Priprava vlog za obravnavo:
- 
prispetje in evidentiranje vlog;
- 
odpiranje vlog;
- 
pošiljanje pozivov za dopolnitev nepopolnih vlog.
3.     
Zavrženje:
- 
izdaja sklepov o zavrženju vlog, ki niso popolne, niso pravočasne ali
niso vložene s strani upravičene osebe.
4.     
Ocenjevanje vlog:
- 
ocenjevanje vlog;
- 
oblikovanje končnega predloga komisije za ocenjevanje.
5.     
Odločba o izbiri:
- 
izdaja odločbe o izbiri.
6.     
Podpis koprodukcijske pogodbe in nadzor:
- 
podpis koprodukcijske pogodbe;
- 
nadzor nad realizacijo pogodbenih zavez.
II. UVEDBA POSTOPKA
5. člen
(ugotovitev potreb)
Odgovorni uredniki uredniško producentskih enot oziroma
regionalnih RTV centrov pripravijo in predlagajo direktorju TV Slovenija
ugotovitev potreb po uvedbi postopka za koprodukcijsko sodelovanje, ki vsebuje:
obseg, tematiko, zvrsti, uvrstitev v programsko shemo, dinamiko produkcije in
dinamiko finančnih tokov za produkcijo posameznega AV dela ter opredelijo vrsto
in količino vložka (prosta produkcijska sredstva) RTV Slovenija pri produkciji
AV dela.
Dokument lahko vsebuje tudi predlog kriterijev ocenjevanja
ter časovnico izvedbe razpisa oziroma poziva, vključno z okvirnim rokom za
izdajo odločb. Vključuje lahko tudi možne člane komisije za odpiranje vlog in
komisije za ocenjevanje vlog ter vodjo izvedbe razpisa, ki jih dokončno izbere
oziroma potrdi generalni direktor RTV Slovenija.
6. člen
(predlog uvedbe postopka)
Potrebe po uvedbi postopka ugotovi direktor TV, v skladu s
programsko produkcijskim načrtom (PPN) ter upoštevaje zakonsko določen
minimalen obseg v letnem oddajnem času, kot ga določa zakon, ki ureja področje
medijev oziroma AV medijskih storitev.
Direktor TV odredi, da se finančna sredstva za posamezno
koprodukcijsko sodelovanje planirajo na posebnem stroškovnem mestu PPE TV
Slovenija in da se predvidena poraba prostih produkcijskih zmogljivosti
ustrezno označi v planu uporabe produkcijskih sredstev.
Direktor TV pošlje predlog za izdajo sklepa o začetku
postopka za koprodukcijsko sodelovanje generalnemu direktorju RTV Slovenija
(generalni direktor) skupaj z besedilom postopka.
7. člen
(določitev vrste postopka)
RTV Slovenija izbere partnerja za koprodukcijsko sodelovanje
na podlagi:
-       
javnega poziva,
-       
javnega razpisa,
-       
sklenitve neposredne pogodbe.
Postopek javnega poziva se uporabi takrat, ko je mogoče jasno
vnaprej določiti umetniške, strokovne in druge kriterije ter zahteve, ki jih
mora posamezna vloga izpolnjevati, izberejo pa se tiste vloge, ki te kriterije
in zahteve izpolnjujejo, in sicer po vrstnem redu prispetja do porabe sredstev
ali izpolnitve drugih pogojev iz besedila poziva.
Postopek javnega razpisa se uporabi takrat, ko je mogoče
vnaprej določiti le kriterije za ocenjevanje in vrednotenje vlog, v
koprodukcijsko sodelovanje se sprejmejo tisti projekti, ki so v postopku izbire
ocenjeni oziroma ovrednoteni višje.
Sklenitev neposredne pogodbe je izjemoma dopustna v primerih,
ko koprodukcijsko sodelovanje ni možno na podlagi javnega poziva ali javnega
razpisa. Koprodukcijsko sodelovanje je dopustno le v primeru mednarodnega
sodelovanja z EBU, tuje javne televizije in sodelovanja z osebami javnega prava
kadar je podan javni interes.
8. člen
(uvedba in ustavitev postopka)
Postopek se uvede z objavo javnega poziva ali javnega
razpisa.
Generalni direktor na podlagi predloga direktorja TV sprejme
sklep o začetku postopka za koprodukcijsko sodelovanje s katerim določi:
-       
področje postopka,
-       
vrsto postopka (razpis ali poziv),
-       
besedilo postopka,
-       
datum, trajanje in način objave,
-       
vrsto in količino sredstev, ki jih lahko RTV Slovenija nameni za
posamezno koprodukcijsko sodelovanje, in
-       
imenuje člane in predsednike komisij in
-       
določi vodjo izvedbe postopka za koprodukcijsko sodelovanje.
Generalni direktor lahko do izdaje odločb iz 26. člena
tega pravilnika ustavi postopek javnega razpisa ali javnega poziva. V primeru,
da generalni direktor sprejme sklep o ustavitvi postopka, mora biti ta
objavljen na način, kot je bilo objavljeno besedilo javnega razpisa ali javnega
poziva. Odločitev mora biti utemeljena in jo je treba sporočiti prijaviteljem,
ki so podali vlogo na javni razpis ali javni poziv. Vloga, prispela na javni
razpis ali javni poziv, se na zahtevo prijavitelja vrne.
9. člen
(vodja izvedbe postopka za koprodukcijsko sodelovanje)
Za vodjo izvedbe postopka za koprodukcijsko sodelovanje
generalni direktor določi strokovnega delavca TV Slovenija, ki pozna delovno
področje produkcije AV del ter te naloge opravlja tudi v okviru svojih rednih
delovnih zadolžitev.
Vodja izvedbe postopka za koprodukcijsko sodelovanje vodi in
usklajuje vse postopke povezane z izvedbo postopka, skrbi za zakonitost
postopka in hrambo dokumentov v zvezi s postopkom ter opravlja druge zadolžitve
potrebne za uspešno izvedbo postopka.
III. VSEBINA DOKUMENTACIJE POSTOPKA, OBJAVA POSTOPKA TER
RAVNANJE S PREJETIMI VLOGAMI
10. člen
(besedilo postopka)
Besedilo postopka mora vsebovati:
-       
vrsto postopka (poziv ali razpis) z jasno navedbo, da bodo izbrane tiste
vloge, ki izpolnjujejo kriterije in zahteve, in sicer po vrstnem redu prispetja
(poziv) oziroma tiste, ki bodo ocenjene najvišje (razpis),
-       
področje in vrsta projektov, ki so predmet postopka,
-       
rok, v katerem morajo biti poslane vloge,
-       
obvezno vsebino vlog in način pošiljanja,
-       
morebitne pogoje, ki jih morajo izpolnjevati prijavitelji,
-       
obdobje, v katerem morajo biti porabljena dodeljena sredstva oziroma
storitve ter rok za dokončanje in izročitev AV dela,
-       
kriterije, po katerih se bo vlogo ocenjevalo z navedbo točk, ki jih
lahko vloga pridobi pri posameznem kriteriju,
-       
višino finančnih sredstev ter vrsto in vrednost produkcijskih sredstev,
ki jih RTV Slovenija namerava vložiti oziroma prispevati pri posameznem
koprodukcijskem projektu,
-       
minimalno število točk, ki jih mora vloga doseči, da bi lahko bila
izbrana za koprodukcijsko sodelovanje,
-       
kontaktne podatke osebe, pristojne za posredovanje informacij o
postopku,
-       
informacijo o tem, kje je na razpolago celotna dokumentacija postopka,
-       
vzorec pogodbe.
Poleg navedenih podatkov iz prejšnjega odstavka se lahko
objavijo tudi drugi podatki, če je to potrebno glede na posebnosti predmeta
postopka.
Vsebino razpisne dokumentacije posebej določa besedilo
postopka.
Razpisno dokumentacijo pripravi strokovni sodelavec za javne
razpise v sodelovanju z uredništvom, ki je podalo pobudo za izvedbo postopka.
11. člen
(objava postopka)
Poziv ali razpis se objavi na spletnih straneh RTV Slovenija.
Informacija o razpisu ali pozivu se objavi v Uradnem listu Republike Slovenije.
RTV Slovenija lahko javnost o razpisu ali pozivu obvešča tudi v drugih medijih,
ki jih izdaja.
V času poziva ali razpisa mora biti dokumentacija postopka
dosegljiva vsem zainteresiranim na spletni strani in sedežu RTV Slovenija.
12. člen
(roki)
Javni poziv sme trajati najmanj en mesec in največ eno leto.
Javni razpis mora trajati najmanj en mesec.
13. člen
(vloge)
Prijavitelj lahko vlogo oddano v postopku javnega poziva
dopolnjuje oziroma spreminja do začetka ocenjevanja na komisiji za ocenjevanje
projektov.
Prijavitelj lahko vlogo, oddano na javni razpis, dopolnjuje
oziroma spreminja do preteka razpisnega roka.
Vloga, ki jo je prijavitelj poslal po preteku roka za oddajo
vlog, je prepozna.
Če prijavitelj za isto AV delo na razpis pošlje več vlog v
različnih ovojnicah, se obravnava prva vloga, ostale pa se zavržejo, razen, če
jih je mogoče obravnavati kot dopolnitve ali spremembe prve vloge.
Če je v isti ovojnici več vlog za različna AV dela, se
prijavitelja pozove, da poda izjavo, katero vlogo naj se obravnava, vse ostale
vloge pa se s sklepom zavržejo. V primeru, da prijavitelj ne izjavi jasno,
katera vloga naj se obravnava, se vse vloge iz ovojnice s sklepom zavržejo.
Obravnava se lahko le ena (1) vloga iz posamezne ovojnice.
14. člen
(poslovne skrivnosti)
RTV SLO je dolžna varovati vse poslovne skrivnosti, ki jih
kot take označijo prijavitelji. Ne glede na označbo prijaviteljev, pa se kot
poslovne skrivnosti ne štejejo podatki, ki imajo po zakonu naravo informacije
javnega značaja ali pa jih smejo organi pridobivati za namene izvrševanja
svojih zakonskih pooblastil.
15. člen
(varstvo osebnih podatkov)
RTV Slovenija je dolžna z osebnim podatki, pridobljenimi v
postopkih po tem pravilniku, ravnati v skladu z določili Splošne uredbe o
varstvu podatkov in zakonom, ki ureja varstvo osebnih podatkov.
16. člen
(sprejemanje in evidentiranje vlog)
Vloge se lahko oddajo na sedežu RTV Slovenija, pošljejo po
pošti ali preko osebe, ki opravlja posredovanje vlog kot svojo dejavnost. Vloge
se sprejemajo v glavni pisarni (vložišču) RTV Slovenija, lahko pa se sprejemajo
tudi v ustrezno zavarovanem in temu namenjenem elektronskem predalu.
Vsaka vloga ter njene dopolnitve se evidentirajo kot ena
zadeva.
Oseba vložišča, ki sprejema vloge, ne da bi jih odprla, na
vsaki vlogi jasno označi datum prejema oziroma oddaje na pošti. Na enak način
evidentira tudi vsako dopolnitev oziroma spremembo vloge.
IV. ODPIRANJE VLOG IN UGOTAVLJANJE FORMALNE USTREZNOSTI
17. člen
(komisija za odpiranje vlog)
Prispele vloge hkrati odpre komisija za odpiranje vlog, ki jo
s sklepom imenuje generalni direktor RTV Slovenija.
Komisijo za odpiranje vlog sestavljajo najmanj trije (3)
člani, generalni direktor RTV Slovenija pa lahko s sklepom določi tudi
nadomestne člane, ki nadomestijo člane komisije v primeru njihove odsotnosti
ali morebiti ugotovljene interesne povezanosti s prijavitelji ali prijavljenimi
vlogami.
Komisija dela in odloča na sejah, ki jih sklicuje predsednik
komisije praviloma najmanj 5 dni pred zasedanjem.
RTV Slovenija pred odpiranjem vlog in njihovih dopolnitev na
spletnih straneh objavi obvestilo o času in kraju odpiranja vlog oziroma
dopolnitev.
Odpiranju vlog in njihovih dopolnitev sme prisostvovati
zakoniti zastopnik ali pooblaščeni predstavnik prijavitelja, ki z vlogo
kandidira na razpisu. RTV Slovenija lahko zahteva od zakonitega zastopnika
in/ali pooblaščenega predstavnika prijavitelja, da se ustrezno izkažeta.
Pri odpiranju vlog je komisija za odpiranje pozorna na to, da
se prijavitelji, ki prisostvujejo odpiranju vlog, ne seznanijo z vsebino drugih
vlog (npr. predračunska vrednost AV dela, avtorska in igralska zasedba itd.),
temveč so seznanjeni zgolj z informacijami, ki so potrebne za ugotovitev
dejstev iz tretjega odstavka 18. člena.
18. člen
(odpiranje vlog)
V postopku javnega poziva komisija za odpiranje vlog prispele
vloge odpre po vrstnem redu prispetja, od objave javnega poziva. V kolikor
javni poziv traja več kot en mesec, komisija za odpiranje vlog vloge odpira
mesečno, lahko pa tudi pogosteje, če se na javni poziv prijavi večje število
prijaviteljev.
V postopku javnega razpisa komisija za odpiranje vlog
prispele vloge odpre po poteku roka, določenega s projektno dokumentacijo.
Komisija hkrati odpre vse vloge, ki so do tedaj prispele.
Za vsako vlogo komisija za odpiranje vlog ugotovi, ali je
pravočasna, ali je popolna in ali jo je vložila oseba, ki izpolnjuje v razpisu
določene pogoje (upravičena oseba) in pripravi poročilo o odpiranju posamezne
vloge, ki ga podpišejo vsi prisotni člani komisije. Poročilo vsebuje šifro
vloge, prijavitelja, naslov prijavitelja, oznako ali je vloga ustrezna
(pravočasna, popolna in vložena s strani upravičene osebe) ali ne, in
obrazložitev, iz katere so razvidni razlogi za ustreznost oziroma neustreznost
posamezne vloge.
Če komisija za odpiranje vlog ugotovi, da je vloga formalno
nepopolna, mora prijavitelja pisno pozvati, da jo dopolni v petih (5) dneh od
prejetja poziva k dopolnitvi. V pozivu k dopolnitvi je treba prijavitelja
opozoriti, da bo vloga s sklepom zavržena kot nepopolna, če je ne bo v
določenem roku ustrezno in v celoti dopolnil. Prijavitelja se v primeru nejasnosti
pozove tudi k ustrezni obrazložitvi posameznih elementov vloge, na podlagi
katerih se ugotavlja upravičenost kandidiranja.
V postopku javnega poziva, komisija za odpiranje vlog
prijavitelja tudi opozori, da se šteje, da je vloga vložena takrat, ko je
predložena popolna vloga.
Pri javnem razpisu prijavitelj lahko po odpiranju vlog svojo
vlogo zgolj dopolni v skladu s pozivom komisije za odpiranje vlog (npr.
predloži manjkajoči dokument, naknadno dokaže obstoj kakšnega dejstva itd).
19. člen
(zapisnik komisije)
O odpiranju vlog in njihovih dopolnitev se napravi zapisnik,
ki ga podpišejo prisotni člani komisije in obsega:
-       
naziv in sedež RTV Slovenija;
-       
datum in čas začetka ter konca odpiranja vlog oziroma dopolnitev vlog;
-       
imena navzočih ter odsotnih članov komisije;
-       
imena navzočih zakonitih zastopnikov in pooblaščenih predstavnikov
prijaviteljev;
-       
seznam prispelih vlog, razvrščenih po razpisnih področjih (šifra vloge,
naziv prijavitelja, naslov AV dela);
-       
ugotovitve o pravočasnosti in popolnosti prispelih vlog ter o
upravičenosti oseb, ki so predložile vloge (popolna ali nepopolna vloga),
oziroma ugotovitve o pravočasni in ustrezni dopolnitvi vlog.
20. člen
(poročilo komisije za odpiranje vlog)
Ko je odpiranje vlog in njihovih morebitnih dopolnitev
končano, predsednik komisije za odpiranje vlog sestavi poročilo o vlogah, ki so
pravočasne, popolne ter vložene s strani upravičenih prijaviteljev in ga
predloži predsedniku komisije za ocenjevanje projektov, o tem pa tudi obvesti
vodjo izvedbe postopka.
Poročilo vsebuje področje poziva ali razpisa, seznam popolnih
vlog, razvrščenih po razpisnih področjih (šifra vloge, naziv prijavitelja,
naslov AV dela).
Na podlagi poročila vodja izvedbe razpisa pripravi obrazce za
ocenjevanje vlog in jih skupaj z ustreznimi vlogami preda komisiji za
ocenjevanje projektov v nadaljnjo obravnavo.
V. ZAVRŽENJE NEUSTREZNIH VLOG
21. člen
(sklep o zavrženju)
Predsednik komisije za odpiranje vlog generalnemu direktorju
predlaga, da neustrezne vloge zavrže.
Na podlagi predloga predsednika komisije za odpiranje vlog
generalni direktor z obrazloženim sklepom, ki vsebuje pravni pouk, zavrže
posamično vlogo, ki ni pravočasna ali je ni vložila upravičena oseba ali je
prijavitelj ni dopolnil v zahtevanem roku.
VI. OCENJEVANJE VLOG
22. člen
(komisija za ocenjevanje projektov)
Vloge ocenijo komisije za ocenjevanje projektov, ki jih iz
vrst zaposlenih na RTV Slovenija, in lahko pa tudi zunanjih članov, s sklepom
imenuje generalni direktor RTV Slovenija. S sklepom se določijo tudi naloge in
mandat komisij.
Posamezno komisijo za ocenjevanje projektov sestavljajo
najmanj trije (3) člani in največ pet (5) članov. Generalni direktor RTV
Slovenija lahko s sklepom imenuje tudi nadomestne člane, ki nadomestijo člane
komisije v primeru njihove odsotnosti ali morebiti ugotovljene interesne
povezanosti s prijavitelji ali prijavljenimi vlogami.
Mandat članov komisije za ocenjevanje projektov traja do
izpolnitve oziroma dokončanja vseh nalog, povezanih s postopkom.
Pogoji za imenovanje in razrešitev članov komisij za
ocenjevanje projektov, podrobnejša opredelitev njihovih nalog ter način
njihovega dela so določeni s poslovnikom komisij RTV Slovenija za ocenjevanje
filmskih in drugih avdiovizualnih projektov.
23. člen
(ocenjevanje vlog)
V postopku javnega poziva komisija za ocenjevanje projektov
ocenjuje vloge po vrstnem redu njihovega prispetja po kriterijih ocenjevanja.
Vrstni red prispetja posamezne vloge se določi, ko je vloga popolna.
V postopku javnega razpisa komisija za ocenjevanje projektov
oceni in razvrsti vloge, glede na kriterije za ocenjevanje vlog, kot so bili
določeni v objavi razpisa.
Kriteriji za ocenjevanje vlog na posameznem področju razpisa
ali poziva, skupaj z maksimalnim številom prejetih točk pri posameznem
kriteriju in maksimalnim številom vseh točk, se določijo z vsakokratnim
besedilom razpisa ali poziva. V besedilu postopka se določi najmanjše skupno
število točk, ki jih mora posamezna vloga doseči, da jo komisija za ocenjevanje
projektov predlaga generalnemu direktorju v koprodukcijsko sodelovanje. Vloge,
ki ne dosežejo tako določenega najmanjšega števila točk, ne morejo biti
predlagane in sprejete v koprodukcijsko sodelovanje. Če nobena vloga ne doseže
najmanjšega določenega števila točk, se nobena vloga ne sprejme v
koprodukcijsko sodelovanje, generalni direktor pa lahko odloči, da se v skladu
s tem pravilnikom postopek razpisa ali poziva ustavi in se razpis ali poziv
ponovi.
Pri določitvi kriterijev za ocenjevanje vlog se praviloma
upoštevajo naslednja izhodišča:
-       
vrednotenje scenarističnega dela vloge (npr. tematika, struktura,
dramaturški potencial, privlačnost za ciljno občinstvo);
-       
presoja referenc posameznih soavtorjev (npr. scenarista, glavnega
režiserja, direktorja fotografije itd.);
-       
presoja referenc in profesionalne kredibilnosti prijavitelja oziroma
producenta (npr. realizirana AV dela, strokovna in finančna kredibilnost
oziroma zanesljivost producenta);
-       
presoja finančne ustreznosti realizacije AV dela (npr. finančnega
predračuna, realnost predračunskih vrednosti, realnost terminskega načrta);
-       
drugo glede na specifike posameznega razpisnega področja.
Komisija za ocenjevaje projektov ne sme upoštevati
kriterijev, ki niso bili objavljeni v razpisu ali pozivu.
Vsak član komisije za ocenjevanje projektov na svojem obrazcu
za ocenjevanje vlog oceni vse vloge po vseh predpisanih kriterijih ocenjevanja.
Skupna ocena mora biti praviloma podana v razponu od 1 do 100, pri čemer pomeni
ocena ena »najmanj primerno« in ocena 100 »najbolj primerno«.
Skupna ocena posamezne vloge se dobi tako, da se seštevek
vseh ocen članov komisije za ocenjevanje projektov pri posameznem kriteriju
deli s številom članov komisije, ki je kriterij ocenilo. Ocene po posameznih
kriterijih pa se nato seštejejo.
Oceno posameznega kriterija mora član komisije na
ocenjevalnem listu tudi kratko obrazložiti oziroma navesti razloge, ki glede na
ugotovljeno dejansko stanje narekujejo dano število točk, in razloge, zaradi
katerih ni bilo ugodeno maksimalnemu številu točk pri posameznem kriteriju.
Prijavitelji, ki kandidirajo na razpisu ali pozivu, ne morejo
prisostvovati na sejah komisije za ocenjevanje projektov.
24. člen
(poročilo komisije za ocenjevanje projektov)
V postopku javnega poziva mora komisija za ocenjevanje
projektov takoj po ocenjevanju vloge pripraviti generalnemu direktorju RTV
Slovenija poročilo o posamezni vlogi ter ugotoviti ali vloga dosega zahtevano
število točk za koprodukcijsko sodelovanje ali ne.
V postopku javnega razpisa mora komisija za ocenjevanje
projektov pripraviti generalnemu direktorju RTV Slovenija poročilo, ko oceni
vse vloge. Komisija za ocenjevanje vloge razvrsti po številu točk s katerimi so
bile vloge ocenjene.
Poročilo vsebuje:
-       
področje poziva ali razpisa,
-       
šifro vloge in naslov AV dela, ki je bilo ocenjevano,
-       
navedbo prijavitelja,
-       
število točk, s katero je bila posamezna vloga ocenjena in kratko
obrazložitev doseženega števila točk, pri čemer mora biti razvidna povezava med
ocenjevanimi kriteriji in doseženim številom točk,
-       
predlog ali se posamezno vlogo sprejme v koprodukcijsko sodelovanje ali
ne,
-       
predlog o višini in vrsti vložka RTV Slovenija pri vlogah, ki se
predlagajo v sprejetje v koprodukcijsko sodelovanje,
-       
rezervno listo vlog,
-       
podpisane ocenjevalne liste vseh članov komisije, ki so vlogo
ocenjevali.
25. člen
(predlog o izbiri)
Komisija za ocenjevanje projektov v poročilu generalnemu
direktorju RTV Slovenija predlaga, da naj RTV Slovenija sprejme v
koprodukcijsko sodelovanje eno ali več najvišje ocenjenih vlog v postopku
javnega razpisa oziroma eno ali več tistih vlog, ki so najprej prispele na
javni poziv in hkrati dosegajo zadostno število točk. Število vlog, ki se
sprejmejo v koprodukcijsko sodelovanje, je odvisno od besedila postopka in
prostih produkcijskih sredstev.
Komisija za ocenjevanje v poročilu generalnemu direktorju
pripravi tudi po prednostnem vrstnem redu razvrščeno rezervno listo. Rezervna
lista se uporabi, če koprodukcijsko sodelovanje z izbranimi vlogami ne bi bilo
realizirano.
Vrstni red vlog uvrščenih na rezervno listo se v postopku
javnega razpisa določi glede na doseženo število točk, v postopku javnega
poziva pa glede na čas prispetja vloge, ki dosega zadostno število točk.
V kolikor nobena od vlog ne doseže minimalnega števila točk,
ki jih mora vloga doseči, komisija za ocenjevanje generalnemu direktorju
predlaga, da naj RTV Slovenija ne sprejme v sodelovanje nobene vloge.
VII. ODLOČBA O SPREJEMU ALI ZAVRNITVI
26. člen
(odločba o sprejemu in zavrnitvi)
Na podlagi predloga komisije za ocenjevanje, generalni
direktor o vsaki vlogi izda posamično odločbo, s katero odloči o sprejemu ali
zavrnitvi posamezne vloge. Generalni direktor lahko zavrne predlog komisije
glede sprejetja ali zavrnitve posameznega AV dela v koprodukcijsko sodelovanje
ter ga z utemeljitvijo vrne komisiji v ponovno ocenjevanje, ne more pa sprejeti
drugačne odločitve, kot je predlagana v predlogu komisije za ocenjevanje.
Generalni direktor lahko vrne vlogo v ponovno presojo samo enkrat.
Odločba o sprejemu je podlaga za sklepanje pogodb o
koprodukcijskem sodelovanju.
V primeru, da koprodukcijsko sodelovanje z izbrano vlogo ni
bilo realizirano, lahko generalni direktor na podlagi rezervne liste izda novo
odločbo o sprejemu že zavrnjene vloge. Z novo odločbo se odpravi in nadomesti
prejšnja odločba o sprejemu in o zavrnitvi.
V primeru povečanja produkcijskih sredstev, lahko generalni
direktor v postopku razpisa izda novo odločbo, s katero se na podlagi rezervne
liste sprejme v koprodukcijsko sodelovanje že zavrnjeno vlogo ali pa se poveča
obseg sodelovanja z že sprejeto vlogo. Z novo odločbo se odpravi in nadomesti prejšnja
odločba o sprejemu in o zavrnitvi.
V odločbi o sprejemu in zavrnitvi se naslovnike pouči (pravni
pouk), da lahko zoper to odločbo vložijo pritožbo. Pritožbo vložijo pri
generalnemu direktorju v roku 15 dni od vročitve odločbe. O pritožbi se bo odločalo
po pravilih upravnega postopka.
27. člen
(objava rezultatov)
Končno poročilo izvedbe javnega razpisa in poziva se objavijo
na spletnih straneh RTV Slovenija.
VIII. SKLEPANJE POGODB
28. člen
(sklenitev pogodbe)
Podlaga za sklenitev pogodbe o koprodukcijskem sodelovanju je
dokončna odločba o sprejemu vloge za koprodukcijsko sodelovanje.
Na podlagi izdane odločbe se lahko pred podpisom pogodbe
izbranega prijavitelja v določenem roku pozove k uskladitvi podrobnosti
realizacije AV dela (uskladitveni sestanek). O usklajevanju se napravi
zapisnik.
RTV Slovenija in prijavitelj, katerega vloga je bila
sprejeta, pogodbo o koprodukcijskem sodelovanju praviloma podpišeta na sedežu
RTV Slovenija, lahko pa RTV Slovenija izbranemu prijavitelju pogodbo tudi
pošlje in ga pozove k podpisu ter mu določi rok v katerem mora podpisano vlogo
vrniti.
V kolikor prijavitelj v roku iz prejšnjega odstavka podpisane
pogodbe ne vrne ali jo vrne po poteku tega roka, se šteje, da odstopa od
koprodukcijskega sodelovanja, da pogodba ni sklenjena in da je RTV Slovenija
prost vseh obveznosti. Na to RTV Slovenija prijavitelja v dopisu, s katerim ga
pozove k podpisu pogodbe, tudi izrecno opozori.
29. člen
(vsebina koprodukcijske pogodbe)
RTV Slovenija in izbrani prijavitelj podpišeta pogodbo, ki je
bila kot pogodbeni vzorec predmet dokumentacije postopka.
RTV Slovenija in prijavitelj morata s pogodbo urediti vsa
medsebojna razmerja v zvezi s koprodukcijskem sodelovanjem.
Koprodukcijska pogodba vsebuje zlasti naslednje sestavine:
1.     
opredelitev predmeta pogodbe,
2.     
številka odločbe na podlagi katere je pogodba podpisana,
3.     
opredelitev koproducentov, vrste in višine njihovih vložkov ter
določitev pravil oziroma pogojev za pristop novega koproducenta k projektu,
4.     
opredelitev morebitnih drugih vlagateljev v projekt (sponzorji,
donatorji, domači in tuji javni financerji itd.), vrste in višine njihovih
vložkov ter določitev pravil oziroma pogojev za vlaganja v projekt,
5.     
določila o izvajanju pravic in obveznosti v zvezi s samo produkcijo AV
dela,
6.     
določitev kriterijev, po katerih se bo spremljalo uresničevanje
posameznih pogodbenih zavez,
7.     
določitev obsega in dinamike izplačil,
8.     
določitev rokov v katerih mora biti posamezna faza koprodukcije
opravljena in določitev posledic zamude,
9.     
določitev pravil glede priznavanja upravičenih stroškov produkcije,
10.  
določitev skrbnikov pogodbe in navedba njihovih kontaktnih podatkov,
11.  
dogovor o izvajanju pravic in obveznosti iz naslova promocije,
distribucije in eksploatacije koprodukcijskega projekta,
12.  
določitev pravil glede priprave končnega obračuna in določitve
koprodukcijskih deležev,
13.  
določitev obveznosti koproducentov glede urejanja razmerij z avtorji in
izvajalci,
14.  
sporazum o zagotovitvi obveznih garancij oziroma drugih zavarovanj
tveganj,
15.  
določilo na podlagi katerega je RTV Sloveniji zagotovljena posest
nosilca slike in zvoka, ki omogoča izvrševanje pravic na AV delu, ki ji gredo
po tej pogodbi,
16.  
pravico RTV Slovenija, da je s polnim uradnim nazivom in grafično obliko
naziva navedena kot koproducent pri projektu na izvirniku (zlasti filmski
napisi) in vseh njegovih reprodukcijah, pri promociji projekta (npr.
oglaševanje projekta, predstavitveno gradivo) ter distribuciji in drugih
načinih eksploatacije projekta,
17.  
določilo glede hranjenja in dostopa do originalnega zapisa ter kopij AV
dela,
18.  
protikorupcijsko klavzulo,
19.  
odstopne razloge, posledice odstopa in pogoje za nadaljevanje projekta,
20.  
druga določila, glede na posebnosti posameznega projekta oziroma
koprodukcijskega sodelovanja,
21.  
možnost revizije vložka RTV SLO.
30. člen
(promocija in eksploatacija)
Promocijo in eksploatacijo AV dela opravi producent, prihodki
pa se delijo v skladu s koprodukcijskimi deleži, razen če se zaradi specifik AV
dela stranki dogovorita drugače.
31. člen
(zavarovanje terjatev)
Vložki RTV Slovenija oziroma terjatve RTV Slovenija, ki
nastanejo pri koprodukcijskem sodelovanju, morajo biti ustrezno zavarovane.
Oblika zavarovanja terjatev je odvisna od vrste vložkov, faze projekta v kateri
posamezna terjatev nastane in drugih okoliščin, ki vplivajo na izterljivost terjatve.
Morebitna vnaprejšnja plačila RTV Slovenija izbranemu
prijavitelju za opravo določenih del v posameznih fazah sodelovanja, morajo
biti v celoti zavarovana z bančno oziroma zavarovalniško garancijo. Zavarovanje
takšnih plačil mora biti v pogodbi opredeljeno kot pogoj za izvedbo plačila.
32. člen
(materialne pravice)
Koproducenti pridobijo materialne pravice na koprodukcijskem
delu v skladu z deleži svojih koprodukcijskih vložkov.
RTV Slovenija ima interes, da pridobi pravice za večkratno
predvajanje AV dela v vseh svojih medijih in platformah v skladu s svojimi
zakonskimi obveznostmi in določili iz koprodukcijske pogodbe.
IX. IZVAJANJE NADZORA NAD IZVAJANJEM POGODB
33. člen
(skrbnik pogodbe)
Na strani RTV Slovenija je za spremljanje ter izpolnjevanje pogodbenih
obveznosti odgovoren skrbnik pogodbe, ki ga določi uredništvo, ki je predlagalo
izvedbo razpisa ali poziva.
Uredništvo za skrbnika pogodbe določi programskega delavca TV
Slovenija, ki pozna delovno področje produkcije avdiovizualnih del in te naloge
opravlja tudi v okviru svojih rednih delovnih zadolžitev.
Skrbnik pogodbe je dolžan redno spremljati izpolnjevanje
pogodbenih obveznosti izbranega prijavitelja ter skrbeti za pravilno in
pravočasno izpolnjevanje obveznosti RTV Slovenija.
Skrbnik pogodbe mora urednika uredništva takoj opozoriti na
kakršnekoli okoliščine, ki bi lahko vplivale na pravilno in pravočasno
izpolnjevanje pogodbenih obveznosti.
X. KONČNE DOLOČBE
34. člen
(veljavnost)
Ta pravilnik začne veljati naslednji dan po objavi v Uradnem
listu Republike Slovenije, objavi se tudi v Informatorju.
Z dnem, ko začne veljati ta pravilnik, preneha veljati
Pravilnik o koprodukcijskem sodelovanju Radiotelevizije Slovenija pri
realizaciji avdiovizualnih del (Informator št. 156/2013).
Določila tega pravilnika se ne
uporabljajo pri koprodukcijskem sodelovanju v okviru sodelovanja članic EBU.
Andrej Grah Whatmough
generalni direktor RTV Slovenija