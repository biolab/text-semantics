I. SPLOŠNE DOLOČBE
1. člen
(vsebina)
(1) Ta pravilnik podrobneje določa vsebino vloge, način
ugotavljanja izpolnjevanja predpisanih pogojev ter postopek registracije in
odobritve obratov nosilcev dejavnosti na področju krme (v nadaljnjem besedilu:
obrati) za izvajanje:
-       
Uredbe Evropskega parlamenta in Sveta (ES) št. 183/2005 z dne 12. januarja 2005 o zahtevah glede higiene krme
(UL L št. 35 z dne 8. 2. 2005, str. 1),
zadnjič spremenjene z Uredbo (EU) 2019/1243 Evropskega parlamenta in Sveta z
dne 20. junija 2019 o prilagoditvi več
zakonodajnih aktov, v katerih je določena uporaba regulativnega postopka s
pregledom, členoma 290 in 291 Pogodbe o delovanju Evropske unije (UL L št. 198
z dne 25. 7. 2019, str. 241), (v
nadaljnjem besedilu: Uredba 183/2005/ES),
-       
Uredbe (ES) št. 767/2009 Evropskega parlamenta in Sveta z dne 13. julija 2009 o dajanju krme v promet in njeni
uporabi, spremembi Uredbe (ES) št. 1831/2003 Evropskega parlamenta in Sveta in
razveljavitvi Direktive Sveta 79/373/EGS, Direktive Komisije 80/511/EGS,
direktiv Sveta 82/471/EGS, 83/228/EGS, 93/74/EGS, 93/113/ES in 96/25/ES ter
Odločbe Komisije 2004/217/ES (UL L št. 229 z dne 1. 9.
2009, str. 1), zadnjič spremenjene z Uredbo Komisije (EU) 2018/1903 z dne
5. decembra 2018 o popravku prilog IV, VI in VII k Uredbi (ES) št.
767/2009 Evropskega parlamenta in Sveta o dajanju krme v promet in njeni
uporabi ter o popravku nekaterih jezikovnih različic prilog II, IV, V in VI k
navedeni uredbi (UL L št. 310 z dne 6. 12.
2018, str. 22), (v nadaljnjem besedilu: Uredba 767/2009/ES), in
-       
Uredbe (EU) 2019/4 Evropskega parlamenta in Sveta z dne
11. decembra 2018 o proizvodnji, dajanju v promet in uporabi medicirane
krme, spremembi Uredbe (ES) št. 183/2005 Evropskega parlamenta in Sveta ter
razveljavitvi Direktive Sveta 90/167/EGS (UL L št. 4 z dne 7. 1. 2019,
str. 1; v nadaljnjem besedilu: Uredba 2019/4/EU).
(2) Ta pravilnik določa tudi izjavo o majhnih količinah
krme iz primarne pridelave krme rastlinskega izvora.
2. člen
(izrazi)
Izrazi, uporabljeni v tem pravilniku, pomenijo naslednje:
1.     
obrat je obrat, kot je opredeljen v točki pod (d) 3. člena Uredbe 183/2005/ES;
2.     
dejavnost poslovanja s krmo je dejavnost, kot je opredeljena v 5. točki
3. člena Uredbe (ES) št. 178/2002 Evropskega Parlamenta in Sveta z dne
28. januarja 2002 o določitvi splošnih načel in zahtevah živilske
zakonodaje, ustanovitvi Evropske agencije za varnost hrane in postopkih, ki
zadevajo varnost hrane (UL L št. 31 z dne 1. 2. 2002, str. 1), zadnjič
spremenjene z Uredbo (EU) št. 652/2014 Evropskega parlamenta in Sveta z dne
15. maja 2014 o določbah za upravljanje odhodkov v zvezi s prehransko verigo,
zdravjem in dobrobitjo živali ter v zvezi z zdravjem rastlin in rastlinskim
razmnoževalnim materialom, spremembi direktiv Sveta 98/56/ES, 2000/29/ES in
2008/90/ES, uredb (ES) št. 178/2002, (ES) št. 882/2004 in (ES) št. 396/2005
Evropskega parlamenta in Sveta, Direktive 2009/128/ES Evropskega parlamenta in
Sveta in Uredbe (ES) št. 1107/2009 Evropskega parlamenta in Sveta ter
razveljavitvi sklepov Sveta 66/399/EGS in 76/894/EGS ter Odločbe Sveta
2009/470/ES (UL L št. 189 z dne 27. 6. 2014, str. 1), (v nadaljnjem besedilu
Uredba 178/2002/ES);
3.     
nosilec dejavnosti poslovanja s krmo je nosilec dejavnosti poslovanja s
krmo, kot je opredeljen v točki pod (b) 3. člena Uredbe 183/2005/ES;
4.     
primarna pridelava krme pomeni proizvodnjo kmetijskih proizvodov, kot je
opredeljena v točki pod (f) 3. člena Uredbe 183/2005/ES;
5.     
mobilna mešalnica je obrat nosilca dejavnosti poslovanja s krmo,
katerega proizvodni obrat je posebej opremljen tovornjak ali drugo vozilo, ki
za različna kmetijska gospodarstva izvaja storitev proizvodnje krmnih mešanic;
6.     
majhne količine krme rastlinskega izvora iz primarne pridelave so vse
količine krme, ki jih kmetijsko gospodarstvo dobavi drugemu kmetijskemu
gospodarstvu kot končnemu potrošniku na območju Republike Slovenije.
3. člen
(registracija obratov)
Nosilci dejavnosti poslovanja s krmo, razen tistih iz 4. in 5.
člena tega pravilnika, morajo v skladu z 9. členom Uredbe 183/2005/ES pri
Upravi Republike Slovenije za varno hrano, veterinarstvo in varstvo rastlin (v
nadaljnjem besedilu: uprava) registrirati vsak obrat, v katerem izvajajo
dejavnost poslovanja s krmo.
4. člen
(registracija obratov na kmetijskih gospodarstvih, lovskih
družinah in loviščih s posebnim namenom)
(1) V skladu z 9. členom Uredbe 183/2005/ES je
registracija obvezna za kmetijska gospodarstva ter lovske družine in lovišča s
posebnim namenom v skladu z zakonom, ki ureja divjad in lovstvo, če izvajajo
dejavnosti iz prvega, drugega ali petega odstavka 5. člena Uredbe 183/2005/ES.
(2) Ne glede na določbe prejšnjega odstavka se štejejo
kot registrirani:
a)    
obrati nosilcev dejavnosti primarne pridelave krme in dajanja na trg
primarnih proizvodov, ki oddajo zbirno vlogo za uveljavljanje ukrepov kmetijske
politike za dejavnost pridelave kmetijskih rastlin in reje živali, ter
b)    
nosilci dejavnosti, ki izvajajo dejavnost krmljenja živali in so
registrirani kot živilski obrati v skladu s predpisom, ki ureja registracijo in
odobritev obratov na področju živil, in so vpisani v:
-   
evidenco rejnih živali v skladu s predpisi, ki urejajo evidenco rejnih
živali;
-   
centralni register akvakulture v skladu s predpisi, ki urejajo centralni
register akvakulture, ali
-   
register čebelnjakov v skladu s predpisi, ki urejajo register čebelnjakov.
(3) Nosilcem dejavnosti iz prejšnjega odstavka se ni
treba registrirati, če se vpis v navedene evidence glasi na nosilca dejavnosti
poslovanja s krmo in opravljajo samo dejavnost primarne pridelave krme,
dejavnosti, povezane s primarno pridelavo krme, in dejavnost krmljenja rejnih
živali.
(4) Ne glede na določbo prvega odstavka tega člena se
lovske družine in lovišča s posebnim namenom štejejo kot registrirane za
krmljenje divjadi in medveda, če imajo krmišča za divjad in mrhovišča za
medveda potrjena v letnem načrtu za zadevno lovsko upravljavsko območje za
tekoče leto. Seznam krmišč in mrhovišč za medveda enkrat letno do
15. septembra upravi pošlje Zavod za gozdove Slovenije.
5. člen
(registracija zastopnikov obratov iz tretjih držav)
(1) Krmni dodatki, ki imajo dovoljenje za dajanje na trg
Evropske Unije (v nadaljnjem besedilu: EU) v skladu z Uredbo Evropskega
parlamenta in Sveta (ES) št. 1831/2003 z dne 22. septembra 2003 o dodatkih
za uporabo v prehrani živali (UL L št. 268 z dne 18. 10. 2003, str. 29),
zadnjič spremenjeno z Uredbo Komisije (EU) 2015/327 z dne 2. marca 2015 o
spremembi Uredbe (ES) št. 1831/2003 Evropskega parlamenta in Sveta v zvezi z
zahtevami za dajanje na trg in pogoji uporabe dodatkov, ki so sestavljeni iz
pripravkov (UL L št. 58 z dne 3. 3. 2015, str. 46), (v nadaljnjem besedilu
Uredba 1831/2003/ES), premiksi iz krmnih dodatkov, ki so navedeni v prvem delu
Poglavja 1 Priloge IV Uredbe 183/2003/ES, in kokcidiostatikov ter krmne
mešanice iz krmnih dodatkov, ki so navedeni v prvem delu Poglavja 1 Priloge IV
Uredbe 183/2005/ES, in kokcidiostatikov, se lahko uvažajo na teritorij EU, če
imajo obrati iz tretjih držav registriranega zastopnika s sedežem na teritoriju
EU.
(2) Zastopnik iz prejšnjega odstavka, ki zastopa obrat
iz tretje države in ima sedež v Republiki Sloveniji, mora biti registriran pri
upravi.
6. člen
(izjeme glede registracije)
(1) Ne glede na določbe 3. in 4. člena tega pravilnika
ni treba registrirati:
-       
obratov, ki so pri upravi odobreni v skladu s 9. členom tega pravilnika,
in
-       
obratov na področju primarne pridelave krme, ki dobavljajo majhne
količine krme rastlinskega izvora neposredno kmetijam kot končnim potrošnikom
na lokalnem območju, kot je opredeljeno v zakonu, ki ureja krmo.
(2) Nosilci dejavnosti iz druge alineje prejšnjega
odstavka se morajo pri upravi evidentirati kot proizvajalci majhnih količin
krme iz primarne proizvodnje rastlinskega izvora. Vloga vsebuje podatke o
nosilcu dejavnosti, podatke o dejavnosti in izjavo o pridelavi manjših količin
krme ter se lahko vloži na obrazcu, ki je dostopen na spletni strani uprave.
(3) Ne glede na določbe prejšnjega odstavka se štejejo
kot evidentirani tisti obrati nosilcev dejavnosti pridelave majhnih količin
krme, ki oddajo zbirno vlogo za uveljavljanje ukrepov kmetijske politike za
dejavnost pridelave kmetijskih rastlin in reje živali, ter izpolnijo ustrezen
obrazec, ki je del vloge.
II. REGISTRACIJA OBRATA OZIROMA ZASTOPNIKA
7. člen
(postopek registracije)
(1) Nosilec dejavnosti poslovanja s krmo pred začetkom
opravljanja dejavnosti odda vlogo za registracijo obrata iz 3. in 4. člena tega
pravilnika oziroma zastopnika obrata v tretji državi iz 5. člena tega
pravilnika. Vloga za registracijo mora vsebovati vsaj:
-       
podatke o nosilcu dejavnosti poslovanja s krmo (naziv, naslov, davčno
številko, EMŠO ali matično številko poslovnega subjekta, odgovorno osebo firme,
v primerih kmetijskih gospodarstev pa tudi KMG-MID);
-       
podatke o obratu, kjer se izvaja dejavnost poslovanja s krmo, in podatke
o vrsti dejavnosti, ki jih obrat izvaja, in
-       
podatke o vrstah živali, ki jim je krma namenjena.
(2) Vloga iz prejšnjega odstavka se vloži elektronsko na
spletni strani Uprave najpozneje 24 ur pred začetkom opravljanja dejavnosti ali
pisno najpozneje 15 dni pred začetkom opravljanja dejavnosti pri območnem uradu
uprave. Vloga se lahko vloži na obrazcu, ki je dostopen na spletni strani
uprave. Vloga za registracijo zastopnikov, mobilnih mešalnic in dodelitev identifikacijske
številke se lahko vloži samo pisno.
(3) Kadar nosilec dejavnosti poslovanja s krmo vlaga
vlogo za registracijo zastopnika obrata v tretji državi s sedežem v Republiki
Sloveniji, vlogi iz prvega odstavka tega člena priloži pogodbo o zastopanju
obrata iz tretje države in izjavo, ki je dostopna na spletni strani uprave, s
katero potrjuje:
-       
da bo dajal v promet proizvode, ki izvirajo iz obrata, ki izpolnjuje
pogoje iz Uredbe 183/2005/ES;
-       
da bo dajal v promet proizvode, ki izpolnjujejo pogoje glede varnosti v
skladu s pravilnikom, ki ureja pogoje za zagotavljanje varnosti krme;
-       
da bodo proizvodi ustrezali pogojem, ki so določeni v Uredbi
767/2009/ES;
-       
da bodo proizvodi izpolnjevali pogoje iz pravilnika, ki ureja krmo za
posebne prehranske namene;
-       
da bodo krmni dodatki in premiksi izpolnjevali pogoje iz Uredbe
1831/2003/ES in
-       
da bo vodil register proizvodov, ki jih daje na trg.
(4) Kadar nosilec dejavnosti poslovanja s krmo vlaga
vlogo za registracijo za mobilno mešalnico, vlogi priloži seznam tovornjakov
oziroma drugih prevoznih sredstev vključno z registrskimi številkami.
(5) Za izvajanje točke (c) prvega odstavka 17. člena
Uredbe 767/2009/ES OU Uprave na zahtevo nosilca dejavnosti poslovanja s krmo,
ki opravlja dejavnosti proizvodnje ali uvoza krmnih dodatkov, premiksov oziroma
krmnih mešanic in za katere se ne zahteva odobritev iz 9. člena tega
pravilnika, dodeli nosilcu dejavnosti poslovanja s krmo identifikacijsko številko.
(6) Identifikacijska številka iz prejšnjega odstavka ima
enako sestavo kot številka odobritve iz sedmega odstavka 9. člena tega
pravilnika, pri čemer se ne navede oznake »α«.
(7) Uprava registriranim nosilcem dejavnosti poslovanja
s krmo izda izpis iz evidence obratov, ki jo vodi uprava, in velja kot potrdilo
o registraciji. Od načina vložitve vloge za registracijo obrata je odvisno, ali
se izpis izda elektronsko ali pisno. Izpis iz registra se lahko izda tudi na
zahtevo nosilca dejavnosti poslovanja s krmo.
(8) Uprava obrat vpiše v register obratov, ki se vodi v
skladu zakonom, ki ureja veterinarska merila skladnosti, in zakonom, ki ureja
krmo. Vpogled v seznam registriranih obratov, razen obratov na kmetijskih
gospodarstvih, je mogoč na spletnih straneh uprave.
(9) Uprava zastopnika vpiše v evidenco zastopnikov
obratov v tretjih državah na območju EU in vpiše novo dejavnost v obstoječe
evidence odobrenih ali registriranih obratov nosilcev dejavnosti poslovanja s
krmo. V evidenci zastopnikov obratov v tretjih državah se ime in naslov
zastopnika s sedežem v Sloveniji navaja vzporedno z imenom obrata iz tretje
države, ki ga zastopa.
8. člen
(spremembe podatkov o obratu oziroma dejavnosti v obratu)
(1) Nosilec dejavnosti poslovanja s krmo je dolžan Upravi
sporočati vse spremembe, ki nastanejo v zvezi z dejavnostmi, ki se izvajajo v
obratu, vključno z informacijo o začasnem ali trajnem prenehanju dejavnosti,
najpozneje 15 dni po vsakršni spremembi teh podatkov.
(2) Ne glede na določbo prejšnjega odstavka se šteje, da
je nosilec dejavnosti iz 4. člena tega pravilnika sporočil spremembo podatkov
po tem pravilniku, če je te podatke enkrat letno že sporočil ministrstvu,
pristojnemu za kmetijstvo, gozdarstvo in prehrano, na podlagi predpisa, ki
ureja:
-       
evidenco rejnih živali, za dejavnost reje živali;
-       
označevanje čebelnjakov in stojišč, za dejavnost, povezano s
čebelarstvom;
-       
centralni register objektov akvakulture in komercialnih ribnikov ter o
zbiranju podatkov o staležu in proizvodnji akvakulture, za dejavnosti pridelave
ribiških proizvodov, ali
-       
izvedbo ukrepov kmetijske politike za dejavnost primarne pridelave, za
posle, povezane s primarno pridelavo in krmljenje živali za proizvodnjo hrane.
(3) Ne glede na določbo prvega odstavka tega člena se
glede krmišč za divjad in mrhovišč za medveda kot sporočanje sprememb podatkov
po tem pravilniku šteje vsakoletna potrditev letnega plana za določeno lovsko
upravljavsko območje. Zavod za gozdove Slovenije vsako leto do 15. septembra
upravi pošlje ažuriran seznam krmišč za divjad in mrhovišč za medveda.
III. ODOBRITEV OBRATA
9. člen
(vrste obratov, za katere se zahteva odobritev)
(1) Odobritev je obvezna za obrate iz prvega in tretjega
odstavka 10. člena Uredbe 183/2005/ES in obrate, ki opravljajo dejavnosti iz
prvega in drugega odstavka 13. člena Uredbe 2019/4/EU.
(2) V skladu z drugim odstavkom 10. člena Uredbe
183/2005/ES je odobritev obvezna za:
-       
obrate, ki pri sušenju ali obdelavi krme uporabljajo direktno toploto,
in
-       
obrate iz drugega odstavka 8. člena Uredbe 767/2009/ES, ki pri
proizvodnji posamičnih krmil ali krmnih mešanic uporabljajo krmne dodatke iz 2.
poglavja Priloge IV Uredbe 183/2005/ES, katerih vsebnost v končnem proizvodu je
več kot 100 krat višja od določene najvišje vsebnosti v popolni krmni mešanici.
10. člen
(postopek odobritve)
(1) Postopek odobritve se začne na podlagi vloge, ki jo
nosilec dejavnosti poslovanja s krmo vloži na pristojnem OU uprave. Vloga se
lahko vloži na obrazcu, ki je dostopen na spletni strani Uprave.
(2) Vloga za odobritev obrata nosilca dejavnosti poslovanja s
krmo mora vsebovati naslednje podatke o:
-       
nosilcu dejavnosti poslovanja s krmo (naziv, naslov, davčno številko,
EMŠO ali matično številko poslovnega subjekta, odgovorno osebo firme, v primerih
kmetijskih gospodarstev pa tudi KMG-MID);
-       
obratu, kjer se izvaja dejavnost poslovanja s krmo (lokacijo, kontaktne
podatke z navedbo odgovorne osebe obrata);
-       
vrstah živali, ki jim je krma namenjena, in
-       
vrsti in obsegu dejavnosti.
(3) Vlogi za odobritev obrata nosilca dejavnosti
poslovanja s krmo nosilec dejavnosti priloži podatke o:
a)    
prostorih, opremi, skladiščih, vozilih:
- 
tloris postavitve objekta z označenim vhodom in izhodom,
- 
načrt objekta v merilu 1: 100 do 1: 500, odvisno od velikosti objekta,
- 
tehnični podatki o opremi in vozilih,
- 
shema proizvodnje s proizvodnimi tokovi in opisom tehnološkega postopka,
- 
opis posameznih faz proizvodnje: sprejem surovin, hranjenje surovin,
proizvodnja, embaliranje, skladiščenje in izdaja končnih proizvodov na trg,
- 
opis opreme in orodja z načrtom vzdrževanja in načrt o zagotavljanju
homogenosti proizvodov,
- 
opis skladiščnih kapacitet in predvidena dnevna oziroma letna
proizvodnja in
- 
načrt čiščenja in dezinfekcije ter program za nadzor škodljivcev;
b)    
osebju:
- 
organizacijska shema podjetja,
- 
sistemizacija delovnih mest,
- 
usposobljenost osebja in odgovornosti,
- 
seznam odgovornih oseb za proizvodnjo, kakovost in varnost proizvodov in
- 
program izobraževanja delavcev;
c)    
proizvodnji in kontroli kakovosti:
- 
sistem analize tveganja in kritičnih kontrolnih točk v obratu (HACCP),
- 
dokazila o testih navzkrižne kontaminacije,
- 
dokazila o testih stabilnosti v primeru proizvodnje medicirane krme,
- 
dokazila o testih homogenosti,
- 
načrt in dokumentacija o kalibraciji merilnih naprav in
- 
laboratorij, ki bo izvajal analize za notranjo kontrolo kakovosti in
varnosti krme, z navedbo analitskih metod, ki jih uporablja;
č)    vrsti goriva, ki ga uporabljajo
pri sušenju, ter o opredelitvi tveganj, ki bi ga zadevno gorivo lahko
predstavljalo za varnost krme, če gre za obrat, ki pri sušenju ali obdelavi
krme uporablja direktno toploto;
d)    
pritožbah in umikih proizvodov:
- 
opis sistema za registriranje in reševanje pritožb in
- 
pisni program umika oziroma odpoklica proizvodov iz distribucijske
mreže;
e)    
tovornjakih oziroma drugih prevoznih sredstvih, vključno z registrskimi
številkami, če gre za mobilne mešalnice.
(4) Pred odločitvijo o odobritvi je obvezen pregled
obrata, ki ga opravi eden ali več uradnih veterinarjev.
(5) O odobritvi, neodobritvi ali pogojni odobritvi
obrata odloči direktor OU uprave. Odobreni in pogojno odobreni obrati se
vpišejo v register obratov, ki se vodi v skladu z zakonom, ki ureja
veterinarska merila skladnosti. Obrat se lahko pogojno odobri za največ tri
mesece, če so izpolnjene zahteve iz 13(2) člena Uredbe 183/2005/ES. Pogojno
odobritev se lahko podaljša še za tri mesece, če se pri pregledu ugotovi, da je
bil dosežen napredek, vendar obrat še ne izpolnjuje vseh predpisanih zahtev.
(6) Nosilec dejavnosti poslovanja s krmo, glede katerega
ob pregledu po preteku prvega trimesečnega obdobja uprava ugotovi, da v obratu
ni bil dosežen napredek ali da tudi po preteku drugega trimesečnega roka
pogojne odobritve ne izpolnjuje pogojev za odobritev obrata, lahko ponovno
zaprosi za odobritev obrata za isto vrsto ali vrste dejavnosti šele po preteku šestih
mesecev od izteka roka zadnje pogojne odobritve.
(7) Iz odločbe o odobritvi obrata morajo biti razvidni
naslednji podatki:
-       
osebno ime oziroma ime firme in naslov ali sedež nosilca dejavnosti
poslovanja s krmo,
-       
ime in naslov odobrenega obrata,
-       
številka odobritve, in
-       
vrste dejavnosti in morebitne omejitve.
(8) Številko odobritve iz prejšnjega odstavka
sestavljajo:
-       
α = označba za odobrene obrate nosilcev dejavnosti poslovanja s krmo,
-       
705 ali SI = ISO koda Republike Slovenije,
-       
00 = šifra OU Uprave in
-       
000 = trimestna številka nosilca dejavnosti poslovanja s krmo.
(9) Seznam odobrenih obratov se vodi v skladu z 31.
členom Uredbe (ES) št. 882/2004 Evropskega parlamenta in Sveta z dne
29. aprila 2004 o izvajanju uradnega nadzora, da se zagotovi preverjanje
skladnosti z zakonodajo o krmi in živilih ter s pravili o zdravstvenem varstvu
živali in zaščiti živali (UL L št. 165 z dne 30. 4. 2004, str. 1), zadnjič
spremenjene z Uredbo (EU) št. 652/2014 Evropskega parlamenta in Sveta z dne
15. maja 2014 o določbah za upravljanje odhodkov v zvezi s prehransko
verigo, zdravjem in dobrobitjo živali ter v zvezi z zdravjem rastlin in
rastlinskim razmnoževalnim materialom, spremembi direktiv Sveta 98/56/ES,
2000/29/ES in 2008/90/ES, uredb (ES) št. 178/2002, (ES) št. 882/2004 in (ES)
št. 396/2005 Evropskega parlamenta in Sveta, Direktive 2009/128/ES Evropskega
parlamenta in Sveta in Uredbe (ES) št. 1107/2009 Evropskega parlamenta in Sveta
ter razveljavitvi sklepov Sveta 66/399/EGS in 76/894/EGS ter Odločbe Sveta
2009/470/ES (UL L št. 189 z dne 27. 6. 2014, str. 1), (v nadaljnjem besedilu:
Uredba 882/2004/ES) in 19. členom Uredbe 183/2005/ES ter je objavljen na
spletnih straneh uprave in Evropske komisije.
(10) Nosilec dejavnosti za spremembo podatkov iz sedmega
odstavka tega člena vloži vlogo na OU uprave. V vlogi mora biti navedeno,
katere podatke želi nosilec dejavnosti poslovanja s krmo spremeniti in razlog
za njihovo spremembo.
(11) Če obrat začasno ne izvaja ene ali več odobrenih
dejavnosti in je to obdobje daljše od dvanajst mesecev, mora nosilec dejavnosti
najmanj 15 dni pred nameravanim ponovnim začetkom izvajanja dejavnosti o tem
obvestiti območni urad uprave. Na podlagi tega obvestila opravi uradni
veterinar ponovni pregled obrata, da se preveri izpolnjevanje predpisanih
pogojev. Ponovni pregled obrata ni potreben, če obrat svojo dejavnost izvaja
sezonsko in obdobje, ko obrat ne izvaja nobene dejavnosti, ni daljše od
dvanajst mesecev.
11. člen
(pregled obrata in uporaba smernic)
(1) V postopku odobritve obrata pregled obrata obsega
izpolnjevanje splošnih zahtev iz 4. člena Uredbe 183/2005/ES in posebnih zahtev
iz 5. člena in Priloge II Uredbe 183/2005/ES. Obrat mora glede HACCP
izpolnjevati tudi pogoje iz 6. in 7. člena Uredbe 183/2005/ES.
(2) Namesto dokumentacije ali dela dokumentacije iz
prejšnjega odstavka lahko nosilec dejavnosti poslovanja s krmo izvaja sistem
notranjih kontrol na podlagi smernic dobre higienske prakse, ki jih je ocenila
uprava ali Evropska Komisija v skladu s tretjim odstavkom 21. člena oziroma 4.
odstavkom 22. člena Uredbe 183/2005/ES, kot ustrezne za predvideno vrsto
dejavnosti poslovanja s krmo. Smernice dobre higienske prakse, ki niso
posodobljene s trenutno veljavno nacionalno in evropsko zakonodajo, se lahko
uporabljajo le v delu oziroma delih, v katerih je njihova vsebina skladna kljub
spremembi zakonodaje.
12. člen
(začasen in trajen odvzem odobritve)
(1) Direktor območnega urada Uprave obratu odvzame
odobritev v skladu z določbami 14. oziroma 15. člena Uredbe 183/2005/ES.
(2) Nosilec dejavnosti lahko ponovno vloži vlogo za
odobritev po preteku šestih mesecev od dokončnosti odločbe o odvzemu odobritve.

Pravilnik o registraciji in odobritvi obratov
nosilcev dejavnosti na področju krme (Uradni list RS, št. 50/15) vsebuje naslednje prehodne in
končne določbe:
»VI. PREHODNE IN KONČNE DOLOČBE
13. člen
(prehodne določbe)
(1) Postopki registracije, začeti v skladu s Pravilnikom
o registraciji o registraciji in odobritvi obratov nosilcev dejavnosti na
področju krme (Uradni list RS, št. 44/06 in 87/10) in Pravilnikom o
registraciji obratov primarnih proizvajalcev živil in krme rastlinskega izvora
(Uradni list RS, št. 79/06 in 45/08), se končajo v skladu s tem pravilnikom.
(2) Postopki odobritve, začeti v skladu s Pravilnikom o
registraciji in odobritvi obratov nosilcev dejavnosti na področju krme (Uradni
list RS, št. 44/06 in 87/10), se končajo v skladu s tem pravilnikom.
(3) Mobilne mešalnice, ki so registrirane ali odobrene v
skladu s Pravilnikom o registraciji in odobritvi obratov nosilcev dejavnosti na
področju krme (Uradni list RS, št. 44/06 in 87/10), morajo v šestih mesecih od
uveljavitve tega pravilnika upravi sporočiti podatke o registrskih številkah
vseh tovornjakov oziroma drugih prevoznih sredstev, s katerimi opravljajo
dejavnost.
(4) Obrati, ki so na dan uveljavitve tega pravilnika
registrirani oziroma odobreni skladno z določbami predpisov iz prvega ali
drugega odstavka tega člena, se štejejo za registrirane oziroma odobrene po tem
pravilniku.
(5) Ne glede na določbo drugega odstavka 7. člena tega
pravilnika lahko nosilci dejavnosti poslovanja s krmo do 31. decembra 2016
vlogo za registracijo obratov oddajo le v pisni obliki.
(6) Izpis iz registra obratov na področju krme se do
datuma, določenega v prejšnjem odstavku, izdaja samo v pisni obliki.
(7) Zavod za gozdove Slovenije v šestih mesecih od
uveljavitve tega pravilnika pošlje upravi seznam krmišč in mrhovišč za medveda
za leto 2015 iz četrtega odstavka 4. člena tega pravilnika.
14. člen
(prenehanje veljavnosti)
(1) Z dnem uveljavitve tega pravilnika prenehata veljati
Pravilnik o registraciji o registraciji in odobritvi obratov nosilcev
dejavnosti na področju krme (Uradni list RS, št. 44/06 in 87/10) in Pravilnik o
registraciji obratov primarnih proizvajalcev živil in krme rastlinskega izvora
(Uradni list RS, št. 79/06, 45/08 – ZKme-1 in 96/14).
(2) Z dnem uveljavitve tega pravilnika prenehata veljati
8. in 9. člen Pravilnika o uradnem nadzoru krme neživalskega izvora pri uvozu
iz tretjih držav (Uradni list RS, št. 81/07 in 5/10).
15. člen
(uveljavitev)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik
o spremembah in dopolnitvi Pravilnika o registraciji in odobritvi obratov
nosilcev dejavnosti na področju krme (Uradni list RS, št. 203/21)
vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati 28. januarja
2022.«.