1. člen
(splošna določba)
Ta pravilnik podrobneje ureja imenovanje in način opravljanja
nalog strokovnih komisij (v nadaljnjem besedilu: strokovne komisije) Javne
agencije za knjigo Republike Slovenije (v nadaljnjem besedilu: agencija),
njihovo sestavo in število njenih članov.
2. člen
(vrste in število članov strokovnih komisij)
(1) Strokovne komisije so najvišja strokovna in
posvetovalna telesa agencije, ki jih imenuje Svet Javne agencije za knjigo
Republike Slovenije (v nadaljnjem besedilu: svet agencije).
(2) Agencija ima tri strokovne komisije, in sicer:
-       
strokovno komisijo za knjižno in revijalno produkcijo s področja
leposlovja in humanistike,
-       
strokovno komisijo za literarne prireditve in razvijanje bralne kulture,
-       
strokovno komisijo za mednarodno promocijo slovenskega leposlovja in
humanistike.
(3) Strokovne komisije imajo najmanj tri in največ šest
članov, ki jih po njihovem pisnem soglasju imenuje svet agencije za dobo petih
let in so lahko ponovno imenovani.
3. člen
(sestava strokovnih komisij)
(1) Člani strokovnih komisij so iz vrst uglednih
avtorjev ali strokovnjakov, ki delujejo na področju knjige.
(2) Član strokovne komisije mora izpolnjevati naslednje
pogoje:
-       
ustrezne reference in prepoznavnost v strokovni javnosti na področju, ki
ga pokriva strokovna komisija,
-       
na delovnem področju, ki ga pokriva posamezna strokovna komisija, deluje
najmanj pet let.
(3) Strokovna komisija za knjižno in revijalno
produkcijo s področja leposlovja in humanistike vključuje strokovnjake za
področje književnosti in založništva.
(4) Strokovna komisija za literarne prireditve in
razvijanje bralne kulture vključuje strokovnjake za širše področje literarnih
prireditev in razvoj bralne kulture.
(5) Strokovna komisija za mednarodno promocijo
slovenskega leposlovja in humanistike vključuje strokovnjake na področju aktivnosti,
namenjenih trajnemu umeščanju slovenskega leposlovja in humanistike v tujini in
mednarodnih aktivnosti, izvedenih v Sloveniji.
4. člen
(sklep o imenovanju strokovne komisije ter uvedba postopka
razrešitve)
(1) Svet agencije sprejme sklep o imenovanju članov
strokovne komisije, s katerim določi sestavo strokovne komisije. Predsednika in
njegovega namestnika izberejo člani strokovne komisije na prvi (konstitutivni)
seji strokovne komisije.
(2) Namestnik predsednika strokovne komisije nadomešča predsednika
med njegovo odsotnostjo in ima v tem času vse pravice in dolžnosti predsednika
po določbah tega pravilnika.
(3) Poimensko sestavo strokovnih komisij svetu agencije
lahko predlaga direktor agencije.
(4) Kandidat za člana strokovne komisije je dolžan svetu
agencije predložiti soglasje k imenovanju v strokovno komisijo, življenjepis,
iz katerega so razvidne strokovne reference in izpolnjevanje pogojev za
imenovanje, ter izjavo o navzkrižju interesov, s katero razkrije vse relevantne
okoliščine, ki bi lahko vplivale na njegovo nepristransko in objektivno
opravljanje nalog. Če te okoliščine pri posameznemu članu nastopijo po
imenovanju oziroma med opravljanjem dela, jih je prav tako dolžan nemudoma
sporočiti svetu agencije.
5. člen
(dolžnost izogibanja navzkrižja interesov)
(1) Član strokovne komisije je dolžan spoštovati načela
doslednega izogibanja navzkrižja interesov, integritete, transparentnosti, objektivnosti
in etike. Pri tem mora upoštevati predpise, ki urejajo vprašanja navzkrižja
interesov. V primeru, da se član znajde v navzkrižju interesov, se mora
nemudoma izločiti iz obravnave v konkretni zadevi.
(2) V primeru dvoma o obstoju navzkrižja interesov o
izločitvi člana strokovne komisije odloči direktor agencije.
6. člen
(strokovna in administrativna pomoč strokovni komisiji)
(1) Strokovno-administrativna dela za posamezno
strokovno komisijo opravlja pristojni uslužbenec agencije, ki ga s sklepom
določi direktor agencije.
(2) V primeru odsotnosti ali ugotovitve interesne
povezanosti uslužbenca s predmetom odločanja direktor agencije imenuje
njegovega namestnika.
7. člen
(način opravljanja nalog strokovnih komisij)
Delo strokovne komisije pri vrednotenju vlog, prispelih na
javne razpise, poteka dvostopenjsko:
-       
individualno vrednotenje vloge s strani vsakega posameznega člana
strokovne komisije, ki predstavlja fazo priprave vseh članov strokovne komisije
na skupno sejo strokovne komisije;
-       
skupna seja, na kateri strokovna komisija sprejme usklajeno oceno vloge.
8. člen
(usklajevanje na skupni seji)
(1) Po individualni obravnavi vlog se strokovna komisija
na skupni seji uskladi pri izdelavi skupne ocene oziroma vrednotenja vloge, v
kateri mora strokovno pojasniti ključne razloge za oceno projekta ali programa.
(2) Strokovna komisija na skupni seji potrdi tudi s
strokovno službo agencije usklajeni predlog za določitev obsega sredstev za
tiste programe ali projekte, ki jih predlaga za sofinanciranje.
(3) Za pripravo skupne pisne utemeljitve, ki po
kriterijih strokovno pojasni ključne elemente za oceno programa ali projekta,
je odgovoren predsednik strokovne komisije.
9. člen
(dodatna strokovna mnenja)
(1) Pri odločanju o zadevah, ki sodijo na druga
strokovna področja, lahko strokovna komisija pridobi mnenje druge strokovne komisije
ali drugo ekspertno mnenje.
(2) Direktor agencije lahko za obravnavo posamezne
zadeve oziroma pri javnem razpisu ali javnem pozivu, ki sodi na več področij,
kot pristojne določi več strokovnih komisij.
10. člen
(delo na sejah)
(1) Strokovne komisije delajo in odločajo na sejah, ki
jih skliče pristojni uslužbenec agencije.
(2) Seje strokovne komisije vodi pristojni uslužbenec
agencije.
(3) Strokovna komisija je sklepčna, če je na seji
prisotnih več kot polovica njenih članov.
(4) Strokovna komisija sprejema sklepe z večino glasov
navzočih članov. V primeru enakega števila glasov za in proti odloča glas
predsednika strokovne komisije.
(5) Prostor za izvedbo seje določi pristojni uslužbenec
agencije v sklicu seje.
(6) Dela strokovne komisije se ob pristojnem uslužbencu
agencije lahko udeleži tudi direktor agencije ali drugi zaposleni na agenciji,
ki jih za to pooblasti direktor agencije.
11. člen
(posredovanje informacij)
(1) Člani strokovne komisije ne smejo dajati informacij
o zadevah, ki jih obravnavajo in so v pristojnosti odločanja agencije, kar
velja za celoten postopek odločanja.
(2) Člani strokovne komisije morajo pri svojem delu
upoštevati omejitve, ki izhajajo iz predpisov, ki urejajo varovanje osebnih in
tajnih podatkov. Tajne in osebne podatke, ki so kot takšni določeni z zakonom,
ki ureja tajne podatke, in z zakonom, ki ureja osebne podatke, lahko uporabijo
le v okviru svojih nalog v strokovni komisiji in v skladu s predpisi s področja
varstva osebnih in tajnih podatkov.
(3) Člani strokovne komisije gradiv, ki jih obravnavajo
pri svojem delu, ne smejo posredovati tretjim osebam ali jih kako drugače v
delih ali celoti razširjati.
12. člen
(sklic seje)
(1) Seja mora biti sklicana najmanj pet dni pred
zasedanjem, razen če s krajšim rokom sklica soglaša večina članov strokovne
komisije.
(2) Člani strokovne komisije, ki se seje iz opravičenih
razlogov ne morejo udeležiti, so dolžni svoj izostanek sporočiti pristojnemu
uslužbencu vsaj dva dni pred zasedanjem. Če pristojni uslužbenec ugotovi, da
seja ne bi bila sklepčna, se seja prestavi.
(3) Vabilo se praviloma pošlje po elektronski pošti.
Izjemoma se vabilo pošilja po navadni pošti, če zaradi obsega ali narave
priloženega gradiva elektronsko pošiljanje ni mogoče.
(4) Gradiva so lahko dostopna tudi v podatkovni bazi
agencije, pri čemer agencija zagotovi dostop članom strokovne komisije.
13. člen
(dopisna seja)
(1) Pristojni uslužbenec agencije lahko izjemoma, ko ni
mogoče sklicati redne seje, skliče tudi dopisno sejo.
(2) V sklicu dopisne seje se navede, kako in do kdaj lahko
člani med dopisno sejo pošiljajo svoja pisna mnenja, stališča in pripombe. Rok
za pošiljanje sporočil ne sme biti krajši od štiriindvajset ur in ne daljši od
treh dni.
(3) Sporočila, prejeta med dopisno sejo, se posredujejo
vsem članom strokovne komisije.
(4) Gradivo s predlaganimi sklepi, mnenji ali stališči
je sprejeto, če je zanj glasovala več kot polovica članov strokovne komisije.
Glasovanje in obravnava gradiva se konča predčasno, če je pred iztekom
postavljenega roka za sprejem glasovala vsaj polovica članov strokovne
komisije.
(5) O dopisni seji se piše zapisnik. Za zapisnik dopisne
seje se smiselno uporabljajo določbe 14. člena tega pravilnika.
14. člen
(zapisnik)
(1) O delu strokovne komisije se vodi zapisnik, ki
obsega najmanj:
-       
zaporedno številko seje,
-       
datum in kraj seje,
-       
osebna imena navzočih in odsotnih članov strokovne komisije ter osebna
imena drugih navzočih,
-       
dnevni red,
-       
navedbo o potrditvi oziroma spremembi ali dopolnitvi zapisnika prejšnje
seje,
-       
podatke o delu na seji,
-       
sklepe, ki so bili sprejeti.
(2) Pristojni uslužbenec agencije osnutek zapisnika
izdela in ga najkasneje v treh delovnih dneh pošlje v usklajevanje članom
komisije. Pripombe na zapisnik člani strokovne komisije posredujejo najkasneje
v treh delovnih dneh. Vsak član ima pravico podati na zapisnik ločeno mnenje,
ki se priloži k zapisniku seje.
(3) Strokovna komisija sprejme zapisnik na svoji
naslednji redni seji.
(4) Zapisnik vodi pristojni uslužbenec agencije.
(5) Zapisnik podpišeta predsednik strokovne komisije in
pristojni uslužbenec agencije.
15. člen
(nagrada za delo)
(1) Član strokovne komisije ima pravico do nagrade za
svoje pisne prispevke oziroma pisna mnenja, ki so ovrednoteni kot avtorsko
delo.
(2) Direktor agencije s sklepom določi honorarje za
predsednike in člane strokovnih komisij.
(3) Pristojni uslužbenec na podlagi sklepa iz prejšnjega
odstavka pripravi ustrezne pogodbe s člani strokovne komisije.
(4) Podlaga za izplačilo honorarjev članom strokovnih
komisij so sklenjene pogodbe in pisno poročilo o opravljenem delu.
PREHODNA IN KONČNA DOLOČBA
16. člen
(imenovanje strokovne komisije in prenehanje mandata
dosedanjim komisijam)
Strokovne komisije po tem pravilniku se imenujejo najpozneje v
treh mesecih po uveljavitvi tega pravilnika. Z dnem imenovanja strokovnih komisij
po tem pravilniku preneha mandat dosedanjim strokovnim komisijam.
17. člen
(razveljavitev in začetek veljavnosti)
(1) Z dnem uveljavitve tega pravilnika preneha veljati
Pravilnik o strokovnih komisijah Javne agencije za knjigo Republike Slovenije
(Uradni list RS, št. 73/16).
(2) Ta pravilnik začne veljati naslednji dan po objavi v
Uradnem listu Republike Slovenije.
Št. 9000-1/2018/7/2
Ljubljana, dne 18. julija 2018
EVA 2018-3340-0011
Jani Virk l.r.
Predsednik Sveta Javne agencije za knjigo Republike Slovenije