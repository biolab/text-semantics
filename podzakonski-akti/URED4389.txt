1. člen
(vsebina uredbe)
Ta uredba ureja uveljavljanje davčnih olajšav za raziskave in
razvoj v skladu s tretjim stavkom prvega odstavka 55. člena Zakona o davku od
dohodkov pravnih oseb (Uradni list RS, št. 117/06 in 90/07) in v skladu s
tretjim stavkom prvega odstavka 61. člena Zakona o dohodnini (Uradni list RS,
št. 117/06 in 90/07) (v nadaljnjem besedilu: davčna regijska olajšava),
postopek in območja v Republiki Sloveniji z davčnimi regijskimi olajšavami za
vlaganja v raziskave in razvoj, vrste vlaganj, ki se štejejo za vlaganja v
raziskave in razvoj, obrazec za uveljavljanje davčnih regijskih olajšav,
metodologijo za izpolnjevanje obrazca, način predložitve obrazca davčnemu
organu in obliko raziskovalno-razvojnega projekta oziroma programa, podrobnejše
predpise o izvajanju davčnega nadzora nad izvajanjem dejavnosti oziroma poslov,
ki so povezani z dodelitvijo davčnih ugodnosti kot državne pomoči, ter način in
postopek v primeru vrnitve preveč pridobljene državne pomoči.
2. člen
(področja države, na katerih se lahko uveljavlja davčna
regijska olajšava)
(1) Za področja države, na katerih se lahko uveljavlja davčna
regijska olajšava, se štejejo statistične regije, za katere je izpolnjen pogoj
glede višine bruto domačega proizvoda na prebivalca glede na povprečje države,
ki je določen z Zakonom o davku od dohodkov pravnih oseb in Zakonom o
dohodnini.
(2) Statistične regije, ki imajo bruto domači proizvod na
prebivalca nižji od povprečja države do 15 odstotkov, so: Savinjska,
Jugovzhodna Slovenija, Gorenjska in Goriška. V njih velja davčna regijska
olajšava v višini 10 odstotkov vlaganj v raziskave in razvoj.
(3) Statistične regije, ki imajo bruto domači proizvod na
prebivalca nižji od povprečja države za več kot 15 odstotkov, so: Pomurska,
Podravska, Koroška, Zasavska, Spodnjeposavska in Notranjsko-kraška. V njih
velja davčna regijska olajšava v višini 20 odstotkov vlaganj v raziskave in
razvoj.
(4) Ta uredba se ne uporablja za pomoč dejavnostim
železniškega in cestnega prevoza ter za podjetja v težavah, kot jih
opredeljujejo Smernice Skupnosti o državni pomoči za reševanje in
prestrukturiranje podjetij v težavah (UL C št. 244 z dne 1. 10. 2004, str. 2).
3. člen
(davčna regijska olajšava)
Davčna regijska olajšava je dodatna davčna olajšava v višini
10 odstotkov oziroma 20 odstotkov vlaganj v raziskovalno-razvojne projekte, ki
se lahko uveljavlja poleg splošne olajšave za vlaganja v raziskovalno-razvojne
projekte. Splošno olajšavo za vlaganja v raziskovalno-razvojne projekte v višini
20 odstotkov lahko v skladu s prvim stavkom prvega odstavka 55. člena Zakona o
davku od dohodkov pravnih oseb in v skladu s prvim stavkom prvega odstavka 61.
člena Zakona o dohodnini uveljavljajo zavezanci po Zakonu o davku od dohodkov
pravnih oseb in Zakonu o dohodnini, ne glede na področje države, na katerem
imajo sedež in opravljajo svojo dejavnost.
4. člen
(davčni nadzor)
(1) Davčni organi izvajajo davčni nadzor nad izvajanem
raziskovalno-razvojne dejavnosti oziroma poslov, ki so povezani z uveljavljanjem
davčne olajšave za raziskave in razvoj (v nadaljnjem besedilu: davčni nadzor),
v skladu z zakonom, ki ureja davčni postopek, zakonom, ki ureja davčno službo,
in to uredbo.
(2) Za izvajanje davčnega nadzora je pristojen davčni organ,
pri katerem zavezanec, ki uveljavlja davčno olajšavo za raziskave in razvoj,
vlaga davčni obračun davka od dohodkov pravnih oseb ali davčni obračun
akontacije dohodnine od dohodka iz dejavnosti.
5. člen
(poročanje davčnemu organu)
(1) Davčni zavezanec, ki uveljavlja davčno regijsko olajšavo,
hkrati s predložitvijo davčnega obračuna davka od dohodkov pravnih oseb ali
davčnega obračuna akontacije dohodnine od dohodka iz dejavnosti predloži kot
prilogo k davčnemu obračunu tudi obrazec za uveljavljanje davčnih regijskih olajšav,
ki je Priloga 1 in je sestavni del te uredbe, izpolnjen na način, kot je
določen v metodologiji, ki je Priloga 2 in je sestavni del te uredbe, ter
obrazec s podatki o raziskovalno-razvojnem projektu, ki je Priloga 3 in je
sestavni del te uredbe, izpolnjen na način, kot je določen v metodologiji, ki
je Priloga 4 in je sestavni del te uredbe. Zavezanec izpolni navedene obrazce
posebej za vsak posamezen projekt ali program, ki predstavlja zaključeno celoto
raziskovalno-razvojne dejavnosti.
(2) Za uveljavitev davčne ugodnosti mora biti prisoten
spodbujevalni učinek te ugodnosti na podjetje.
(3) Davčni zavezanec poroča davčnemu organu tudi o dejstvih
oziroma okoliščinah, zaradi katerih ne bi bil upravičen do uveljavljanja davčne
regijske olajšave, na primer o kombinaciji državnih pomoči v skladu z 10.
členom te uredbe v 30 dneh po nastopu takega dejstva oziroma okoliščine.
6. člen
(ločeno prikazovanje podatkov)
(1) V obrazcu, ki je Priloga 1 te uredbe, morajo biti
prikazani posebej podatki o stroških vlaganj v notranje raziskovalne-razvojne
dejavnosti zavezanca, zneskih vlaganj v opremo, ki jo zavezanec uporablja pri
notranji raziskovalno-razvojni dejavnosti, ter stroških nakupa
raziskovalno-razvojnih storitev.
(2) Podatki iz prvega odstavka tega člena morajo biti
prikazani ločeno po posameznih projektih ali programih.
7. člen
(opredelitev notranjih in zunanjih dejavnosti)
(1) Zavezanec lahko uveljavlja davčno olajšavo za vlaganja v
notranjo in zunanjo raziskovalno-razvojno dejavnost.
(2) Stroški notranje raziskovalno-razvojne dejavnosti so vsi
stroški raziskovalno-razvojnih projektov, ki se izvajajo znotraj podjetja.
(3) Vlaganja v zunanjo raziskovalno-razvojno dejavnost
pomenijo nakup raziskovalno-razvojnih storitev, ki jih za zavezanca opravljajo
druge osebe oziroma druge javne ali zasebne raziskovalne organizacije, ki so z
zavezancem nepovezane osebe, in vključujejo:
a)    
stroške pogodb z zunanjimi strokovnjaki in raziskovalci, ki delajo na
raziskovalno-razvojnem projektu ali programu;
b)    
stroške pogodb o izvajanju raziskovalno-razvojnih dejavnosti, sklenjenih
z raziskovalno-razvojnimi organizacijami in drugimi osebami, ki so registrirane
za opravljanje raziskovalno-razvojnih dejavnosti.
(4) Upravičeni so stroški po tržnih cenah, kadar se posel
opravi prostovoljno in brez vsakega elementa tajnega dogovora.
(5) Med vlaganja za nakup raziskovalno-razvojnih storitev se
ne štejejo stroški, povezani z nakupom licenc, ki bodo brez dodatne
raziskovalno-razvojne dejavnosti davčnega zavezanca oziroma tretje
raziskovalno-razvojne organizacije uvedene v izdelke, postopke oziroma
storitve.
8. člen
(raziskovalno-razvojna dejavnost)
(1) Raziskovalno-razvojne dejavnosti po tej uredbi
sestavljajo osnovne raziskave, industrijske raziskave in eksperimentalni
razvoj.
(2) Za osnovne raziskave se šteje eksperimentalno ali
teoretično delo, ki se v osnovi opravlja za pridobivanje novega znanja o
temeljih pojavov in dejstev, ki jih je mogoče opazovati, brez neposredne
praktične uporabe.
(3) Za industrijsko raziskavo se štejejo načrtovane raziskave
ali kritične preiskave, usmerjene v pridobivanje novega znanja in spretnosti za
razvoj novih proizvodov, procesov ali storitev ali za znatno izboljšanje
obstoječih proizvodov, procesov ali storitev. Ti lahko vključujejo oblikovanje
komponent kompleksnih sistemov, ki so potrebni za industrijske raziskave,
zlasti za vrednotenje generične tehnologije, pri čemer so izključeni prototipi,
kakor jih zajema eksperimentalni razvoj.
(4) Za eksperimentalni razvoj se šteje pridobivanje,
združevanje, oblikovanje in uporaba obstoječega znanstvenega, tehnološkega,
poslovnega ali drugega ustreznega znanja in spretnosti za namene izdelovanja
načrtov in ureditev ali oblikovanja za nove, spremenjene ali izboljšane
proizvode, procese ali storitve. Ti lahko vključujejo na primer tudi druge
dejavnosti, usmerjene v konceptualne opredelitve, načrtovanje in dokumentacijo
novih proizvodov, procesov in storitev. Te dejavnosti lahko vključujejo
proizvodne osnutke, risbe, načrte ali drugo dokumentacijo, če niso namenjeni
tržni uporabi. Za eksperimentalni razvoj se šteje tudi razvoj prototipov za
tržno uporabo in pilotnih projektov, pri čemer je prototip nujno končni tržni
proizvod in je njegova izdelava predraga, da bi ga uporabili samo za namene
predstavitve in vrednotenja. V primeru poznejše tržne uporabe predstavitvenih
ali pilotnih projektov se morajo vsi prihodki, ustvarjeni s tako uporabo,
odšteti od upravičenih stroškov. Eksperimentalna proizvodnja in testiranje
proizvodov, procesov ali storitev sta prav tako upravičena, če ju ni mogoče
uporabiti ali preoblikovati za uporabo v industriji ali tržno uporabo. Za
eksperimentalni razvoj se ne šteje rednih ali občasnih sprememb proizvoda,
proizvodnih linij, proizvodnih procesov, obstoječih storitev in drugih tekočih
dejavnosti, čeprav take spremembe pomenijo izboljšanje.
9. člen
(opredelitev upravičenih stroškov)
(1) Upravičeni stroški raziskovalno-razvojne dejavnosti po
tej uredbi so tisti stroški, ki neposredno izhajajo iz raziskovalno-razvojnega
projekta ali programa in so:
-       
stroški osebja (raziskovalci, tehniki in drugo podporno osebje v obsegu,
v katerem so zaposleni na raziskovalnem projektu);
-       
stroški instrumentov in opreme v obsegu in za obdobje uporabe pri
raziskovalnem projektu. Če se ti instrumenti in oprema v svoji celotni
življenjski dobi ne uporabljajo samo za raziskovalni projekt, se štejejo za
upravičene samo stroški amortizacije, ki so izračunani na podlagi dobre
računovodske prakse, ki ustrezajo trajanju raziskovalnega projekta;
-       
stroški zgradb in zemljišča v obsegu in za obdobje, v katerem se
uporabljajo za raziskovalni projekt. Glede zgradb se štejejo za upravičene le
stroški amortizacije, ki so izračunani na podlagi dobre računovodske prakse, ki
ustrezajo trajanju raziskovalnega projekta. Za zemljišče se štejejo za
upravičene stroški komercialnega prenosa ali dejanski stroški kapitala;
-       
stroški pogodbenih raziskav, tehničnega znanja in patentov, ki so bili
kupljeni ali je bilo za njih pridobljeno licenčno dovoljenje od zunanjih virov
po tržni ceni, kadar je bila transakcija opravljena med nepovezanimi strankami
in ni temeljila na tajnem dogovoru, ter stroški svetovalnih in drugih ustreznih
storitev, uporabljenih izključno za raziskovalne dejavnosti. Med vlaganja za
nakup raziskovalno-razvojnih storitev se ne štejejo stroški, povezani z nakupom
licenc, ki bodo brez dodatne raziskovalno-razvojne dejavnosti davčnega
zavezanca oziroma tretje raziskovalno-razvojne organizacije uvedene v izdelke,
postopke oziroma storitve;
-       
dodatni režijski stroški, nastali neposredno zaradi raziskovalnega
projekta;
-       
drugi operativni stroški, vključno s stroški materiala, zalog in
podobnih izdelkov, nastali neposredno zaradi raziskovalne dejavnosti.
(2) Upravičeni stroški so za mala in srednja podjetja tudi
stroški, povezani s pridobivanjem in potrjevanjem patentov in drugih pravic
industrijske lastnine:
-       
vsi stroški, nastali pred podelitvijo pravice na izvirni stopnji
pristojnosti, vključno s stroški, ki so povezani s pripravo, vlaganjem in
obravnavo prošnje, ter stroški, nastali pri obnovi prijave pred podelitvijo
pravice;
-       
stroški prevajanja in drugi stroški, nastali zaradi pridobivanja ali
potrditve pravice na drugih stopnjah pristojnosti;
-       
stroški, nastali pri zaščiti veljavnosti pravice med uradno obravnavo
prošnje in možnimi postopki za nasprotovanje, tudi če so nastali po podelitvi
pravice.
(3) Za opredelitev malih in srednjih podjetij se upoštevajo
merila iz Uredbe Komisije (ES) št. 70/2001 z dne 12. januarja 2001 o uporabi
členov 87 in 88 Pogodbe ES pri pomoči za majhna in srednje velika podjetja (UL
L št. 10 z dne 13. 1. 2001, str. 33, z vsemi spremembami). Za upravičene stroške
pri mikro podjetjih se upoštevajo tudi stroški nove tehnološke opreme, ki se
uporablja tudi za eksperimentalni razvoj.
10. člen
(kombinacija državnih pomoči)
Vlaganj v raziskave in razvoj, za katera zavezanci
uveljavljajo znižanje davčne osnove po tej uredbi, ni dovoljeno niti v celoti
niti delno kombinirati z nobeno drugo obliko državnih pomoči in pomoči de
minimis.
11. člen
(ukrepi davčnega nadzora)
(1) Davčni nadzor nad uveljavljenimi olajšavami za raziskave
in razvoj izvaja davčni organ.
(2) Davčni organ lahko sprejme ukrepe davčnega nadzora zaradi
uveljavljanja davčne olajšave za raziskave in razvoj zlasti nad:
1.     
izvajanjem raziskovalno-razvojne dejavnosti oziroma poslov, ki so
povezani z uveljavljanjem davčne olajšave za raziskave in razvoj,
2.     
vračilom državne pomoči, ki jo mora zavezanec vrniti.
(3) Če ni s to uredbo ali zakonom drugače določeno, se za
izvajanje davčnega nadzora nad uveljavljenimi olajšavami za raziskave in razvoj
uporabljajo davčni predpisi, ki veljajo za izvajanje davčnega nadzora.
12. člen
(vrnitev državne pomoči)
(1) Če je bila davčna ugodnost dodeljena na podlagi
neresničnih podatkov oziroma če je zavezanec že prejel državno pomoč za
vlaganja v raziskave in razvoj, ki jih uveljavlja za olajšave po tej uredbi,
mora vrniti vsa dodeljena sredstva v enkratnem znesku.
(2) Zavezanec mora sredstva vrniti skupaj z obrestmi v 30
dneh od prejema odločbe.
13. člen
(znesek vrnjene državne pomoči)
Znesek vrnjene državne pomoči je znesek, enak zmanjšanju
davčne obveznosti v obliki davka od dohodkov pravnih oseb ali dohodnine zaradi
uveljavljanja davčne regijske olajšave v vseh letih uveljavljanja, skupaj z
obrestmi, ki se izračunajo v skladu s zakonom, ki ureja davčni postopek (v
nadaljnjem besedilu: znesek).
14. člen
(način vrnitve državne pomoči)
(1) Zavezanec nakaže znesek iz prejšnjega člena na ustrezen
vplačilni račun v skladu s Pravilnikom o podračunih ter načinu plačevanja
obveznih dajatev in drugih javnofinančnih prihodkov (Uradni list RS, št.
138/06).
(2) Dokazilo, iz katerega sta razvidna znesek in datum
plačila, priloži obračunu davka od dohodkov pravnih oseb ali obračunu
akontacije dohodnine od dohodka iz dejavnosti.
15. člen
(pomen izrazov in druga zakonodaja)
Vsak izraz, ki ni posebej določen s to uredbo ali zakonom,
ima za namene dela te uredbe, ki se nanaša na uveljavljanje davčnih ugodnosti
kot državnih pomoči, smiselno pomen, ki je določen z veljavno zakonodajo o
dodeljevanju državnih pomoči.
16. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije, uporablja pa se z dnem, ko Evropska komisija odobri
shemo državne pomoči.
Št. 00712-41/2007/12
Ljubljana, dne 22. novembra 2007
EVA 2007-1611-0050
Vlada Republike Slovenije
Janez Janša l.r.
Predsednik

Priloga
1: Obrazec za uveljavljanje davčne regijske olajšave za vlaganja v raziskave in
razvoj
Priloga
2: Metodologija za izpolnjevanje obrazca za uveljavljanje davčne regijske
olajšave za raziskave in razvoj
Priloga
3: Podatki o raziskovalno-razvojnem projektu ali programu
Priloga
4: Metodologija za izpolnjevanje obrazca s podatki o raziskovalno-razvojnem
projektu ali programu