1. člen
S to uredbo se določa oznaka pripadnosti,
oblika zastav in himna Slovenske vojske.
2. člen
Oznaka pripadnosti Slovenski vojski je znak
Slovenske vojske. Znak je okrogle oblike, ki se zgoraj končuje kot stiliziran
obris Triglava. V notranjem polju od zgoraj navzdol so barve državne zastave
bela, modra in rdeča. Za poljem sta dva prekrižana meča, ki sta vidna samo
delno, spodaj ročnika in zgoraj konici mečev. 
Oznaka pripadnosti Slovenski vojski je
stalni razpoznavni znak pripadnikov Slovenske vojske v skladu z določbami mednarodnega
vojnega prava. 
Z oznako pripadnosti Slovenski vojski se
lahko označujejo tudi vozila, plovila ter sedeži poveljstev, enot in zavodov
Slovenske vojske.
3. člen
Pripadniki Slovenske vojske nosijo oznako
pripadnosti na pokrivalih, razen na čeladah in pletenih kapah, v obliki znaka
in na levem rokavu uniforme v obliki našitka.
Znak na pokrivalih je:
-    
za vojaka znak Slovenske vojske;
-    
za podčastnike in častnike znak Slovenske vojske, ki ga obdaja venec
lipovih listov zlatorumene barve;
-    
za generale znak Slovenske vojske, ki ga obdaja venec lipovih listov
zelene barve.
Znak iz prejšnjega odstavka mornariških
podčastnikov in častnikov ter admiralov ima na notranjem polju stilizirano
sidro, znak letalskih podčastnikov, častnikov in generalov pa stiliziranega
orla.
Našitek na rokavu je v obliki ščita. Barva
polja se prilagaja vzorcu in barvi uniforme. Sredi polja je znak Slovenske
vojske. Polje je obrobljeno z barvami državne zastave, belo, modro in rdečo, ki
si slede od roba proti sredini polja. Izjemoma, če to zahtevajo potrebe vojaške
službe, je celoten našitek na bojni uniformi lahko tudi v ustreznih barvnih
odtenkih te uniforme.
Oznaka pripadnosti, ki se nosi na
pokrivalih, je lahko kovinska, v obliki našitka ali izvezena in ne sme
presegati velikosti 3,5 cm x 4,5 cm (višina x širina), oznaka pripadnosti, ki
se nosi na rokavu, pa ne sme presegati velikosti 7,5 cm x 6,5 cm
(višina x širina). Kovinski znak na pokrivalih bojnih uniform je bronaste
oziroma patinirane barve.
4. člen
Zastava Slovenske vojske je geometrijsko,
likovno in barvno enaka, kot je državna zastava, brez državnega grba. Na
sredini zastave je znak Slovenske vojske, ki zgoraj sega v belo in spodaj v
rdeče polje. Nad znakom je polkrožen napis ’REPUBLIKA SLOVENIJA’, pod znakom pa
polkrožni napis ’SLOVENSKA VOJSKA’. 
Na vrhu kopjišča je kovinski stiliziran
znak Slovenske vojske.
5. člen
Bojne zastave vojaško teritorialnih
poveljstev, operativnih poveljstev, brigad, samostojnih bataljonov, njim enakih
ali višjih enot so po obliki in barvah ter oznaki pripadnosti enake kot je
zastava Slovenske vojske iz prejšnjega člena. Nad znakom Slovenske vojske je
številčna oznaka poveljstva ali enote, pod znakom pa polkrožni napis, ki
vsebuje ime poveljstva ali enote. 
Učni centri Slovenske vojske imajo svoje
bojne zastave, ki so po obliki, barvah ter oznaki pripadnosti enake zastavi
Slovenske vojske. Nad znakom Slovenske vojske je številčna označba učnega
centra, pod znakom pa polkrožen napis, ki vsebuje ime kraja, v katerem je sedež
učnega centra.
6. člen
Himna Slovenske vojske je pesem ’Naprej
zastave slave’ pesnika Simona Jenka v glasbeni priredbi skladatelja Davorina
Jenka. 
Himna Slovenske vojske se izvaja za državno
himno. 
Himna Slovenske vojske se izvaja ob
vojaških svečanostih.
7. člen
Dosedanja oznaka pripadnosti Teritorialni
obrambi Republike Slovenije se po uveljavitvi te uredbe uporablja kot oznaka
pripadnosti Slovenski vojski. 
Sestavni del te uredbe je risba znaka
Slovenske vojske, našitka z oznako pripadnosti Slovenski vojski in zastave
Slovenske vojske.
8. člen
Zastava Teritorialne obrambe Republike
Slovenije in bojne zastave vojaško teritorialnih poveljstev, enot in zavodov
ter učnih centrov Teritorialne obrambe Republike Slovenije, se zamenjajo z
zastavami, določenimi s to uredbo v treh mesecih po njeni uveljavitvi.

Oznake
v slovenski vojski

Uredba o oznakah v Slovenski vojski (Uradni
list RS, št. 3/95) vsebuje naslednji končni določbi:
»9. člen
Z uveljavitvijo te uredbe preneha veljati
odlok o oznakah v Teritorialni obrambi Republike Slovenije (Uradni list RS, št.
21/91) in določbe uredbe o činih in poviševanju v Ministrstvu za obrambo
Republike Slovenije (Uradni list RS, št. 26/93) v delu, ki urejajo oznake
činov.
10. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o oznakah v
Slovenski vojski (Uradni list RS, št. 13/17) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.