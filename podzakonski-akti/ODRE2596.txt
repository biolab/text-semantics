1. člen
S to odredbo se z namenom zagotovitve zadostnih zmogljivosti
pri javnih zdravstvenih zavodih za opravljanje zdravstvene dejavnosti v času
obvladovanja in preprečevanja širjenja nalezljive bolezni COVID-19 (v
nadaljnjem besedilu: COVID-19) določajo začasni ukrepi na področju izvajanja
sekundariata, pripravništva in specializacij za zdravnike sekundarije (v
nadaljnjem besedilu: sekundarij), doktorje dentalne medicine pripravnike (v
nadaljnjem besedilu: pripravnik) ter zdravnike specializante in doktorje
dentalne medicine specializante (v nadaljnjem besedilu: specializant).
2. člen
(1) Sekundariat, pripravništvo in specializacija (v
nadaljnjem besedilu: usposabljanje) se ne glede na programom usposabljanja v
času razglašene epidemije COVID-19 opravljajo tako, da se sekundarij,
pripravnik in specializant vključi v izvajanje zdravstvenih storitev, potrebnih
za obvladovanje in preprečevanje širjenja COVID-19.
(2) Sekundarij, pripravnik in specializant delo iz
prejšnjega odstavka opravlja pod nadzorom in odgovornostjo neposrednega
mentorja, ki ga določi pooblaščeni izvajalec oziroma delodajalec.
3. člen
(1) Za potrebe izvajanja zdravstvenih storitev,
potrebnih za obvladovanje in preprečevanje širjenja COVID-19 lahko delodajalec
sekundarija, pripravnika in specializanta pozove na delo.
(2) Če delodajalec iz prejšnjega odstavka nima potrebe
po sodelovanju sekundarija, pripravnika oziroma specializanta pri izvajanju zdravstvenih
storitev, potrebnih za obvladovanje in preprečevanje širjenja COVID-19, se
sekundarija, pripravnika in specializanta kar najbolj vključi v izvajanje
zdravstvenih storitev, potrebnih za obvladovanje in preprečevanje širjenja
COVID-19, pri pooblaščenem izvajalcu.
4. člen
(1) Sekundariju, pripravniku in specializantu, ki na
podlagi prejšnjega člena ne opravlja dela, ki bi bilo po vsebini ustrezno
programu usposabljanja, se usposabljanje ustrezno podaljša.
(2) Predlog za podaljšanje iz prejšnjega odstavka da
nadzorni oziroma glavni mentor sekundarija, pripravnika oziroma specializanta.
5. člen
(1) Pogodba o zaposlitvi sekundarija, pripravnika in
specializanta, veljavna ob uveljavitvi te odredbe, ostane v veljavi za čas
trajanja ukrepov iz te odredbe oziroma do prvega možnega opravljanja
strokovnega ali specialističnega izpita.
(2) Pogodba o zaposlitvi iz prejšnjega odstavka preneha
veljati, če je sekundariju, pripravniku ali specializantu odobrena
specializacija in na tej podlagi omogočena nova zaposlitev.
6. člen
Strokovno utemeljenost ukrepov iz te odredbe minister,
pristojen za zdravje, ugotavlja vsakih 14 dni in ob upoštevanju strokovnih
razlogov odloči, da se ti ukrepi še naprej uporabljajo, ali pa ukrepe spremeni
oziroma odpravi ter o tem obvesti Vlado Republike Slovenije in Državni zbor
Republike Slovenije.
7. člen
Z dnem uveljavitve te odredbe preneha veljati Odredba o
začasnih ukrepih na področju izvajanja specializacij in sekundariata v času
obvladovanja in preprečevanja širjenja nalezljive bolezni COVID-19 (Uradni list
RS, št. 145/20).
8. člen
Ta odredba začne veljati naslednji dan po objavi v Uradnem
listu Republike Slovenije.
Št. 0070-132/2020
Ljubljana, dne 24. oktobra 2020
EVA 2020-2711-0103
Tomaž Gantar
minister
za zdravje