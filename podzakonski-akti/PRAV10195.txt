1. SPLOŠNA DOLOČBA
1. člen
Ta pravilnik določa način ravnanja ponudnikov plačilnih
storitev v zvezi z izvrševanjem sklepov o izvršbi oziroma zavarovanju, ki jih v
skladu s svojimi pristojnostmi izdajo davčni organi.
2. RAVNANJE PONUDNIKA PLAČILNIH STORITEV PO PREJEMU SKLEPA O
DAVČNI IZVRŠBI
a) Splošno
2. člen
(1) Takoj ko ponudnik plačilnih storitev prejme sklep o
davčni izvršbi, zarubi denarna sredstva (v nadaljnjem besedilu: sredstva) na
vseh dolžnikovih računih, ki jih vodi, do višine dolga, navedenega v sklepu o
davčni izvršbi. 
(2) Ponudnik plačilnih storitev, ki je v sklepu o davčni
izvršbi naveden na prvem mestu (v nadaljnjem besedilu: primarni ponudnik
plačilnih storitev), prenese sredstva z dolžnikovega računa na predpisane
račune.
3. člen
Ponudnik plačilnih storitev izvrši sklep o davčni izvršbi iz
sredstev na dolžnikovih računih, in sicer iz vseh sredstev v vseh valutah, pri
čemer sredstva v tuji valuti preračuna v eure po svojem nakupnem tečaju na dan
prenosa.
4. člen
Po prejemu sklepa o davčni izvršbi ponudnik plačilnih
storitev preveri, ali ima dolžnik pri njem odprt račun. Če ponudnik plačilnih
storitev ugotovi, da ne vodi računa dolžnika oziroma je račun ukinjen ali da
vodi le dolžnikov plačilni račun, ki se uporablja izključno za namen
izvrševanja plačilnih transakcij v skladu z zakonom, ki ureja plačilne storitve
in sisteme, lahko ugovarja, da dolžnik pri njem nima računa in vrne sklep o
davčni izvršbi davčnemu organu.
5. člen
Ponudnik plačilnih storitev zarubi sredstva na računih
dolžnika, in sicer najprej eurska sredstva v breme transakcijskega računa. Če
na tem računu ni sredstev v višini, navedeni v sklepu o davčni izvršbi, pa še v
breme drugih računov dolžnika ali iz sredstev iz naslova pogodb o vezavi
sredstev s ponudnikom plačilnih storitev.
b) Več ponudnikov plačilnih storitev
6. člen
(1) Ponudniki plačilnih storitev prenesejo zarubljena
sredstva na dolžnikov transakcijski račun, odprt pri primarnem ponudniku
plačilnih storitev, takoj ko od primarnega ponudnika plačilnih storitev
pridobijo podatek o višini manjkajočih sredstev za poplačilo dolga po sklepu o
davčni izvršbi. 
(2) Ponudniki plačilnih storitev pridobijo od primarnega
ponudnika plačilnih storitev podatek iz prejšnjega odstavka takoj po rubežu
sredstev in ob vsakem prilivu sredstev na račun, in sicer vse do obvestila iz
četrtega odstavka tega člena. 
(3) Če eurska sredstva pri primarnem ponudniku plačilnih
storitev in prenesena eurska sredstva drugih ponudnikov plačilnih storitev ne
zadoščajo za poplačilo dolga po sklepu o davčni izvršbi, se dolg poplača tudi
iz sredstev v tujih valutah, ki jih ima dolžnik na računu, odprtem pri
primarnem ponudniku plačilnih storitev, oziroma če ta ne zadoščajo, tudi iz
sredstev v tujih valutah, ki jih ima dolžnik na računih, odprtih pri drugih
ponudnikih plačilnih storitev. 
(4) Sredstva ponudnikov plačilnih storitev se prenašajo na
transakcijski račun dolžnika pri primarnem ponudniku plačilnih storitev vse do
obvestila primarnega ponudnika plačilnih storitev, da prenosi sredstev niso več
potrebni.
7. člen
(1) Če je v sklepu o davčni izvršbi navedenih več ponudnikov
plačilnih storitev in primarni ponudnik plačilnih storitev ugotovi, da ne vodi
računa dolžnika oziroma je račun ukinjen ali da vodi le dolžnikov plačilni
račun, ki se uporablja izključno za namen izvrševanja plačilnih transakcij v
skladu z zakonom, ki ureja plačilne storitve in sisteme, o tem obvesti vse
ostale v sklepu o davčni izvršbi navedene ponudnike plačilnih storitev. 
(2) Od prejema obvestila iz prejšnjega odstavka se kot
primarni ponudnik plačilnih storitev šteje naslednji v sklepu o davčni izvršbi
navedeni ponudnik plačilnih storitev. 
(3) Ponudniki plačilnih storitev pridobijo od novega
primarnega ponudnika plačilnih storitev podatek o številki transakcijskega
računa dolžnika, ki ga ima le-ta odprtega pri njem, in podatek o višini
sredstev, potrebnih za poplačilo dolga po sklepu o davčni izvršbi.
8. člen
Primarni ponudnik plačilnih storitev: 
-       
zarubi sredstva do višine dolga po sklepu, 
-       
obračunava zamudne obresti in izvrši njihov prenos na predpisane račune,
-       
izvršuje prenose sredstev na predpisane račune, 
-       
obvesti druge ponudnike plačilnih storitev, ko sredstva na
transakcijskem računu primarnega ponudnika plačilnih storitev zadoščajo za
poplačilo dolga z zamudnimi obrestmi, da prenehajo z nakazili zarubljenih
sredstev.
9. člen
Primarni ponudnik plačilnih storitev po izvršenem prenosu
sredstev s strani drugih ponudnikov plačilnih storitev izvaja prenose sredstev
v višini dolga po sklepu o davčni izvršbi z obračunanimi zamudnimi obrestmi do
popolne izvršitve sklepa. Če sredstva na računih pri primarnem ponudniku
plačilnih storitev zadoščajo za pokritje dolga, primarni ponudnik plačilnih
storitev obvesti vse druge v sklepu o davčni izvršbi navedene ponudnike
plačilnih storitev, da sredstva zadoščajo in naj prenehajo z nakazili sredstev
na transakcijski račun dolžnika, odprt pri primarnem ponudniku plačilnih
storitev.
c) Ustavitev in zadržanje izvrševanja sklepov o davčni izvršbi
10. člen
Ponudniki plačilnih storitev prenehajo izvrševati sklep o
davčni izvršbi takoj po prejemu sklepa o ustavitvi postopka davčne izvršbe
oziroma sklepa o zadržanju davčne izvršbe.
d) Vrstni red izvrševanja sklepov in poplačila obveznosti
11. člen
(1) Če prejme ponudnik plačilnih storitev v izvršitev več
sklepov o davčni izvršbi, se ti sklepi izvršijo po vrstnem redu, kot so
prispeli. 
(2) Pri vrstnem redu poplačila obveznosti se upošteva
prednostni vrstni red, določen z zakonom, ki ureja davčni postopek.
12. člen
(1) Če ponudnik plačilnih storitev izvršuje sklepe o davčni
izvršbi, izdane na podlagi zakona, ki ureja davčni postopek, in sklepe o
izvršbi, izdane na podlagi zakona, ki ureja o izvršbo in zavarovanje, imajo
davčni dolg in stroški davčne izvršbe pri poplačilu prednost pred ostalimi
dolgovi dolžnika, razen pred dospelimi obveznostmi iz naslova zakonite
preživnine, odškodnine za škodo, nastalo zaradi porušenega zdravja, odškodnine
zaradi izgube delovne zmožnosti ali odškodnine zaradi smrti preživljavca. 
(2) Če s sklepom o davčni izvršbi davčni organ izterjuje
druge denarne nedavčne obveznosti, ki jih ni odmeril davčni organ (denarna
kazen, globa, upravna terjatev, obresti, stroški tega postopka), temveč jih
davčni organ na podlagi zakona izterjuje za druge državne organe, samoupravne
lokalne skupnosti ali nosilce javnih pooblastil, imajo pri poplačilu prednost v
skladu s prejšnjim odstavkom samo stroški davčne izvršbe ne pa tudi druge
denarne nedavčne obveznosti.
13. člen
Ponudnik plačilnih storitev nakazuje zarubljena sredstva po
sklepu o davčni izvršbi na predpisane račune tako, da se obveznosti poplačajo
po naslednjem vrstnem redu: 
1.     
stroški izvršbe, 
2.     
obresti, 
3.     
davek, 
4.     
denarne kazni in globe ter stroški tega postopka.
3. RAVNANJE PONUDNIKA PLAČILNIH STORITEV PO PREJEMU SKLEPA ZA
ZAVAROVANJE IZPOLNITVE DAVČNE OBVEZNOSTI
14. člen
Ponudnik plačilnih storitev začasni sklep za zavarovanje
izpolnitve davčne obveznosti izvrši takoj po prejemu.
15. člen
Ponudnik plačilnih storitev izvrši začasni sklep za
zavarovanje izpolnitve davčne obveznosti s smiselno uporabo določb 3., 4., 5.,
6. in 7. člena tega pravilnika.
4. POROČANJE O DOSPELIH NEPORAVNANIH OBVEZNOSTIH
16. člen
O stanju zarubljenih sredstev ponudnik plačilnih storitev
obvesti pristojni davčni organ na dan prejema sklepa o davčni izvršbi, zatem pa
ob vsaki spremembi stanja, vendar ne več kot enkrat na dan.
17. člen
Ponudnik plačilnih storitev obvesti davčni organ o
neporavnanih zneskih po posameznem sklepu o davčni izvršbi ob vsaki spremembi
zneskov, vendar ne več kot enkrat na dan. V obvestilu za vsak sklep posebej
navede zneske po posameznih računih, določenih s Pravilnikom o podračunih ter
načinu plačevanja obveznih dajatev in drugih javnofinančnih prihodkov (Uradni
list RS, št. 138/06, 117/07, 120/07, 11/08, 41/08, 76/08, 124/08, 32/09, 58/09
– ZPlaSS, 112/09 in 25/10).
5. KONČNA DOLOČBA
18. člen
Ta pravilnik začne veljati trideseti dan po objavi v Uradnem
listu Republike Slovenije.
Št. 007-726/2009/22
Ljubljana, dne 19. maja 2010
EVA 2010-1611-0067
dr. Franc Križanič l.r. 
Minister 
za finance