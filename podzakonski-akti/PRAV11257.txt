1. člen
(vsebina in področje uporabe)
(1) Ta pravilnik ureja okvir za
določanje zahtev za okoljsko primerno zasnovo proizvodov, povezanih z energijo,
v skladu z Direktivo 2009/125/ES Evropskega parlamenta in Sveta z dne
21. oktobra 2009 o vzpostavitvi okvira za določanje zahtev za okoljsko
primerno zasnovo izdelkov, povezanih z energijo (prenovitev) (UL L št. 285 z
dne 31. 10. 2009, str. 10; v nadaljnjem besedilu: Direktiva 2009/125/ES).
(2) Ta pravilnik določa tudi zahteve,
ki jih morajo izpolnjevati proizvodi, povezani z energijo, da se lahko dajo na
trg ali v uporabo.
(3) Ta pravilnik se ne uporablja za
potniška ali tovorna prevozna sredstva.
2. člen
(pomen izrazov)
Izrazi, uporabljeni v tem pravilniku,
pomenijo:
1.    
proizvod, povezan z energijo (v nadaljnjem besedilu: proizvod), pomeni
vsak proizvod, ki med uporabo vpliva na porabo energije in je dan na trg ali v
uporabo, vključno z deli, namenjenimi vgradnji v proizvode, ki so dani na trg
ali v uporabo kot posamezni deli, namenjeni končnim uporabnikom, in za katere
se lahko naredi samostojna ocena okoljske učinkovitosti;
2.    
dati na trg pomeni prvič ponuditi proizvod na trgu Evropske unije z
namenom distribucije ali uporabe v Evropski uniji, za plačilo ali brezplačno,
ne glede na vrsto prodaje (prodajno tehniko);
3.    
dati v uporabo pomeni prvo uporabo proizvoda za predvideni namen s
strani končnega uporabnika v Evropski uniji;
4.    
distributer je vsaka pravna oseba, samostojni podjetnik posameznik ali
posameznik, ki samostojno opravlja dejavnost v dobavni verigi, ki ni
proizvajalec ali uvoznik in ki omogoči dostopnost proizvoda na trgu ali v
uporabi;
5.    
ekološki profil pomeni opis vnosov in iznosov (na primer materialov,
emisij in odpadkov) v skladu z izvedbenim predpisom, ki velja za proizvod, v
njegovi celotni življenjski dobi, pomembnih z vidika njegovega vpliva na okolje
in izraženih v merljivih fizikalnih količinah;
6.    
energijska predelava pomeni uporabo gorljivih odpadkov za proizvodnjo
energije z neposrednim sežigom, skupaj z drugimi odpadki ali brez njih, vendar
z uporabo toplote;
7.    
harmoniziran standard je standard, ki ga je sprejel evropski organ za
standardizacijo iz Priloge I k Direktivi 98/34/ES Evropskega parlamenta in
Sveta z dne 22. junija 1998 o določitvi postopka za zbiranje informacij na
področju tehničnih standardov in tehničnih predpisov (UL L št. 204 z dne
21. 6. 1998, str. 37), kakor je bila nazadnje spremenjena z Direktivo
98/48/ES Evropskega parlamenta in Sveta z dne 20. julija 1998 o spremembi
Direktive 98/34/ES o določitvi postopka za zbiranje informacij na področju
tehničnih standardov in tehničnih predpisov (UL L št. 217 z dne 5. 8.
1998, str. 18), na predlog Komisije Evropske unije v skladu s 6. členom te
direktive;
8.    
izboljšanje okoljske učinkovitosti pomeni postopek izboljšanja okoljske
učinkovitosti proizvoda v času več generacij, čeprav ne nujno pri vseh
okoljskih vidikih proizvoda hkrati;
9.    
izvedbeni predpisi so uredbe Komisije Evropske unije, ki določajo
zahteve za okoljsko primerno zasnovo posameznih skupin proizvodov;
10.  materiali
so snovi ali tvarine, ki se uporabijo pri izdelavi, dodelavi ali predelavi
proizvoda v njegovi celotni življenjski dobi;
11.  nevarni
odpadek je odpadek, ki ima eno ali več nevarnih lastnosti iz Priloge 1 Uredbe o
odpadkih (Uradni list RS, št. 103/11);
12.  odpadek
je snov ali predmet, ki ga imetnik zavrže, namerava zavreči ali mora zavreči;
13.  okoljska
učinkovitost proizvoda pomeni rezultate proizvajalčevega upravljanja z
okoljskimi vidiki proizvoda, navedenimi v tehnični dokumentaciji;
14.  okoljsko
primerna zasnova pomeni sistematično vključitev okoljskih vidikov v zasnovo
proizvoda, da bi se izboljšala okoljska učinkovitost proizvoda v njegovi
življenjski dobi;
15.  okoljski
vidik pomeni element ali funkcijo proizvoda, ki lahko v njegovi življenjski
dobi vpliva na okolje;
16.  okoljski
vpliv pomeni vsako spremembo okolja, ki v celoti ali delno izhaja iz proizvoda
v njegovi življenjski dobi;
17.  organ
za ugotavljanje skladnosti je pravna oseba, samostojni podjetnik posameznik ali
posameznik, ki samostojno opravlja dejavnost, in je z odločbo pristojnega
ministrstva določen za izvajanje dejavnosti ugotavljanja skladnosti, vključno s
kalibracijo, preizkušanjem, certificiranjem in kontrolo;
18.  ponovna
uporaba pomeni postopek, v katerem se proizvod ali njegovi deli ponovno
uporabijo za enak namen, za katerega so bili ustvarjeni, vključno z nadaljnjo
uporabo proizvoda, ki se vrača na zbiralno mesto, k distributerju, izvajalcu
recikliranja ali proizvajalcu, pa tudi z uporabo obnovljenega proizvoda;
19.  pooblaščeni
zastopnik je fizična ali pravna oseba s sedežem v Evropski uniji, ki je
pridobila pisno pooblastilo proizvajalca za opravljanje vseh ali dela
obveznosti in formalnosti v zvezi s proizvodi v njegovem imenu;
20.  posebna
zahteva po okoljsko primerni zasnovi pomeni količinsko določeno in merljivo
zahtevo po okoljsko primerni zasnovi, povezano z določenim okoljskim vidikom
proizvoda, na primer porabo energije med delovanjem, preračunano na enoto
izhodnega učinka;
21.  predelava
je postopek, katerega glavni rezultat je, da se odpadki koristno uporabijo v
obratu, v katerem so bili predelani, ali v drugih gospodarskih dejavnostih,
tako da nadomestijo druge materiale, ki bi se uporabili za izpolnitev določene
funkcije, ali so pripravljeni za izpolnitev te funkcije;
22.  proizvajalec
je fizična ali pravna oseba, ki proizvaja proizvode, za katere velja ta
pravilnik, in je odgovorna za njihovo skladnost glede dajanja na trg ali v
uporabo pod proizvajalčevim lastnim imenom ali blagovno znamko ali za lastno
uporabo proizvajalca. Če proizvajalca v skladu z opredelitvijo v prvem stavku
te točke ali uvoznika, kakor je opredeljen v 27. točki tega člena, ni
mogoče določiti, je proizvajalec fizična ali pravna oseba, ki daje na trg ali v
uporabo proizvode, za katere velja ta pravilnik;
23.  recikliranje
pomeni ponovno obdelavo odpadnih materialov v proizvodnem procesu za prvotni
namen ali v druge namene, vendar ne za energetsko predelavo;
24.  sestavni
deli in sklopi so deli, ki so namenjeni vgradnji v proizvode in niso dani na
trg ali v uporabo kot samostojni deli za končne uporabnike ali zanje ni mogoče
pripraviti samostojne ocene okoljske učinkovitosti;
25.  splošna
zahteva po okoljsko primerni zasnovi pomeni zahtevo po okoljsko primerni
zasnovi, ki temelji na ekološkem profilu proizvoda kot celoti in nima določenih
mejnih vrednosti za posamezne okoljske vidike;
26.  usklajevalna
zakonodaja Evropske unije je zakonodaja Evropske unije, ki usklajuje pogoje za
trženje proizvodov;
27.  uvoznik
je pravna oseba, samostojni podjetnik posameznik ali posameznik, ki samostojno
opravlja dejavnost s sedežem v Evropski uniji, in daje na trg Evropske unije
proizvode iz tretjih držav;
28.  zahteva
po okoljsko primerni zasnovi pomeni zahtevo v zvezi s proizvodom ali
načrtovanjem proizvoda, namenjeno izboljšanju njegove okoljske učinkovitosti,
ali zahtevo po zagotavljanju podatkov o okoljskih vidikih proizvoda;
29.  zasnova
proizvoda pomeni več postopkov, ki v tehničnih lastnostih proizvoda upoštevajo
pravne, tehnične, varnostne, funkcionalne, tržne ali druge zahteve, ki jim mora
proizvod ustrezati;
30.  znak
skladnosti CE je znak, s katerim proizvajalec izjavlja, da je proizvod skladen
z zahtevami iz usklajevalne zakonodaje Evropske unije, ki določa njeno
namestitev;
31.  življenjska
doba pomeni zaporedna in med seboj povezana obdobja proizvoda od uporabe
surovin do dokončne odstranitve.
3. člen
(znak skladnosti CE in izjava EU o
skladnosti)
(1) Proizvajalec ali njegov
pooblaščeni zastopnik mora pred dajanjem proizvoda na trg ali v uporabo nanj
pritrditi znak skladnosti CE in sestaviti izjavo EU o skladnosti, s čimer zagotavlja
in izjavlja, da proizvod ustreza zahtevam za okoljsko primerno zasnovo.
(2) Znak skladnosti CE je sestavljen
iz začetnic „CE“ in mora imeti lastnosti, ki so navedene v Prilogi I tega
pravilnika, ki je njegov sestavni del.
(3) Proizvajalec ali njegov
pooblaščeni zastopnik mora sestaviti izjavo EU o skladnosti, ki mora vsebovati
naslednje podatke:
a) 
ime in naslov proizvajalca ali njegovega
pooblaščenega zastopnika;
b) 
opis modela, ki zadošča za nedvoumno prepoznavanje;
c) 
navedbo izvedbenega predpisa in sklic na drugo
zakonodajo Evropske unije, ki določa označevanje z znakom skladnosti CE;
d) 
sklicevanje na uporabljene harmonizirane
standarde;
e) 
druge uporabljene tehnične standarde in
specifikacije;
f)  
ime in podpis odgovorne osebe, ki jo je
pooblastil proizvajalec ali njegov pooblaščeni zastopnik.
4. člen
(obveznosti uvoznika)
Če proizvajalec nima sedeža v Evropski
uniji in v Evropski uniji nima pooblaščenega predstavnika, mora uvoznik:
a) 
zagotoviti, da je proizvod, ki je dan na trg
ali v uporabo, skladen z zahtevami za okoljsko primerno zasnovo in s tem
pravilnikom,
b) 
hraniti in dati na voljo nadzornim organom
izjavo EU o skladnosti in tehnično dokumentacijo.
5. člen
(prosti pretok)
(1) Proizvoda, ki izpolnjuje zahteve
za okoljsko primerno zasnovo in je označen z znakom skladnosti CE v skladu s
3. členom tega pravilnika, se ne sme prepovedati, omejiti ali ovirati
njegovega dajanja na trg ali v uporabo.
(2) Proizvoda, za katerega izvedbeni
predpis določa, da zanj ni potrebna zahteva za okoljsko primerno zasnovo, in je
označen z znakom skladnosti CE, se ne sme prepovedati, omejiti ali ovirati
njegovega dajanja na trg ali v uporabo.
6. člen
(ugotavljanje skladnosti)
(1) Proizvajalec ali njegov
pooblaščeni zastopnik mora pred dajanjem proizvoda na trg ali v uporabo izvesti
postopek ugotavljanja skladnosti proizvoda z zahtevami izvedbenega predpisa, ki
ureja okoljske zahteve za posamezno skupino proizvodov (v nadaljnjem besedilu:
izvedbeni predpis).
(2) Na podlagi postopkov ugotavljanja
skladnosti, ki so določeni v izvedbenem predpisu, se proizvajalci odločijo za:
-      
notranji nadzor načrtovanja proizvoda, ki je določen v Prilogi II tega
pravilnika in je njegov sestavni del, ali
-      
sistem upravljanja, ki je določen v Prilogi III tega pravilnika in je
njegov sestavni del.
(3) Ne glede na določbo prejšnjega
odstavka tega člena se postopek ugotavljanja skladnosti lahko izbere tudi med
moduli iz Priloge II Sklepa št. 768/2008/ES Evropskega parlamenta in Sveta z
dne 9. julija 2008 o skupnem okviru za trženje proizvodov in razveljavitvi
Sklepa Sveta 93/465/EGS (UL L št. 218 z dne 13. 8. 2008, str. 82), če je
to upravičeno in sorazmerno s tveganjem.
7. člen
(domneva o skladnosti)
(1) Za proizvod, ki je označen z
znakom skladnosti CE iz 3. člena tega pravilnika, se šteje, da je skladen z
določbami tega pravilnika in izvedbenega predpisa.
(2) Za proizvod, pri katerem so bili
pri načrtovanju proizvoda uporabljeni harmonizirani standardi, ki so objavljeni
v Uradnem listu Evropske unije, se šteje, da je skladen z določbami tega
pravilnika in z določbami izvedbenega predpisa, na katerega se ti standardi
nanašajo.
(3) Šteje se, da so proizvodi, za
katere je bil pridobljen znak za okolje v skladu z Uredbo (ES) št. 1980/2000
Evropskega parlamenta in Sveta z dne 17. julija 2000 o spremenjenem sistemu
Skupnosti za podeljevanje znaka za okolje (UL L št. 237 z dne 21. 9. 2000,
str. 1) in Uredbo (ES) št. 66/2010 Evropskega
parlamenta in Sveta z dne 25. novembra 2009 o znaku EU za okolje
(UL L št. 27 z dne 30. 1. 2010, str. 1), v
skladu z zahtevami za okoljsko primerno zasnovo.
(4) Če proizvod, za katerega velja
izvedbeni predpis, zasnuje organizacija, registrirana v skladu z Uredbo (ES)
št. 761/2001 Evropskega parlamenta in Sveta z dne 19. marca 2001 o
prostovoljnem sodelovanju organizacij v Sistemu Skupnosti za okoljsko ravnanje
in presojo (EMAS) (UL L št. 114 z dne 24. 4. 2001, str. 1), in je zasnova
proizvoda vključena v obseg registracije, se domneva, da sistem upravljanja
organizacije ustreza zahtevam iz Priloge III tega pravilnika.
(5) Če proizvod, za katerega velja
izvedbeni predpis, zasnuje organizacija s sistemom upravljanja, ki vključuje
zasnovo proizvoda in se izvaja v skladu s harmoniziranimi standardi, ki so
objavljeni v Uradnem listu Evropske unije, se domneva, da je sistem upravljanja
v skladu z zahtevami iz Priloge III tega pravilnika.
(6) Če za posamezni proizvod obstaja
sum o neskladnosti proizvoda, mora nadzorni organ zaradi določitve morebitnih
pravočasnih popravnih ukrepov na svojih spletnih straneh objaviti utemeljeno
oceno o neskladnosti proizvoda, ki jo izdela organ za ugotavljanje skladnosti
ali proizvajalec proizvoda.
8. člen
(zaščitna klavzula)
(1) Kadar nadzorni organ ugotovi, da
proizvod, ki nosi znak skladnosti CE iz 3. člena tega pravilnika in je na trgu
ali se uporablja v skladu z njegovim namenom uporabe, ne izpolnjuje zahtev za
okoljsko primerno zasnovo, se proizvajalca ali njegovega pooblaščenega
zastopnika pozove, da zagotovi skladnost proizvoda in preneha s kršitvijo, pod
pogoji, ki jih določi nadzorni organ. Kadar se neskladnost nadaljuje, nadzorni
organ sprejme ukrepe o prepovedi ali omejitvi trgovanja ali uporabe proizvoda,
ali odloči, da se proizvod umakne s trga.
(2) Kadar nadzorni organ sprejme
odločitev o prepovedi ali omejitvi trgovanja ali uporabe proizvoda, ali odloči,
da se proizvod umakne s trga, se priglasi zaščitna klavzula skladno s
predpisom, ki določa način mednarodne izmenjave informacij o ukrepih in
dejanjih, ki omejujejo trgovanje s proizvodi. V obvestilu se navedejo razlogi
za odločitev, in sicer:
-      
neizpolnjevanje zahtev izvedbenega predpisa;
-      
nepravilna uporaba harmoniziranih standardov;
-      
pomanjkljivosti v harmoniziranih standardih.
(3) Odločitve, ki jih nadzorni organ
sprejme na podlagi prejšnjega odstavka, morajo biti dostopne javnosti.
9. člen
(zahteve za sestavne dele in sklope)
Proizvajalec ali njegov pooblaščeni
zastopnik, ki daje na trg ali v uporabo sestavne dele in sklope, mora
zagotoviti proizvajalcu proizvoda podatke o sestavi materialov in porabi
energije, materialih ali virih za sestavne dele ali sklope, če tako
določa izvedbeni predpis.
10. člen
(obveščanje potrošnikov)
Proizvajalci morajo skladno z zahtevami
izvedbenega predpisa končnim uporabnikom proizvodov zagotoviti:
-      
informacije o tem, kako lahko sami prispevajo k trajnostni uporabi
proizvoda, ter
-      
podatke o ekološkem profilu proizvoda in koristih njegove okoljsko
primerne zasnove.
11. člen
(nadzor)
Nadzor nad okoljsko primerno zasnovo
proizvodov, ki so na trgu, izvaja inšpekcija, pristojna za trg. Za proizvode v
uporabi izvaja nadzor energetska inšpekcija.

Priloga
I: Znak skladnosti CE
Priloga
II: Notranji nadzor zasnove proizvoda
Priloga
III: Sistem upravljanja za ugotavljanje skladnosti

Pravilnik o vzpostavitvi okvira za določanje
zahtev za okoljsko primerno zasnovo proizvodov, povezanih z energijo (Uradni
list RS, št. 50/12)
vsebuje naslednji končni določbi:
»12. člen
(razveljavitev
podzakonskih predpisov)
Z dnem uveljavitve tega pravilnika
prenehata veljati:
-      
Pravilnik o zahtevah za minimalno energijsko učinkovitost predstikalnih
naprav za fluorescenčne sijalke (Uradni list RS, št. 58/03 in 47/07);
-      
Pravilnik o zahtevah za energijsko učinkovitost električnih
gospodinjskih hladilnikov in zamrzovalnikov ter njihovih kombinacij (Uradni
list RS, št. 107/01, 16/02 in 40/07).
13. člen
(začetek
veljavnosti)
Ta pravilnik začne veljati 6. julija
2012.«.

Pravilnik o spremembi in dopolnitvah Pravilnika
o vzpostavitvi okvira za določanje zahtev za okoljsko primerno zasnovo proizvodov,
povezanih z energijo (Uradni list RS, št. 69/13) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.