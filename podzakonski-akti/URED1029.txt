1. člen
Ta uredba ureja: 
-       
postopek zapiranja evidenčnih računov imetnikov lastniških certifikatov;
-       
postopek uporabe lastniških certifikatov v okviru interne razdelitve
oziroma notranjega odkupa za pridobitev delnic ali deležev v podjetjih, v
katerih bo interna razdelitev oziroma notranji odkup izveden po roku iz prvega
odstavka 71. člena zakona o zaključku lastninjenja in privatizaciji pravnih
oseb v lasti Slovenske razvojne družbe (v nadaljnjem besedilu: zakon); 
-       
postopek uporabe certifikatov pri lastninjenju Sklada za spodbujanje
razvoja Triglavskega narodnega parka (v nadaljnjem besedilu: sklad) v primeru,
če bo lastninjenje izvedeno po roku iz prvega odstavka 71. člena zakona.
2. člen
Pomen pojmov v tej uredbi: 
-       
centralna evidenca certifikatov je podatkovna baza, ki se vodi pri
Ministrstvu za ekonomske odnose in razvoj (v nadaljnjem besedilu: ministrstvo)
za vsak odprt evidenčni račun; 
-       
zapreti evidenčni račun pomeni, da imetniki ne morejo več razpolagati z
sredstvi na evidenčnem računu; 
-       
potrdila so potrdila, ki jih podjetja izdajo zaposlenim delavcem na
podlagi neizplačanega dela neto osnovnih osebnih dohodkov, za nakup delnic
podjetja.
3. člen
Po izteku šestmesečnega roka od uveljavitve zakona se
evidenčni računi imetnikov lastniških certifikatov zaprejo. 
Postopek zapiranja evidenčnih računov opravi ministrstvo,
tako da z dnem, ko se evidenčni računi zaprejo, imetniki s certifikati ne
morejo več razpolagati, razen za primere, ki so določeni z zakonom.
4. člen
Za podjetja, katera v roku stoštiridesetih dni po uveljavitvi
zakona niso objavila javnega poziva za zbiranje certifikatov, objavita javni
poziv za zbiranje certifikatov, v roku do izteka petmesečnega roka od
uveljavitve zakona, Agencija Republike Slovenije za prestrukturiranje in
privatizacijo (v nadaljnjem besedilu: agencija) in Slovenska razvojna družba. 
Poziv mora biti javen, objavljen najmanj v dnevnem tisku,
dodatno tudi v drugih medijih, zaposlenim pa objavljen najmanj z objavo na
oglasni deski. 
Rok za zbiranje certifikatov traja najmanj trideset dni,
začetek tega roka se določi v javnem pozivu.
5. člen
Ministrstvo pošlje v roku 8 dni od objave javnega poziva vsem
podjetjem iz prvega odstavka 4. člena te uredbe, disketo z navodili o pripravi
podatkov. 
Podjetje mora v roku 15 dni od zaključka zbiranja
certifikatov, vnesti predpisane podatke na disketo in jih v predpisani obliki posredovati
ministrstvu. 
Ministrstvo po obdelavi podatkov na disketi, obvesti podjetje
o morebitnih napakah, zahteva ustrezne popravke za dokončno obdelavo in podatke
deponira.
6. člen
Imetnik certifikata uporabi certifikat oziroma potrdilo tako,
da pravilno izpolnjeno lastninsko nakaznico izroči prejemniku ter s tem dovoli,
da se bo z njegovega evidenčnega računa prenesla in preknjižila v lastninski
nakaznici zapisana vrednost na poseben evidenčni račun prejemnika, ki je
zapisan v lastninski nakaznici. 
Imetnik certifikata, ki izda lastninsko nakaznico, se mora
identificirati kot upravičenec ali njegov zakoniti zastopnik z osebnim
dokumentom. Pooblaščenec imetnika certifikata ali njegovega zakonitega
zastopnika se mora identificirati s pisnim pooblastilom. 
Pooblaščena oseba prejemnika certifikata mora preveriti
identiteto imetnika, preveriti enotno matično številko občana oziroma številko
evidenčnega računa ter mora to potrditi s svojim podpisom na lastninski
nakaznici. 
Pooblaščena oseba prejemnika vrne izdajatelju lastninske
nakaznice en izvod izpolnjene in potrjene lastninske nakaznice (POTRDILO),
drugi in tretji izvod pa zadrži za lastno evidenco oziroma za potrebe
arhiviranja.
7. člen
Podjetja iz prvega odstavka 4. člena te uredbe v nadaljevanju
postopka lastninskega preoblikovanja upoštevajo vplačane certifikate in
potrdila kot predvplačila za plačilo delnic podjetja.
8. člen
Sklad mora objaviti javni poziv za zbiranje certifikatov v
roku iz prvega odstavka 4. člena te uredbe. 
V primeru, da sklad ne objavi javnega poziva v roku iz prvega
odstavka 4. člena te uredbe, objavi javni poziv agencija. 
Imetniki certifikata uporabijo certifikat pri lastninjenju
sklada, v skladu s 6. členom te uredbe. 
Pri lastninjenju sklada se vplačani certifikati štejejo kot predvplačila
za plačilo delnic sklada.
9. člen
Minister za ekonomske odnose in razvoj izda sklep o datumu
zaprtja centralne evidence certifikatov. Sklep se objavi v Uradnem listu
Republike Slovenije.
10. člen
Ta uredba začne veljati osmi dan po objavi v Uradnem listu
Republike Slovenije.
Št. 301-02/98-1
Ljubljana, dne 18. junija 1998.
Vlada Republike Slovenije
Marjan Podobnik l. r. 
Podpredsednik