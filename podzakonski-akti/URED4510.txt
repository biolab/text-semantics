I. SPLOŠNI DOLOČBI
1. člen
(podlaga za državni lokacijski načrt)
(1) S to uredbo se ob upoštevanju Odloka o strategiji
prostorskega razvoja Slovenije (Uradni list RS, št. 76/04) sprejme državni
lokacijski načrt za mednarodni mejni prehod Zavrč (v nadaljnjem besedilu: državni
lokacijski načrt). 
(2) Državni lokacijski načrt je izdelalo podjetje Arcus,
d.o.o., Kranj, pod št. projekta DLN 63/05, v marcu 2007.
2. člen
(vsebina)
(1) Ta uredba določa ureditveno območje, zasnovo projektnih
rešitev za prometno infrastrukturo, za objekte in spremljajoče objekte, za
urejanje komunalne, energetske in telekomunikacijske infrastrukture, za
urbanistično, arhitekturno in krajinsko oblikovanje, rešitve in ukrepe za
varovanje okolja, kulturne dediščine, ohranjanje narave in trajnostne rabe naravnih
dobrin, druge ureditve, rešitve za zaščito pred nesrečami, etapnost izvedbe,
obveznosti investitorja in izvajalcev ter dopustna odstopanja. 
(2) Sestavine iz prejšnjega odstavka so grafično prikazane in
pojasnjene v državnem lokacijskem načrtu, ki je skupaj z obveznimi prilogami na
vpogled na Ministrstvu za okolje in prostor, Direktoratu za prostor, in pri
službi, pristojni za urejanje prostora, v Občini Zavrč.
II. UREDITVENO OBMOČJE
3. člen
(obseg ureditvenega območja)
(1) Ureditveno območje državnega lokacijskega načrta obsega: 
-       
območje mednarodnega mejnega prehoda Zavrč (v nadaljnjem besedilu: MMP
Zavrč) z vsemi spremljajočimi objekti in ureditvami, 
-       
območja prestavitev in ureditev infrastrukturnih objektov in naprav. 
(2) Funkcionalno ureditev območja MMP Zavrč, dimenzije ter
umestitev posameznih ureditev in objektov prikazuje grafični del državnega
lokacijskega načrta. 
(3) Ureditveno območje državnega lokacijskega načrta obsega
parcele oziroma dele parcel, na katerih so načrtovani trajni objekti in
ureditve z vsemi spremljajočimi objekti in ureditvami, ter parcele oziroma dele
parcel, na katerih so predvidene ureditve za izvedbo državnega lokacijskega
načrta, po izvedbi katerih se na njih vzpostavi prejšnje stanje (območja
novogradenj komunalne, energetske in telekomunikacijske infrastrukture, ki jih
zahteva gradnja MMP Zavrč). 
(4) Ureditveno območje državnega lokacijskega načrta obsega
naslednje parcele oziroma dele parcel v katastrski občini Zavrč: 
29/1, 29/2, 30, 31/1, 31/2, 31/3, 31/4, 31/6,
31/7, 31/8, 31/9, 31/10, 31/11, 31/12, 31/13, 31/14, 31/15, 32/1, 32/2, 32/3,
32/4, 32/5, 32/6, 33/1, 33/2, 34/1, 34/2, 35, 37, 38/1, 39/1, 39/2, 39/3, 39/4,
47/9, 172/1(R 1-228-cesta), 172/2 (R 1-228-cesta), 177/8 in 177/10. 
(5) Območja prestavitev, odstranitev, novogradenj in ureditev
komunalnih naprav, energetskih naprav ter omrežja zvez in drugih ureditev, ki
jih zahteva gradnja MMP Zavrč v katastrski občini Zavrč: 
a)    
vodovod: 
47/8, 47/15, 53, 172/1(R 1-228-cesta),
172/3, 174/2, 174/3, 174/6 in 174/15; 
b)    
električno omrežje – visoka napetost: 
32/2, 32/3, 33/1, 38/1, 38/2, 39/1, 39/2,
*42, 46/1, 46/2 in 175/1; 
c)    
telekomunikacijski vodi: 
32/2, 32/3, 33/1, 38/1, 38/2, 39/1, 39/2,
*42, 46/1 in 46/2.
III. ZASNOVA PROJEKTNIH REŠITEV PROMETNE INFRASTRUKTURE
4. člen
(prometne površine)
(1) MMP Zavrč je postavljen na državni cesti R 1-228
Spuhlja–Zavrč (v nadaljnjem besedilu: glavna cesta) neposredno ob državni meji
pred mejno črto od km 13,4 + 77,76 do km 13,9 + 32,24. Glavna cesta se pred
državno mejo razširi v mejno ploščad, na kateri poteka potniški in blagovni
promet ob izstopu iz države in vstopu vanjo, z objekti za mejni nadzor, tik
pred državno mejo se spet zoži na obstoječo širino. 
(2) Obstoječa glavna cesta širine 7,0 m, ki poteka po ravnini
in v premem poteku, se na območju ploščadi MMP Zavrč razširi na širino 100 m na
območju parkirišč za tovornjake in na širino 75 m na območju objekta policije
in carine. 
(3) Zaradi zaznavanja in preglednosti so deli ploščadi MMP
Zavrč kljub administrativni omejitvi hitrosti projektirani ob upoštevanju
računske hitrosti 90 km/h. 
(4) Za dostop do občinske čistilne naprave in zemljišča na
severovzhodni strani območja MMP Zavrč se zgradi dostopna makadamska pot.
5. člen
(ploščad za pretok potnikov – vstop v državo in izstop iz
nje)
Na ploščadi za pretok potnikov pri vstopu v državo in izstopu
iz nje so naslednji objekti: 
-       
ploščad s šestimi voznimi pasovi, od tega dva za avtobuse, za pretok
potnikov pod nadstrešnico, 
-       
prometni otoki s kabinami policije in carine za nadzor nad potniškim in
blagovnim prometom, 
-       
objekt policije in carine, 
-       
parkirišče za službena vozila policije in carine z 9 parkirnimi mesti, 
-       
parkirišče za začasno ustavljanje avtobusov, 
-       
parkirišče s 5 parkirnimi mesti za pregled osebnih vozil, 
-       
parkirišče za zaposlene z 31 parkirnimi mesti.
6. člen
(ploščad za blagovni promet – izstop iz države)
Na ploščadi za blagovni promet pri izstopu iz države so
naslednje ureditve in objekti za nadzor nad pretokom blaga s tovornimi vozili: 
-       
parkirišče za tovornjake z 20 parkirnimi mesti, 
-       
ploščad z enim voznim pasom in rampo za pregled vozil pod nadstrešnico, 
-       
prometni otok s kabino carine in policije.
7. člen
(ploščad za blagovni promet – vstop v državo)
Na ploščadi za blagovni promet pri vstopu v državo so
naslednji objekti in ureditve za nadzor nad pretokom blaga s tovornimi vozili: 
-       
ploščad z dvema voznima pasovoma, rampo in tehtnico za pregled vozil pod
nadstrešnico objekta policije in carine, 
-       
kabina carine in policije z rampo vzdolž osrednjega objekta policije in
carine, 
-       
parkirišče za tovornjake z 20 parkirnimi mesti, 
-       
javne sanitarije, 
-       
objekt carine in špedicije z dvema voznima pasovoma ter rampo s kabino
carine za pregled vozil pod nadstrešnico.
8. člen
(prečni prerezi cest)
(1) Prečni prerez glavne ceste pri vstopu v državo in izstopu
iz nje pri objektu policije in carine je 33,50 m, in sicer: 
-       
vozišče 5 × 3,50 m + 2 × 3,00 m, 
-       
otoki 4 × 2,50 m. 
(2) Prečni prerez terminala za tovornjake pri vstopu v državo
pri objektu policije in carine je 9,20 m, in sicer: 
-       
vozišče 2 × 3,50 m, 
-       
otok 2,20 m. 
(3) Prečni prerez terminala za tovornjake pri vstopu v državo
pri objektu carine in špedicije je 7,00 m, in sicer: 
-       
vozišče 2 × 3,50 m. 
(4) Prečni prerez dovozne ceste k parkirišču za zaposlene je
5,00 m, in sicer: 
-       
vozišče 2 × 2,50 m. 
(5) Prečni prerez ceste pri navezavi na državno cesto je 7,00
m, in sicer: 
-       
vozišče 2 × 3,50 m. 
(6) Prečni prerez ceste pri vstopu v državo je 7,00 m, in
sicer: 
-       
vozišče 2 × 3,50 m.
9. člen
(kolesarski in pešpromet)
(1) Za kolesarski promet niso predvidene ločene kolesarske
steze. 
(2) Na območju MMP Zavrč sta po osrednjem delu ploščadi med
objektoma carine in špedicije ter glavnim objektom policije in carine ter med
objektom carine in špedicije ter parkiriščem za zaposlene urejena hodnika za
pešce širine 1,50 m.
IV. ZASNOVA PROJEKTNIH REŠITEV OBJEKTOV IN SPREMLJAJOČIH
OBJEKTOV
10. člen
(objekti)
Objekti MMP Zavrč so: 
-       
objekt policije in carine, višinski gabarit P + 1, z nadstrešnicama nad
parkiriščema za službena vozila, 
-       
nadstrešnica nad ploščadjo za nadzor nad blagovnim prometom pri izstopu
iz države, minimalna svetla višina nad koto asfaltiranega vozišča je 5,40 m, 
-       
nadstrešnica nad ploščadjo za nadzor nad blagovnim prometom pri vstopu v
državo, minimalna svetla višina nad koto asfaltiranega vozišča je 5,40 m, 
-       
objekt carine in špedicije pri nadzoru nad blagovnim prometom pri vstopu
v državo, višinski gabarit P, z nadstrešnico nad ploščadjo za nadzor nad
tovornimi vozili, minimalna svetla višina nad koto asfaltiranega vozišča je
5,40 m, 
-       
agregat, višinski gabarit P, 
-       
javne sanitarije, višinski gabarit P.
11. člen
(spremljajoči objekti)
(1) Ob vstopu na območje MMP Zavrč so znotraj ograjenega
območja kot sestavni del objekta za carinski nadzor nad blagovnim prometom pri
vstopu v državo nameščeni tipski zabojniki špedicije. 
(2) Ob parkirišču za tovornjake pri vstopu v državo je
postavljen objekt javnih sanitarij.
V. ZASNOVA PROJEKTNIH REŠITEV ZA UREJANJE KOMUNALNE,
ENERGETSKE IN TELEKOMUNIKACIJSKE INFRASTRUKTURE
12. člen
(odvodnjavanje cestnega telesa)
Padavinska odpadna voda z utrjenih cestnih in parkirnih
površin ploščadi se vodi po ceveh iz materiala, neprepustnega za vodo, skozi
peskolove v lovilnike olj, standardizirane s predpisi, in naprej v ponikovalna
polja. Ponikovalna polja morajo biti v največji mogoči meri zaščitena pred
vplivi s povoznih in manipulativnih površin. Omogočeno mora biti neškodljivo
odvajanje zalednih voda.
13. člen
(kanalizacija)
(1) Predviden je ločen kanalizacijski sistem za odvod
odpadnih voda – posebej za vodo s strešin, posebej za vodo s ploščadi in cest
ter posebej za fekalno vodo. 
(2) Padavinska odpadna voda z utrjenih površin se vodi po
ceveh iz materiala, neprepustnega za vodo, skozi peskolove v lovilnike olj,
standardizirane s predpisi, in naprej v ponikovalna polja. 
(3) Padavinska voda s strešin se vodi posebej neposredno v
ponikovalnico in ponikovalna polja. 
(4) Predvideni objekti na območju MMP Zavrč nimajo kletnih
etaž, ki bi se odvodnjavale v zunanjo kanalizacijo prek internih črpališč.
Komunalne odpadne vode iz objektov na območju mejnega prehoda (objekt policije
in carine ter objekt carine in špedicije) se vodijo po kanalu fekalne
kanalizacije do biološke čistilne naprave, ki je predvidena za 60 ekoloških
enot. Čistilna naprava je postavljena na območju zelenice pri objektu javnih
sanitarij. Prečiščena odpadna voda se vodi v ponikovalnice, ki so na območju
navedene zelenice.
14. člen
(vodovod in hidrantno omrežje)
Za oskrbo s sanitarno, pitno in požarno vodo se območje MMP
Zavrč naveže s cevovodom premera 125 mm na obstoječo prečrpalnico, na vejo
sistema iz vodohrana Turški vrh.
15. člen
(elektroenergetsko omrežje)
(1) Zaradi povečane odjemne moči za objekt MMP Zavrč se
obstoječi jamborski transformator moči 160 kVA zamenja z novo transformatorsko
postajo moči 2 × 1000 kVA, priključenim na omrežje z zemeljskim 20-kilovoltnim
priključkom od zadnjega droga. Nizkonapetostni razvod je predviden do vseh
objektov in naprav na območju mejnega prehoda v ustrezni kabelski kanalizaciji.
(2) Carinski in policijski objekt je opremljen z dizelskim
generatorskim agregatom, s katerim se v celoti oskrbuje nujne porabnike ob
izpadu električne napetosti. 
(3) Ploščad se osvetli s svetilkami z navzdol usmerjenimi
svetlobnimi snopi višine od 10 m do 15 m, nameščenimi večinoma na ločilnih
otokih. 
(4) Predvidena je javna razsvetljava celotne ploščadi z
napajanjem z ločenega odjemnega mesta.
16. člen
(telekomunikacijsko omrežje)
Območje se priključi na telekomunikacijsko omrežje s
podaljšanjem zemeljskega kabla od obstoječega telekomunikacijskega priključka
do razvodne omarice, od koder je predviden razvod do vseh uporabnikov na
območju MMP Zavrč v ustrezni kabelski kanalizaciji.
17. člen
(ogrevanje objektov)
Objekti se ogrevajo z utekočinjenim naftnim plinom, ki se
hrani v treh rezervoarjih, vsak s prostornino 5 m3. Dva sta
postavljena na območju zelenice na severozahodni strani objekta policije in
carine, eden na območju zelenice na južni strani objekta carine in špedicije
pri nadzoru nad blagovnim prometom pri vstopu v državo.
18. člen
(križanja infrastrukturnih vodov)
Križanja in medsebojni odmiki predvidenih in obstoječih
infrastrukturnih vodov se izvedejo v skladu s standardi.
VI. ZASNOVA PROJEKTNIH REŠITEV ZA URBANISTIČNO, ARHITEKTURNO
IN KRAJINSKO OBLIKOVANJE
19. člen
(oblikovanje objektov)
(1) Objekti in nadstrešnice imajo jekleno konstrukcijo,
sestavljeno iz navpičnih stebrov in vodoravnih nosilcev oziroma jeklenih
okvirjev, sidranih v armirane betonske temelje. Ostrešje je konstrukcija
jeklenih nosilcev s podkonstrukcijo za kritino. 
(2) Nadstrešnice so ločena konstrukcija. Glavni vhodi v
objekte za zaposlene, uporabnike in neposredni vhodi za stranke v postopku so s
pločnikov ob voznih površinah. Ob vzdolžnih komunikacijah – hodnikih so
nanizani pisarne, prostori za stranke, skupni prostori za zaposlene, arhivi,
priročna skladišča, itn. 
(3) Fasade objektov so plašč profiliranih tipskih plošč iz
jeklene, pocinkane, barvane pločevine, zasteklitve in lesenih oblog. 
(4) Strehe so ravne iz profiliranih tipskih plošč iz jeklene,
pocinkane in barvane pločevine.
20. člen
(oblikovanje drugih prostih površin in obcestnega prostora)
(1) Zaradi večje preglednosti in odprtosti prostora se večji
del zelenih površin zaseje s travo. 
(2) Posamezne skupine srednje visokih dreves se posadijo kot
vodila za orientacijo v prostoru in se izmenjavajo z izbranimi vrstami skupin
zimzelenih grmovnic. Poleg tega se zasadijo skupine grmovnic, ki cvetijo zgodaj
spomladi, in skupine grmovnic, ki cvetijo pozno v jesen. 
(3) Zagotoviti je treba redno vzdrževanje in ohranjanje
oblike zasaditve. 
(4) Za preprečitev nenadzorovanega dostopa na ploščad za
blagovni promet se postavi varovalna žična ograja višine 2,0 m, prilagojena
poteku prometnih poti in prometnemu režimu na MMP Zavrč.
VII. REŠITVE IN UKREPI ZA VAROVANJE OKOLJA, OHRANJANJE
NARAVE, KULTURNE DEDIŠČINE IN TRAJNOSTNE RABE NARAVNIH DOBRIN
21. člen
(varstvo pred hrupom)
(1) Pri gradnji je treba upoštevati naslednje ukrepe za
zmanjšanje vpliva hrupa: 
-       
gradnja naj poteka le podnevi med 7. in 19. uro, ponoči samo zaradi
neodložljivih del; 
-       
v skladu s predpisi, ki urejajo emisije hrupa strojev, je za nove stroje
določena največja dovoljena zvočna moč za večino gradbenih strojev v odvisnosti
od čiste inštalirane moči. Proizvajalci morajo stroje označiti z vrednostmi
njihove zvočne moči in zagotoviti, da niso presežene; 
-       
če se delovne naprave ne uporabljajo, jih je treba izklapljati (npr.
daljši postanki tovornjakov, bagrov ipd.). 
(2) Prve meritve hrupa v okolju se opravijo v skladu s
predpisi, ki urejajo hrup, najpozneje v petnajstih mesecih po začetku obratovanja
MMP Zavrč. Meritve je treba opraviti med največjimi obremenitvami MMP Zavrč.
Nadaljnje spremljanje hrupa poteka odvisno od rezultatov prvih meritev. 
(3) Za povečanje varstva pred hrupom se prometne površine
prevlečejo s tihim asfaltom.
22. člen
(varstvo zraka)
(1) Projektant in izvajalec gradbenih del morata zagotoviti,
da se v okolici gradbišča in pozneje ob obratovanju objekta ne presegajo mejne
vrednosti onesnaževal v zraku. Natančni ukrepi za preprečitev in zmanjšanje
onesnaženja zraka morajo biti podrobno opredeljeni v projektni dokumentaciji. 
(2) Treba je zagotoviti stalen nadzor nad tehnično
brezhibnostjo gradbenih strojev in drugih prevoznih sredstev ter njihovo
ustrezno in racionalno obratovanje. 
(3) Vse manipulativne površine (vstopna in izstopna ploščad z
voznimi pasovi, parkirni prostori) morajo biti utrjene in morajo omogočati
čiščenje ob nezgodah. Brežine morajo biti ozelenjene. Natančno je treba
izdelati tudi načrte za ravnanje ob nezgodah (razlitje, raztros, požari ipd.).
23. člen
(varstvo voda)
Med gradnjo in obratovanjem MMP Zavrč je treba zagotoviti
nadzor nad kakovostjo izvedbe in obstojnostjo zaščitnih ukrepov v skladu s
poslovnikom, ki ga je treba obvezno pripraviti pred začetkom gradnje in
obratovanja MMP Zavrč, v katerem je treba upoštevati tudi vse spremembe
projekta zaradi morebitnih nepredvidenih dogodkov med gradnjo. Preprečiti je
treba nenadzorovano razlivanje odpadnih voda med gradnjo in obratovanjem.
Transformator in dizelski generatorski agregat morata biti postavljena v
ustrezno dimenzionirane lovilne sklede.
24. člen
(ohranjanje narave)
Območje MMP Zavrč je na desnem bregu rokava reke Drave z
imenom Rukavac, ki spada med vodotoke l. reda. Načrtovana ureditev sicer posega
deloma na območje, ki je opredeljeno kot posebno območje varstva (SPA)
SI5000011 Drava in kot EPO Drava – spodnja (IŠ 41 500), vendar minimalno in le
na območju, kjer je že obstoječ mejni prehod oziroma asfaltirane površine.
25. člen
(varovanje objektov in območij kulturne dediščine)
(1) Na ureditvenem območju državnega lokacijskega načrta so
naslednje evidentirane enote kulturne dediščine, vpisane v Register nepremične
kulturne dediščine (RKD): 
-       
Zavrč – arheološko najdišče Prodnica (EŠD 14510) in 
-       
območje kompleksnega varstva kulturne dediščine v odprtem prostoru Borl
(OKV št. 3). 
(2) Na zavarovanih območjih kulturne dediščine iz prejšnjega
odstavka je treba ohranjati obstoječa prostorska razmerja in krajinske
kvalitete (gozdne robove v vidnih stikih z dediščino, značilne silhuete, vedute
in poglede, razgledišča in druge krajinske strukture). Investitor mora pred
gradnjo zagotoviti arheološko zavarovalno izkopavanje (na zemljiščih s parc.
št. 38/1 (del), 39/2 (del), 39/1 (del), 39/3 (del), 39/4, 33/2, 33/1 (del),
32/3 (del), 32/4, 32/5, 32/6, 32/2 (del), 32/1 (del), 31/8 (del), 31/9, 31/10,
31/14, 31/7 (del), 31/11, 31/13, 31/4 (del), k.o. Zavrč) ter arheološki nadzor
med gradnjo (na parc. št. 31/6, 31/12 in 31/15, 31/3 (del), 31/2 (del), 31/1
(del), 30 (del), 29/1 (del), 29/2 (del), k. o. Zavrč).
26. člen
(zbiranje in odvoz odpadkov)
Komunalni odpadki na območju MMP Zavrč se zbirajo v tipskih
zabojnikih, ki se redno praznijo, odpadki pa organizirano odvažajo na komunalno
odlagališče.
VIII. DRUGE UREDITVE
27. člen
(potrebne rušitve)
(1) Obstoječe ureditve MMP Zavrč, ki so namenjene policijski
in carinski službi ter špedicijam in so sestavljene iz tipskih zabojnikov in
nadstrešnic se skupaj z obstoječo komunalno ureditvijo odstranijo. 
(2) Poruši in odstrani se poslovni objekt na parcelah št.
31/12 in 31/15, k. o. Zavrč.
28. člen
(odlagališče presežka materiala)
(1) Z odstranitvijo asfalta obstoječega cestišča nastane
okoli 400 m3 odpadkov bitumenske mešanice, ki se odpelje na
odlagališče Cestnega podjetja Maribor. 
(2) Drug gradbeni material, ki nastane z rušitvijo gradbenih
objektov na območju obstoječega MMP Zavrč, se v soglasju z Občino Zavrč odpelje
na najbližje obstoječe odlagališče, ki ima pridobljena potrebna dovoljenja.
29. člen
(ravnanje z rodovitno zemljo)
Rodovitna zemlja se odgrne in ustrezno skladišči ter uporabi
za urejanje zelenih površin.
IX. REŠITVE ZA ZAŠČITO PRED NESREČAMI
30. člen
(zaščita pred požarom)
(1) Požarna varnost objektov na MMP Zavrč je zagotovljena z
dovozom za intervencijska vozila po obstoječi cesti. Zgraditev vodovoda in
hidrantnega omrežja pa zagotavlja preskrbo s požarno vodo. Ob požaru in drugih
nesrečah so zagotovljene površine za varen umik ljudi in živali na utrjene
površine ter na površine v okolici. 
(2) Voda za gašenje požara se zagotavlja s hidrantnim
omrežjem v skladu s predpisom, ki ureja tehnične normative za zunanje in
notranje hidrantno omrežje za gašenje požarov. 
(3) Med gradnjo mora izvajalec ravnati v skladu s predpisom,
ki ureja varstvo pred požarom v naravnem okolju.
X. ETAPNOST IZVEDBE
31. člen
(etape izvajanja)
Gradnja MMP Zavrč je predvidena v eni etapi ter obsega
komunalno opremljanje območja in gradnjo ploščadi MMP Zavrč z vsemi zunanjimi
ureditvami in objekti.
XI. OBVEZNOSTI INVESTITORJA IN IZVAJALCEV
32. člen
(monitoring)
(1) Investitor mora zagotoviti celostno izvajanje monitoringa
med obratovanjem in gradnjo MMP Zavrč za področja hrupa in varstvo zraka.
Zavezanec za izvedbo monitoringa med gradnjo je izvajalec gradbenih del, med
obratovanjem pa ministrstvo, pristojno za upravo. 
(2) Imisija hrupa in zraka se meri na stanovanjski hiši Zavrč
9 a, ki je na zemljišču s parcelno št. 38/3, k. o. Zavrč. Stanje se spremlja v
skladu s predpisi. Rezultati monitoringa so javni, investitor mora poskrbeti za
dostopnost podatkov. 
(3) Dodatni ustrezni in zaščitni ukrepi, ki jih mora
investitor izvesti na podlagi rezultatov monitoringa, so: 
-       
dodatne tehnične in prostorske rešitve, 
-       
dodatne zasaditve in zgostitve vegetacije, 
-       
sanacija poškodovanih območij, naprav ali drugih prostorskih sestavin, 
-       
sprememba rabe prostora in 
-       
drugi ustrezni ukrepi.
33. člen
(organizacija gradbišča)
Gradbišče se organizira tako, da se zagotovi dvosmerni promet
na glavni cesti. K načrtu gradbišča in za ureditev obvozov in delnih zapor med
gradnjo mora investitor pridobiti soglasja pristojnih organov in organizacij.
34. člen
(dodatne obveznosti)
Poleg vseh obveznosti, navedenih v tej uredbi, so obveznosti
investitorja in izvajalca med gradnjo in po dograditvi tudi: 
-       
zagotoviti potek prometa, 
-       
zagotoviti nemoten dovoz in dostop do sosednjih zemljišč med gradnjo in
po dograditvi, 
-       
obnoviti infrastrukturne vode in druge objekte, če se zaradi gradnje MMP
Zavrč zaradi prevelikih obremenitev ali tresljajev poškodujejo, 
-       
zagotoviti zavarovanje gradbišča za varno in nemoteno uporabo sosednjih
objektov in zemljišč, 
-       
v skladu s predpisi čim prej odpraviti morebitne negativne posledice, ki
bi nastale zaradi graditve mejnega prehoda in obratovanja rekonstruirane ceste,
-       
zagotoviti nemoteno komunalno oskrbo objektov po vseh obstoječih
infrastrukturnih napeljavah, 
-       
med gradnjo zagotoviti vse potrebne varnostne ukrepe in organizacijo na
gradbišču za preprečitev onesnaženja okolja in voda zaradi prevoza,
skladiščenja in uporabe tekočega goriva in drugih škodljivih snovi oziroma ob
nezgodi zagotoviti takojšnje ukrepanje za to usposobljenih delavcev.
XII. DOPUSTNA ODSTOPANJA
35. člen
(dopustna odstopanja)
(1) Vse umestitve in dimenzije, navedene v tej uredbi, se
natančneje določijo v projektni dokumentaciji za pridobitev gradbenega
dovoljenja. Tloris in višina objektov in ureditev se lahko razlikujeta od
opredeljenih za ± 10 odstotkov. 
(2) Pri uresničitvi državnega lokacijskega načrta so dopustna
odstopanja od tehničnih rešitev, določenih s to uredbo, če se pri nadaljnjem
podrobnejšem proučevanju prometnih, geoloških, hidroloških, geomehanskih in
drugih razmer najdejo take rešitve, ki so oblikovno, prometnotehnično ali
okoljevarstveno primernejše ter ne poslabšujejo prostorskih in okoljskih
razmer. 
(3) Odstopanja od tehničnih rešitev iz prejšnjega odstavka ne
smejo biti v nasprotju z javnim interesom. Z njimi morajo soglašati organi in
organizacije, na katere se nanašajo.
XIII. NADZOR
36. člen
(nadzor)
Nadzor nad izvajanjem te uredbe opravlja Inšpektorat
Republike Slovenije za okolje in prostor.
XIV. PREHODNA IN KONČNA DOLOČBA
37. člen
(občinski prostorski akti)
Z dnem uveljavitve te uredbe se za ureditveno območje
državnega lokacijskega načrta, določenega v 3. členu te uredbe, šteje, da so
spremenjene in dopolnjene prostorske sestavine naslednjih občinskih prostorskih
aktov: 
-       
Dolgoročni plan občine Ptuj za obdobje od leta 1986 do leta 2000 (Uradni
vestnik občin Ormož in Ptuj, št. 11/86, 20/88, 2/90, 12/93 in 16/94); 
-       
Odlok o spremembah in dopolnitvah prostorskih sestavin dolgoročnega
plana občine Ptuj za obdobje 1986–2000 za območje občine Zavrč, dopolnjenega v
letu 1996 (Uradni list RS, št. 14/97); 
-       
Družbeni plan Občine Ptuj za obdobje 1986–1990 (Uradni vestnik občin
Ormož in Ptuj, št. 25/86, 28/86, 12/87, 28/90, 32/90, 25/91, 12/93 in 16/94); 
-       
Odlok o spremembah in dopolnitvah prostorskih sestavin srednjeročnega
družbenega plana občine Ptuj za obdobje 1986–1990 za območje Občine Zavrč,
dopolnjenega v letu 1996 (Uradni list RS, št. 14/97); 
-       
Odlok o spremembah in dopolnitvah prostorskih sestavin dolgoročnega in
srednjeročnega družbenega plana za območje Občine Zavrč (Uradni list RS, št.
30/03); 
-       
Odlok o sprejemu prostorsko ureditvenih pogojev za območje občine Ptuj
izven mesta Ptuj (Uradni vestnik občin Ormož in Ptuj, št. 20/92 in 22/92 –
popr.); 
-       
Odlok o spremembi odloka o sprejemu prostorskih ureditvenih pogojev za
območje občine Ptuj izven mesta Ptuj (Uradni vestnik občin Ormož in Ptuj, št.
27/93); 
-       
Odlok o spremembah in dopolnitvah prostorskih ureditvenih pogojev za
območje občine Ptuj izven mesta Ptuj (Uradni vestnik občin Ormož in Ptuj, št.
26/94); 
-       
Odlok o spremembah in dopolnitvah prostorskih ureditvenih pogojev za
območje Občine Zavrč (Uradni list RS, št. 51/97).
38. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00719-31/2007/6
Ljubljana, dne 5. aprila 2007
EVA 2007-2511-0105
Vlada Republike Slovenije
Janez Janša l.r. 
Predsednik