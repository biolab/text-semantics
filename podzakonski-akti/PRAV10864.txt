1. člen
(vsebina)
Ta pravilnik določa program usposabljanja in opravljanja
preverjanja znanj ter način in pogoje za opravljanje preverjanja znanj za
svetovalce za begunce (v nadaljnjem besedilu: svetovalec), vsebino in obliko
prijave k preverjanju znanj, sestavo in oblikovanje komisij za preverjanje
znanj, potek in ocenjevanje preverjanja znanj, zapisnik o poteku preverjanja
znanj, potrdilo o opravljenem preverjanju znanj in plačilo stroškov preverjanja
znanj.
2. člen
(strokovno usposabljanje)
(1) Center za izobraževanje v pravosodju organizira
usposabljanje za svetovalce, ki vključuje predstavitev predpisov, teorije in
sodne prakse s področij iz 3. člena tega pravilnika.
(2) Ministrstvo za pravosodje (v nadaljnjem besedilu:
ministrstvo) na svoji spletni strani objavi informacije o usposabljanju in rok,
do katerega se morajo kandidati prijaviti. Kandidate, ki se prijavijo na
usposabljanje, se obvesti o poteku in vsebini usposabljanja.
(3) O udeležbi na usposabljanju se kandidatu izda pisno
potrdilo.
(4) Usposabljanje izvajajo strokovnjaki s področij iz 3.
člena tega pravilnika.
3. člen
(program preverjanja znanj)
Preverjanje znanj vključuje znanja iz naslednjih področij:
I.      
Splošni del:
- 
pravo človekovih pravic:
a) načelo enakosti,
b) uresničevanje človekovih pravic,
c) človekovo osebno dostojanstvo,
d) ustavna pravica do pribežališča in
človekove pravice tujcev po Ustavi,
e) politične pravice in svoboda
veroizpovedi,
f)  osebna svoboda in svoboda
gibanja,
g) pravica do družinskega in
zasebnega življenja,
h) prepoved mučenja, nečloveškega ali
ponižujočega kaznovanja ali ravnanja,
i)  pravice poštenega sojenja,
j)  trgovina z ljudmi,
- 
splošni upravni postopek in
- 
upravni spor;
II.     
Posebni del:
- 
pravo mednarodne zaščite:
1.  
viri prava mednarodne zaščite:
a)  mednarodni viri,
b)  zakonodaja Evropske unije,
c)  zakonodaja Republike
Slovenije,
2.  
opredelitev mednarodne zaščite:
a)  status begunca,
b)  status subsidiarne zaščite,
3.  
načelo nevračanja,
4.  
postopek za priznanje mednarodne zaščite:
a)  temeljna postopkovna
jamstva,
b)  posebnosti v zvezi z
ranljivimi kategorijami,
c)  predhodni postopek,
d)  postopek mednarodne zaščite
(sprejem prošnje in pravila osebnega razgovora, ugotavljanje dejanskega stanja,
subjekti preganjanja in resne škode, subjekti zaščite, lastnosti dejanj
preganjanja, razlogi preganjanja, opredelitev resne škode),
e)  razmejitev in razmerje med
področjem mednarodne zaščite in področjem začasne zaščite razseljenih oseb,
5.  
posebni postopki:
a)  dublinski postopek,
b)  postopek varne tretje
države,
c)  ponovna prošnja,
d)  posebni koncepti (varna
izvorna država, notranja zaščita, sur place, država prvega azila, združevanje
družine, delitev bremen in programi priseljevanja),
e)  omejitev gibanja,
6.  
sodno varstvo,
7.  
sodna praksa s področja mednarodne zaščite,
8.  
pravice prosilcev za mednarodno zaščito in oseb s priznano mednarodno
zaščito,
9.  
vloga, etika in praktično delo svetovalcev za begunce.
4. člen
(obveznost opravljanja usposabljanja in preverjanja znanj
ter oprostitev obveznosti)
(1) Usposabljanje in preverjanje znanj je obvezno za vse
imenovane svetovalce.
(2) Imenovani svetovalci, ki imajo opravljeno
preverjanje znanj iz vsebin splošnega dela, so oproščeni obveznosti
usposabljanja in opravljanja preverjanja znanja iz teh vsebin.
(3) Obveznost usposabljanj ter preverjanja znanj ne
velja za imenovane svetovalce, če imajo najmanj eno leto praktičnih izkušenj s
tega področja, zlasti, če so že delali kot svetovalci oziroma kot odvetniki
izvrševali zastopanje prosilcev po Zakonu o mednarodni zaščiti (Uradni list RS,
št. 11/11 – uradno prečiščeno besedilo, v nadaljnjem besedilu: zakon) v vsaj
treh zadevah pred sodišči.
5. člen
(prijava k preverjanju znanj)
(1) Imenovani svetovalci se prijavijo k preverjanju
znanj na ministrstvo. V prijavi navedejo identifikacijske osebne podatke
(osebno ime, naslov prebivališča, datum in kraj rojstva), datum imenovanja za
svetovalce in področje izpita, ki so ga dolžni opravljati v skladu z zakonom.
(2) V obvestilu, ki ga izda direktor Centra za
izobraževanje v pravosodju, se določi dan, ura in kraj opravljanja preverjanja
znanj ter sestava komisije za preverjanje znanj. Obvestilo se pošlje kandidatu
najmanj 15 dni pred dnem, ki je določen za dan opravljanja preverjanja znanj.
6. člen
(komisija za preverjanje znanj)
(1) Kandidat opravlja preverjanje znanj pred tričlansko
komisijo, sestavljeno iz predsednika in dveh članov. En član komisije je
uslužbenec Ministrstva za notranje zadeve, drug član komisije pa uslužbenec
ministrstva, svetovalec, ali odvetnik.
(2) Predsednik komisije je dolžan skrbeti za pravilnost
poteka preverjanja znanja.
(3) Sestavo komisije za posamezni rok preverjanja znanj
določi z obvestilom direktor Centra za izobraževanje v pravosodju izmed
predsednikov in članov komisij, imenovanih z odločbo ministra za pravosodje (v
nadaljnjem besedilu: minister).
(4) Predsednike komisij imenuje minister z odločbo izmed
sodnikov Upravnega oddelka Vrhovnega sodišča Republike Slovenije ali Upravnega
sodišča Republike Slovenije po predlogu predsednika Vrhovnega sodišča Republike
Slovenije. Člane komisij imenuje izmed uslužbencev Ministrstva za notranje
zadeve, ki imajo v Republiki Sloveniji pridobljeno najmanj izobrazbo
študijskega programa druge stopnje pravne smeri oziroma raven izobrazbe, ki
ustreza izobrazbi druge stopnje pravne smeri, po predlogu ministra za notranje
zadeve in izmed uslužbencev ministrstva, ki imajo v Republiki Sloveniji
pridobljeno najmanj izobrazbo študijskega programa druge stopnje pravne smeri
oziroma raven izobrazbe, ki ustreza izobrazbi druge stopnje pravne smeri ali
izmed že imenovanih svetovalcev, ali odvetnikov, ki so izvrševali zastopanje
prosilcev po zakonu v vsaj treh zadevah pred sodišči.
(5) Predsedniku izpitne komisije pripada nagrada za delo
v izpitni komisiji v višini 19,35 eurov bruto za posameznega kandidata, članu
izpitne komisije v višini 12,93 eurov bruto za posameznega kandidata in
zapisnikarju 6,46 eurov bruto za posameznega kandidata.
(6) Predsednik in člana komisije so upravičeni tudi do
povračila prevoznih stroškov v zvezi z delom v komisiji, pri čemer se stroški
kilometrine obračunavajo v skladu z zakonom, ki ureja višino povračil stroškov
v zvezi z delom in nekaterih drugih prejemkov. Nagrado in potne stroške krije
Ministrstvo za notranje zadeve.
7. člen
(zapisnik o preverjanju znanj)
(1) Zapisnikarja, ki vodi zapisnik o preverjanju znanj, imenuje
direktor Centra za izobraževanje v pravosodju izmed javnih uslužbencev
zaposlenih v ministrstvu. Zapisnikar mora imeti najmanj srednjo strokovno
izobrazbo.
(2) Zapisnik vsebuje naslednje podatke: osebne podatke
kandidata, sestavo komisije, datum opravljanja preverjanja znanja, vprašanja
ter uspeh.
(3) Zapisnik podpišejo predsednik in člana komisije ter
zapisnikar.
8. člen
(potek preverjanja znanj)
(1) Preverjanje znanja se opravlja ustno in traja za
posameznega kandidata največ 60 minut.
(2) Vprašanja kandidatom zastavljajo predsednik in člana
komisije.
9. člen
(uspeh preverjanja znanj)
(1) Komisija oceni uspeh kandidata z opisno oceno »je
opravil« ali »ni opravil«.
(2) Rezultat preverjanja znanj razglasi predsednik
komisije ob navzočnosti članov komisije in kandidata takoj po končanem
preverjanju znanj.
10. člen
(potrdilo)
(1) O uspešno opravljenem preverjanju znanj izda
komisija kandidatu potrdilo takoj po opravljenem preverjanju znanj.
(2) Potrdilo podpiše predsednik komisije.
(3) Potrdilo o opravljenem preverjanju znanj se izda v
dveh izvodih, od katerih prejme enega kandidat, drugi pa ostane v spisu
ministrstva.
11. člen
(ponovni poskus)
Kandidat, ki preverjanja znanj ni opravil uspešno, lahko
preverjanje znanj ponavlja v roku, ki ga določi Direktor Centra za
izobraževanje v pravosodju.
12. člen
(odstop od preverjanja znanj)
(1) Če kandidat brez opravičenega razloga določenega dne
ne pristopi k opravljanju ali ponovitvi preverjanja znanj oziroma pisno ne
obvesti ministrstva najmanj tri dni pred rokom, ali če odstopi, ko je že začel
opravljati preverjanje znanj, se šteje, da preverjanja znanj ni opravil.
(2) Direktor Centra za izobraževanje v pravosodju
kandidatu, ki iz opravičenih razlogov določenega dne ne pristopi k opravljanju
preverjanja znanj ali ponovitvi preverjanja znanj, ali kandidatu, ki iz
opravičenih razlogov odstopi, ko je že začel opravljati preverjanje znanj, na
njegov predlog z obvestilom določi nov rok za opravljanje preverjanja znanj.
Tako dovoljen pristop ne šteje za ponovitev preverjanja znanj.
(3) Predlog iz prejšnjega odstavka mora biti vložen
najmanj tri delovne dni pred datumom preverjanja znanj, če ga iz posebej
utemeljenih razlogov v tem roku ni mogoče vložiti, pa takoj, ko razlogi
prenehajo.
(4) Za opravičene razloge se štejejo zlasti bolezen,
odsotnost zaradi starševskega dopusta, neodložljive in nenačrtovane osebne
obveznosti.
13. člen
(stroški preverjanja znanj)
(1) Stroški preverjanja znanj bremenijo proračun.
(2) V primeru, da se kandidat brez opravičenega razloga
preverjanja znanj določenega dne ne udeleži, ali odstopi med preverjanjem
znanj, je dolžan plačati stroške izpita.
14. člen
(evidenca usposabljanj in preverjanja znanj)
Ministrstvo za vsakega kandidata vodi spis, ki vsebuje
prijavo k usposabljanju in k preverjanju znanj, zapisnik o preverjanju znanj in
potrdilo o opravljenem preverjanju znanj.
15. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-284/2011
Ljubljana, dne 6. decembra 2011
EVA 2011-2011-0053
Aleš Zalar l.r.
Minister 
za pravosodje