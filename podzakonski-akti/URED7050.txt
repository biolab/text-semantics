1. člen
(vsebina)
(1) S to uredbo se določa ukrep spodbujanja rabe
električne energije, pridobljene iz obnovljivih virov energije z napravo za
samooskrbo.
(2) Ta uredba določa pogoje za samooskrbo z električno
energijo, pridobljeno iz obnovljivih virov energije, način obračuna, letne
omejitve moči naprav za samooskrbo, način poročanja o izvajanju ukrepa in način
izračuna proizvedene električne energije z napravami za samooskrbo.
2. člen
(pomen izrazov)
(1) V tej uredbi uporabljeni izrazi imajo naslednji
pomen:
a)    
»dobavitelj električne energije« (v nadaljnjem besedilu: dobavitelj)
je pravna ali fizična oseba, ki opravlja dejavnost dobave električne energije,
in ni proizvajalec, razen če se proizvajalec uvrsti v bilančno shemo in pridobi
status člana bilančne sheme;
b)    
»lastni odjem« je neto proizvedena električna energija, ki se
skupaj z energijo, dovedeno iz omrežja, porabi na kraju samem za druge namene,
kakor za lastno rabo proizvodne naprave;
c)    
»lastnik naprave za samooskrbo z električno energijo iz obnovljivih
virov energije« (v nadaljnjem besedilu: lastnik naprave) je
gospodinjski ali mali poslovni odjemalec, ki je lastnik merilnega mesta v
stavbi, ki se samooskrbuje z električno energijo, in na katere notranjo
nizkonapetostno električno inštalacijo je priključena naprava za samooskrbo z
električno energijo iz obnovljivih virov energije, ali druga oseba, ki ima z
lastnikom merilnega mesta ali lastniki merilnih mest v večstanovanjski stavbi
sklenjeno pogodbo o medsebojnih razmerjih pri dobavi električne energije iz
naprave za samooskrbo z električno energijo iz obnovljivih virov energije;
d)    
»merilno mesto« je mesto, kjer se meri električna energija, in je
praviloma na prevzemno-predajnem mestu;
e)    
»naprava za samooskrbo« je naprava, ki proizvaja električno
energijo z izrabo sončne, vetrne ali vodne energije, in naprava za
soproizvodnjo toplote in električne energije, ki kot primarni vir uporablja
obnovljive vire energije in je priključena na notranjo nizkonapetostno električno
inštalacijo stavbe;
f)     
»navidezna moč (S)« je vektorska vsota delovne (P) in
jalove (Q) moči;
g)    
»obračunsko obdobje« je koledarsko leto oziroma obdobje od datuma
vključitve merilnega mesta v bilančno skupino dobavitelja v tekočem koledarskem
letu do konca koledarskega leta ali obdobje od začetka koledarskega leta do
izključitve merilnega mesta iz bilančne skupine dobavitelja v tekočem
koledarskem letu ali obdobje od datuma vključitve merilnega mesta v bilančno
skupino dobavitelja v tekočem koledarskem letu do datuma izključitve merilnega
mesta iz bilančne skupine dobavitelja v istem koledarskem letu;
h)    
»pogodba o samooskrbi« je pogodba med dobaviteljem in lastnikom
naprave za samooskrbo, s katero se dogovorita, da se oddana električna energija
(kWh) kompenzira s prevzeto električno energijo (kWh) v obračunskem obdobju.
(2) Ostali izrazi imajo enak pomen, kot so določeni v
Energetskem zakonu (Uradni list RS, št. 17/14 in 81/15; v nadaljnjem besedilu:
EZ-1) in v sistemskih obratovalnih navodilih, ki so predpisana za
distribucijsko omrežje električne energije.
3. člen
(samooskrba z električno energijo iz obnovljivih virov
energije)
(1) Samooskrba z električno energijo iz obnovljivih
virov energije (v nadaljnjem besedilu: samooskrba) je proizvajanje električne
energije iz obnovljivih virov energije, kot so sonce, veter, voda in
geotermalna energija, za celotno ali delno pokrivanje lastnega odjema
električne energije z napravo za samooskrbo.
(2) Največja navidezna moč, ki je lahko oddana v omrežje
prek merilnega mesta, na katerega notranjo inštalacijo stavbe je priključena
naprava za samooskrbo, je 11 kVA.
(3) Naprava za samooskrbo je priključena na notranjo
nizkonapetostno električno inštalacijo stavbe.
(4) Naprava za samooskrbo mora zaradi zagotavljanja
varnosti izpolnjevati določbe pravilnika, ki ureja tehnične zahteve za varno in
pravilno delovanje naprave za samooskrbo.
(5) Lastnik naprave za samooskrbo ima z dobaviteljem sklenjeno
pogodbo o samooskrbi.
(6) Naprava za samooskrbo iz prvega odstavka tega člena
ne more biti vključena v podporno shemo za proizvodnjo električne energije iz
obnovljivih virov energije na podlagi 372. člena EZ-1.
4. člen
(način obračuna)
(1) Lastniku naprave za samooskrbo se pri obračunu
električne energije in omrežnine upošteva tista količina električne energije
(kWh), ki predstavlja razliko med prevzeto in oddano delovno električno
energijo (kWh), odčitano na istem merilnem mestu ob zaključku obračunskega
obdobja.
(2) Če je ob zaključku obračunskega obdobja količina
delovne električne energije (kWh), oddane prek merilnega mesta v omrežje, večja
od količine prevzete delovne električne energije (kWh), se presežna količina
delovne električne energije neodplačno prenese v last dobavitelja.
(3) Za količino delovne električne energije, prevzeto in
oddano preko merilnega mesta, na katerega je priključena naprava, se uporablja
enotarifno merjenje električne energije.
(4) Za izravnavo odstopanj med prevzeto in oddano
električno energijo, registrirano na merilnem mestu, kjer se izvaja samooskrba,
je odgovoren dobavitelj.
5. člen
(priključitev naprave)
(1) Pred priključitvijo naprave za samooskrbo na
notranjo nizkonapetostno električno inštalacijo stavbe je treba pri
distribucijskemu operaterju pridobiti soglasje za priključitev v primeru novega
merilnega mesta oziroma spremembo soglasja za priključitev v primeru
obstoječega merilnega mesta.
(2) Sprememba soglasja za priključitev je potrebna tudi
v primeru povečanja nazivne moči naprave za samooskrbo.
6. člen
(črtan)
7. člen
(poročanje distribucijskega operaterja)
(1) Distribucijski operater do 31. januarja
tekočega leta pošlje ministrstvu, pristojnemu za energijo, operaterju trga in
Agenciji za energijo letno poročilo o izvajanju ukrepa samooskrbe za obdobje od
1. januarja do 31. decembra preteklega koledarskega leta. Poročilo
mora vsebovati najmanj podatke o identifikacijski številki prevzemno-predajnega
mesta, datumu priklopa naprave za samooskrbo, nazivni moči naprave za
samooskrbo, vrsti energenta, poštni številki lokacije naprave za samooskrbo,
skupini odjemalca, številu prejetih vlog za izdajo soglasja oziroma spremembo
soglasja za priključitev ter o nazivni moči in vrsti energenta za naprave za
samooskrbo, ki še niso priključene.
(2) Do 1. marca tekočega koledarskega leta pošlje
distribucijski operater ministrstvu, pristojnemu za energijo, in Agenciji za
energijo tudi poročilo o številu in razlogih zavrnitve vlog za izdajo soglasja
oziroma spremembe soglasja za priključitev, ugotovljenih vplivih na stabilnost
distribucijskega omrežja in višino omrežnine za preteklo koledarsko leto.
(3) Ne glede na prvi odstavek
tega člena distribucijski operater sporoči ministrstvu, pristojnemu za
energijo, podatke o številu priklopov novih in obstoječih naprav za samooskrbo,
številu vlog in pozitivno izdanih soglasij za priključitev, ločeno po
tehnologijah in vrsti odjemalca, najpozneje v 14 dneh po prejemu takšne zahteve
ministrstva, pristojnega za energijo.
8. člen
(izračun proizvedene količine električne energije iz naprav)
Operater trga naredi izračun proizvedene količine električne energije
priključenih naprav za preteklo koledarsko leto in te podatke do 1. aprila
tekočega koledarskega leta pošlje ministrstvu, pristojnemu za energijo.

Uredba o samooskrbi z električno energijo iz
obnovljivih virov energije (Uradni list RS, št. 97/15) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
(prvo poročanje)
Distribucijski operater pošlje prvo poročilo iz prvega
odstavka 7. člena te uredbe do 31. julija 2016.
10. člen
(začetek veljavnosti in
uporabe)
Ta uredba začne veljati naslednji dan po objavi v Uradnem listu
Republike Slovenije, uporabljati pa se začne 15. januarja 2016.«.

Uredba o spremembah in dopolnitvah Uredbe o
samooskrbi z električno energijo iz obnovljivih virov energije (Uradni list RS,
št. 32/18) vsebuje naslednjo prehodno in
končno določbo:
PREHODNA IN KONČNA DOLOČBA
5. člen
Distribucijski operater uskladi Sistemska obratovalna
navodila za distribucijski sistem električne energije (Uradni list RS, št.
41/11 in 17/14 – EZ-1) s to uredbo v štirih mesecih od uveljavitve te uredbe.
6. člen
Ta uredba začne veljati petnajsti dan po objavi v Uradnem
listu Republike Slovenije.«.