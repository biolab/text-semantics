1. člen
(vsebina)
Ta uredba določa parametre horizontalne
sestavine in gravimetričnega dela vertikalne sestavine državnega prostorskega
koordinatnega sistema, imena teh sestavin in državno kartografsko projekcijo.
2. člen
(parametri in ime horizontalne sestavine
državnega prostorskega koordinatnega sistema)
(1) Parametre horizontalne sestavine
državnega prostorskega koordinatnega sistema tvorijo:
-       
parametri evropskega terestričnega referenčnega sistema z epoho 1989,0
in
-       
koordinate 49 temeljnih državnih geodetskih točk, določene v epohi
1995,55.
(2) Ime (oznaka) horizontalne
sestavine državnega prostorskega koordinatnega sistema (oznaka horizontalnega
geodetskega datuma) je D96.
(3) Imena 49 temeljnih državnih
geodetskih točk iz druge alinee prvega odstavka tega člena in njihove
koordinate so v prilogi 1, ki je sestavni del te uredbe.
3. člen
(parametri in ime gravimetričnega dela
vertikalne sestavine državnega prostorskega koordinatnega sistema)
(1) Parametre gravimetričnega dela
vertikalne sestavine državnega prostorskega koordinatnega sistema tvorijo:
-       
parametri mednarodne gravimetrične standardne mreže z imenom
International Gravity Standardisation Network 1971 (v nadaljnjem besedilu:
IGSN71),
-       
parametri referenčnega nivojskega elipsoida za določanje normalnega
polja pospeška sile teže, ki je elipsoid GRS80 (geodetski referenčni sistem
1980) in
-       
težni pospeški 35 temeljnih gravimetričnih točk, določeni v epohi 2006.
(2) Ime (oznaka) gravimetričnega dela
vertikalne sestavine državnega prostorskega koordinatnega sistema (oznaka
gravimetričnega geodetskega datuma) je GD06.
(3) Imena 35 temeljnih gravimetričnih
točk iz tretje alinee prvega odstavka tega člena in vrednosti težnih pospeškov,
ki so določene v IGSN71, so v prilogi 2, ki je sestavni del te uredbe.
4. člen
(državna kartografska projekcija)
(1) Državna kartografska projekcija je
prečna Mercatorjeva projekcija, ki jo določa:
-       
rotacijski elipsoid GRS80,
-       
izhodiščni vzporednik: 0º,
-       
srednji poldnevnik projekcije: 15º,
-       
pomik proti severu: – 5 000 000 m,
-       
pomik proti vzhodu: 500 000 m,
-       
modul projekcije: 0,9999.
(2) Oznaka državne kartografske
projekcije je TM.
5. člen
(državni ravninski koordinatni sistem)
(1) Državni ravninski koordinatni
sistem določata:
-       
horizontalna sestavina državnega koordinatnega sistema iz 2. člena te
uredbe in
-       
državna kartografska projekcija iz prejšnjega člena.
(2) Oznaka državnega ravninskega
koordinatnega sistema je D96/TM.
6. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00729-26/2014
Ljubljana, dne 24. julija 2014
EVA 2014-2430-0063
Vlada Republike Slovenije
mag. Alenka Bratušek l.r.
Predsednica

Priloga 1:
Temeljne državne geodetske točke, katerih koordinate so določene v epohi 1995,
55 v koordinatnem sistemu ETRS89
Priloga
2: Temeljne gravimetrične točke, katerih vrednosti težnih pospeškov so določene
v IGSN71
 