1. člen
Ta pravilnik podrobneje določa vrste
osebnega dopolnilnega dela ter postopek priglasitve teh del.
2. člen
Za osebno dopolnilno delo se šteje, kadar
posameznik osebno sam opravlja dela iz prvega odstavka 12. člena zakona o
preprečevanju dela in zaposlovanja na črno (Uradni list RS, št. 36/00, v
nadaljnjem besedilu: zakon), pod pogojem, da posebni predpisi ne določajo
drugače, in so določena v točki A priloge 1, ki je sestavni del tega
pravilnika. 
Za osebno dopolnilno delo se pod pogojem iz
drugega ostavka 12. člena zakona šteje tudi izdelovanje izdelkov domače in
umetne obrti, in je določeno v točki B priloge 1.
3. člen
Posameznik lahko opravlja osebno dopolnilno
delo, dokler sta izpolnjena pogoja za opravljanje osebnega dopolnilnega dela iz
tretjega odstavka 12. člena zakona in če je vpisan v seznam zavezancev, ki
opravljajo osebno dopolnilno delo.
4. člen
Letni prihodek iz tretjega odstavka 12.
člena zakona ugotavlja davčni urad, kjer je posameznik vpisan v davčni register
na podlagi podatkov o prihodkih iz naslova osebnega dopolnilnega dela (v
nadaljnjem besedilu: davčni urad). 
Posameznik, ki opravlja osebno dopolnilno
delo, mora davčnemu uradu trimesečno do desetega dne v mesecu dostaviti podatke
o doseženem prihodku iz naslova osebnega dopolnilnega dela za pretekle 3 mesece
na obrazcu iz priloge 3, ki je sestavni del tega pravilnika. V podatkih o
doseženem prihodku morajo biti navedeni skupni znesek doseženega prihodka ter posamezni
zneski in številke ter datumi računov, ki so bili izstavljeni za opravljeno
osebno dopolnilno delo. 
Če posameznik ne dostavi podatkov iz
prejšnjega odstavka, mu davčni urad postavi dodatni rok, ki ne sme biti daljši
od 8 dni, v katerem ga pozove k dostavi teh podatkov. Če posameznik tudi v
naknadno postavljenem roku ne dostavi podatkov o doseženem prihodku, davčni
urad o tem v roku 8 dni po poteku dodatnega roka obvesti upravno enoto iz 6.
člena tega pravilnika. 
Davčni urad v roku 8 dni obvesti upravno
enoto iz 6. člena tega pravilnika o preseganju letnega prihodka iz tretjega
odstavka 12. člena zakona.
5. člen
Posameznik, ki opravlja osebno dopolnilno
delo, mora izdati račun za vsak posamično opravljen promet blaga, proizvodov
oziroma storitev iz priloge 1 tega pravilnika, najmanj v dveh izvodih, od
katerih prejme enega kupec. 
Račun mora vsebovati najmanj naslednje
podatke: 
-       
zaporedno številko, 
-       
priimek in ime ter prebivališče in davčna številka izdajatelja, 
-       
kraj in datum izdaje, 
-       
specifikacijo opravljene storitve oziroma dobavljenega blaga ali
proizvodov in storitev z mersko enoto in ceno, 
-       
podpis izdajatelja računa. 
Posameznik, ki opravlja osebno dopolnilno
delo, mora kopije računov hraniti 10 let.
6. člen
Posameznik, ki želi opravljati osebno dopolnilno
delo iz tega pravilnika, mora opravljanje osebnega dopolnilnega dela pred
pričetkom priglasiti upravni enoti, na območju katere ima stalno oziroma
začasno prebivališče (v nadaljnjem besedilu: upravna enota). 
Priglasitev osebnega dopolnilnega dela se
opravi na obrazcu iz priloge 2, ki je sestavni del tega pravilnika.
7. člen
Če posameznik priglasitve iz prejšnjega
člena ne predloži na predpisani način oziroma, če so vpisani podatki nepopolni,
ga upravna enota pozove, da v 8 dneh priglasitev dopolni. 
Če posameznik priglasitve ne dopolni v roku
iz prejšnjega odstavka, se šteje, da jo je umaknil.
8. člen
Upravna enota vpiše posameznika, ki želi
opravljati osebno dopolnilno delo v seznam zavezancev, ki opravljajo osebno
dopolnilno delo, v roku največ 8 dni po prejemu popolne priglasitve in mu o tem
v nadaljnjem roku 8 dni izda potrdilo. 
Seznam zavezancev, ki opravljajo osebno
dopolnilno delo, vsebuje naslednje podatke: 
-       
zaporedno številko vpisa, 
-       
ime in priimek ter naslov posameznika, 
-       
EMŠO in davčna številka, 
-       
dela, ki se opravljajo kot osebno dopolnilno delo, 
-       
datum vpisa, sprememb vpisa in izbrisa iz seznama zavezancev, ki
opravljajo osebno dopolnilno delo.
9. člen
Posameznik mora priglasitev sprememb ter
priglasitev prenehanja opravljanja osebnega dopolnilnega dela opraviti v roku 8
dni od spremembe oziroma prenehanja opravljanja osebnega dopolnilnega dela. 
Priglasitev sprememb opravljanja osebnega
dopolnilnega dela, ki vključuje tudi spremembe osebnih podatkov, ter
priglasitev prenehanja opravljanja osebnega dopolnilnega dela se opravi na isti
način in z istim obrazcem, kot priglasitev opravljanja osebnega dopolnilnega
dela.
10. člen
Upravna enota izbriše posameznika iz
seznama zavezancev, ki opravljajo osebno dopolnilno delo, če: 
-       
ne izpolnjuje več pogoja omejitve letnega prihodka za opravljanje
osebnega dopolnilnega dela iz tretjega odstavka 12. člena zakona, 
-       
posameznik tudi v naknadno postavljenem roku iz tretjega odstavka 4.
člena tega pravilnika ne dostavi podatkov davčnemu uradu, 
-       
ne opravlja več osebnega dopolnilnega dela. 
Upravna enota obvesti osebo, ki je
opravljala osebno dopolnilno delo o izbrisu iz seznama zavezancev v roku 8 dni
od prejema obvestila davčnega urada oziroma od priglasitve prenehanja
opravljanja osebnega dopolnilnega dela.
11. člen
Upravna enota v roku 8 dni obvesti nadzorne
organe iz 13. člena zakona o vpisu priglasitve, spremembe in o izbrisu
opravljanja osebnega dopolnilnega dela z navedbo podatkov iz 8. člena tega
pravilnika.
12. člen
Ta pravilnik začne veljati trideseti dan po
objavi v Uradnem listu Republike Slovenije.
Št. 017-01-024/01-028
Ljubljana, dne 2. aprila 2002.
dr. Vlado Dimovski l. r. 
Minister 
za delo, družino in 
socialne zadeve
Soglašam!
mag. Anton Rop l.
r. 
Minister 
za finance

Priloga 1: Seznam del,
ki se štejejo za osebno dopolnilno delo
Priloga 2:
Priglasitev opravljanja osebnega dopolnilnega dela
Priloga 3: Podatki o
doseženih prihodkih iz naslova osebnega dopolnilnega dela