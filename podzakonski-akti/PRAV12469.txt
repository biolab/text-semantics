1. člen
(vsebina)
(1) Ta pravilnik podrobneje določa vrste, pogoje in prag
posebne rabe vode, pod katerim ni treba pridobiti vodnega dovoljenja, ker gre
zaradi količine odvzema ali načina obremenitve za zanemarljiv vpliv na vodni
režim in stanje voda in se lahko izvaja na podlagi evidentiranja (v nadaljnjem
besedilu: evidentirana posebna raba vode).
(2) Ta pravilnik določa tudi način evidentiranja posebne
rabe vode.
2. člen
(izrazi)
Izrazi, uporabljeni v tem pravilniku, imajo naslednji pomen:
1.     
koeficient prepustnosti (k) je pokazatelj sposobnosti kamnine ali
sedimenta, da prevaja vodo, izražen v m/s;
2.     
oskrbovani objekt je stavba, kjer se izvaja evidentirana posebna raba
vode. Če gre za večstanovanjsko stavbo, se vsako stanovanje šteje za oskrbovani
objekt. Za oskrbovani objekt se šteje tudi pašnik oziroma obora, namenjena
dnevni, sezonski ali celoletni paši na prostem;
3.     
pridobivanje toplote je neposredna raba vode za pridobivanje toplote v
skladu z zakonom, ki ureja vode;
4.     
toplotna moč je toplotna moč, ki jo je po standardu SIST EN 14511-1:2013
deklariral proizvajalec toplotne črpalke pri temperaturi vode v primarnem krogu
10 stopinj Celzija in temperaturi vode v sekundarnem krogu 35 stopinj Celzija
(W10/W35);
5.     
transmisivnost (T) je količina vode, ki jo vodonosnik lahko prevaja
skozi širino svojega preseka, izražena v m2/s. Transmisivnost (T) se
izračuna kot zmnožek debeline vodonosnika (d) in koeficienta prepustnosti (k);
6.     
upravičenec do evidentirane posebne rabe vode je vsakokratni lastnik
oskrbovanega objekta oziroma vrta ali oseba, ki ima soglasje lastnika takega
objekta oziroma vrta za izvajanje evidentirane posebne rabe vode (v nadaljnjem
besedilu: upravičenec);
7.     
vrt je zemljišče, na katerem se gojijo vrtnine in sadje za lastno porabo
(zelenjava, sadje, zelišča, okrasne rastline in podobno);
8.     
zemljišče, ki je potrebno za izvajanje evidentirane posebne rabe vode,
je zemljišče, na katerem se nahaja mesto odvzema oziroma mesto vračanja vode (v
nadaljnjem besedilu: mesto odvzema oziroma vračanja vode).
3. člen
(vrste, pogoji in prag evidentirane posebne rabe vode)
(1) Vrste evidentirane posebne rabe vode so:
-       
lastna oskrba s pitno vodo,
-       
pridobivanje toplote in
-       
zalivanje vrta.
(2) Posebna raba vode iz prejšnjega odstavka se
evidentira, če so izpolnjeni naslednji pogoji:
1.     
upravičenec izjavi, da je lastnik oskrbovanega objekta oziroma vrta ali
da ima soglasje lastnika oskrbovanega objekta oziroma vrta za izvajanje
evidentirane posebne rabe vode,
2.     
upravičenec ima v primeru izvedene vrtine dovoljenje za raziskave podzemnih
voda, če je bilo to v času izvedbe vrtine predpisano,
3.     
mesto odvzema oziroma vračanja vode se ne nahaja na vodovarstvenem
območju ali območju, za katerega se uporablja odlok občinske skupščine, sprejet
na podlagi 60. člena Zakona o vodah (Uradni list SRS, št. 38/81 in 29/86
ter Uradni list RS, št. 15/91 in 52/00), ki omejuje ali prepoveduje posebno
rabo vode, 
4.     
mesto odvzema oziroma vračanja vode se ne nahaja v oddaljenosti 50
metrov od lokacije merilnega mesta državnega hidrološkega monitoringa podzemnih
voda, ki je v lasti Republike Slovenije, 
5.     
mesto odvzema oziroma vračanja vode se ne nahaja na območju naravne
vrednote, za katero predpisi, ki urejajo ohranjanje narave, omejujejo oziroma
prepovedujejo posebno rabo vode, 
6.     
nameravana evidentirana posebna raba vode je skladna z načrti
upravljanja z vodami in
7.     
nameravana evidentirana posebna raba vode je skladna s predpisom, ki
ureja oskrbo prebivalstva s pitno vodo.
(3) Poleg pogojev iz prejšnjega odstavka morajo biti v
primeru evidentirane posebne rabe vode za lastno oskrbo s pitno vodo izpolnjeni
še naslednji pogoji:
1.     
upravičenec izjavi, da gre za rabo podzemne vode ali vode iz izvira, 
2.     
količina odvzete vode za oskrbovani objekt ne presega 1 m³/dan in 366
m³/leto in
3.     
upravičenec izjavi, da se oskrbovani objekt ne nahaja na območju, na
katerem v skladu s predpisom, ki ureja oskrbo prebivalstva s pitno vodo, lastna
oskrba s pitno vodo ni dovoljena.
(4) Poleg pogojev iz drugega odstavka tega člena morajo
biti v primeru evidentirane posebne rabe vode za pridobivanje toplote
izpolnjeni še naslednji pogoji:
1.     
upravičenec izjavi, da je lastnik zemljišča, kjer se nahaja mesto
odvzema oziroma vračanja vode, ali da ima za uporabo tega zemljišča služnostno
pravico, stavbno pravico ali soglasje lastnika zemljišča,
2.     
upravičenec izjavi, da gre za rabo podzemne vode iz vrtine ali rabo
morja, 
3.     
za pridobivanje toplote se uporablja toplotni izmenjevalec (toplotna
črpalka), ki ne presega 16 kW toplotne moči,
4.     
ne gre za rabo vode iz termalnega vodonosnika in
5.     
se vsa odvzeta voda vrača na izvorno mesto (v isti vodonosnik ali v
morje).
(5) Poleg pogojev iz drugega odstavka tega člena morajo
biti v primeru evidentirane posebne rabe vode za zalivanje vrta izpolnjeni še
naslednji pogoji:
1.     
upravičenec izjavi, da je lastnik zemljišča, kjer se nahaja mesto
odvzema vode, ali da ima za uporabo tega zemljišča služnostno pravico, stavbno
pravico ali soglasje lastnika zemljišča,
2.     
upravičenec izjavi, da gre za rabo podzemne vode ali vode iz izvira, ki
se ne nadaljuje v vodotok,
3.     
skupna površina vrta, ki se zaliva, ne presega 300 m2 in
4.     
vrt leži na zemljišču, na katerem ni druge evidentirane posebne rabe
vode za zalivanje vrta.
(6) Nameravano evidentirano posebno rabo vode je treba
evidentirati v vodno knjigo pred pridobitvijo dovoljenja za poseg v prostor v
skladu s predpisi, ki urejajo prostor in graditev objektov.
4. člen
(način evidentiranja)
(1) Predlog za evidentiranje posebne rabe vode vloži
upravičenec elektronsko, z uporabo kvalificiranega digitalnega potrdila za
preverjanje identitete in elektronsko podpisovanje dokumentov neposredno preko
spletne aplikacije na spletni strani Direkcije Republike Slovenije za vode (v
nadaljnjem besedilu: direkcija), kjer so zagotovljene informacije v zvezi z
načinom evidentiranja posebne rabe vode in pomoč pri vložitvi predloga za
evidentiranje posebne rabe vode.
(2) Predlog za evidentiranje posebne rabe vode lahko v
imenu upravičenca vloži tudi pooblaščenec.
(3) Ne glede na prvi odstavek tega člena se predlog za
evidentiranje posebne rabe vode lahko vloži tudi osebno ali po pooblaščencu na direkciji
tako, da uradna oseba po tem, ko se prepriča o njegovi istovetnosti in o
pooblastilnem razmerju, za upravičenca sestavi predlog za evidentiranje posebne
rabe vode v elektronski obliki.
5. člen
(vsebina predloga za evidentiranje posebne rabe vode)
(1) Predlog za evidentiranje posebne rabe mora
vsebovati:
1.     
podatke o upravičencu (firma, sedež in matična številka oziroma osebno
ime in naslov),
2.     
podatke o pooblaščencu (firma, sedež in matična številka oziroma osebno
ime in naslov) in izjavo pooblaščenca, da ima pooblastilo upravičenca za
vložitev predloga za evidentiranje posebne rabe vode,
3.     
izjavo upravičenca, da je lastnik oskrbovanega objekta oziroma
zemljišča, na katerem je vrt, ali izjavo upravičenca, da ima soglasje lastnika
oskrbovanega objekta oziroma zemljišča, na katerem leži vrt, za izvajanje
evidentirane posebne rabe vode in
4.     
številko in datum izdanega dovoljenja za raziskave podzemnih voda, če je
bilo to v času izvedbe vrtine predpisano.
(2) Predlog za evidentiranje posebne rabe vode za lastno
oskrbo s pitno vodo mora poleg podatkov iz prejšnjega odstavka vsebovati tudi:
1.     
podatke o oskrbovanem objektu (opis objekta, naslov ali parcelna
številka zemljišča ter ime in šifra katastrske občine, če naslova ni),
2.     
izjavo, da gre za rabo podzemne vode ali vode iz izvira,
3.     
podatke o mestu odvzema vode (tip in ime vodnega vira oziroma naziv
črpalnega objekta, lokacija vodnega vira oziroma črpalnega objekta (s
koordinatami v državnem koordinatnem sistemu v vektorski obliki s točkami,
parcelno številko in imenom ter šifro katastrske občine)),
4.     
podatek o količini odvzete vode (v m3/dan in m3/leto)
in
5.     
izjavo upravičenca, da se oskrbovani objekt ne nahaja na območju, na
katerem v skladu s predpisom, ki ureja oskrbo prebivalstva s pitno vodo, lastna
oskrba s pitno vodo ni dovoljena.
(3) Predlog za evidentiranje posebne rabe vode za
pridobivanje toplote mora poleg podatkov iz prvega odstavka tega člena
vsebovati tudi:
1.     
izjavo upravičenca, da je lastnik zemljišča, kjer se nahaja mesto
odvzema oziroma vračanja vode ali izjavo upravičenca, da ima za rabo vode
služnostno pravico, stavbno pravico ali soglasje lastnika zemljišča, kjer se
nahaja mesto odvzema oziroma vračanja vode, če sam ni lastnik tega zemljišča,
2.     
podatek o načinu energetske izrabe vode (ogrevanje, hlajenje ali oboje),
3.     
podatke o oskrbovanem objektu (opis objekta, naslov ali parcelna
številka zemljišča ter ime in šifra katastrske občine, če naslova nima,
tlorisna površina objekta v m²),
4.     
podatke o toplotni moči toplotnega izmenjevalca (toplotne črpalke),
5.     
izjavo, da gre za rabo podzemne vode iz vrtine ali morja,
6.     
podatke o mestu odvzema vode (tip in ime vodnega vira oziroma naziv
črpalnega objekta, lokacija vodnega vira oziroma črpalnega objekta (s
koordinatami v državnem koordinatnem sistemu v vektorski obliki s točkami,
parcelno številko in imenom ter šifro katastrske občine)), globina vrtine,
statični nivo vode, povprečna temperatura vode, transmisivnost in koeficient prepustnosti
in
7.     
podatke o mestu vračanja vode (tip in ime vodnega vira oziroma naziv
ponikovalnega objekta, lokacija vodnega vira oziroma ponikovalnega objekta (s
koordinatami v državnem koordinatnem sistemu v vektorski obliki s točkami,
parcelno številko in imenom ter šifro katastrske občine)) in globini vrtine.
(4) Predlog za evidentiranje posebne rabe vode za
zalivanje vrta mora poleg podatkov iz prvega odstavka tega člena vsebovati
tudi:
1.     
izjavo upravičenca, da je lastnik zemljišča, kjer se nahaja mesto
odvzema vode, ali izjavo upravičenca, da ima za rabo vode služnostno pravico,
stavbno pravico ali soglasje lastnika zemljišča, kjer se nahaja mesto odvzema
vode, če sam ni lastnik tega zemljišča, 
2.     
izjavo, da gre za rabo podzemne vode ali vode iz izvira, ki se ne
nadaljuje v vodotok,
3.     
podatke o vrtu, ki se bo zalival (velikost vrta v m², parcelna številka,
šifra in ime katastrske občine), in
4.     
podatke o mestu odvzema vode (tip in ime vodnega vira oziroma naziv
črpalnega objekta, lokacija vodnega vira oziroma črpalnega objekta (s
koordinatami v državnem koordinatnem sistemu v vektorski obliki s točkami,
parcelno številko in imenom ter šifro katastrske občine)).
6. člen
(potrdilo o vpisu v vodno knjigo)
Evidentirana posebna raba vode se evidentira v skladu s tem
pravilnikom z vpisom v vodno knjigo, upravičencu oziroma njegovemu pooblaščencu
pa se pošlje izpis iz vodne knjige, ki se šteje kot potrdilo o vpisu v vodno
knjigo, na elektronski naslov ali po pošti.
7. člen
(obveznosti upravičenca do evidentirane posebne rabe vode za
lastno oskrbo s pitno vodo)
(1) Upravičenec do evidentirane posebne rabe za lastno
oskrbo s pitno vodo mora imeti nameščeno merilno napravo tako, da je mogoče v
vsakem trenutku razbrati količino vode, ki se odvzema, in skupno količino
odvzete vode. Za merilno napravo mora biti ugotovljena skladnost po predpisih,
ki urejajo meroslovje.
(2) Podatek o skupni količini odvzete vode se zabeleži
enkrat letno, vsakokrat v istem koledarskem mesecu, o čemer se vodi dnevnik, ki
se ga na zahtevo inšpektorja, pristojnega za vode, ali ministrstva, pristojnega
za vode, predloži na vpogled.
8. člen
(podatki, ki se vpišejo v vodno knjigo)
V vodno knjigo se o evidentirani posebni rabi vode vpišejo:
1.     
podatki o upravičencu (firma, sedež in matična številka oziroma osebno
ime in naslov),
2.     
podatki o vrsti evidentirane posebne rabe vode in klasifikacijska
številka,
3.     
obseg evidentirane posebne rabe vode,
4.     
podatki o oskrbovanem objektu oziroma zemljišču, na katerem leži vrt
(naslov ali parcelna številka zemljišča ter ime in šifra katastrske občine),
5.     
podatki o mestu odvzema in vračanja vode (tip in ime vodnega vira
oziroma naziv črpalnega oziroma ponikovalnega objekta, lokacija vodnega vira
oziroma črpalnega oziroma ponikovalnega objekta (s koordinatami v državnem
koordinatnem sistemu v vektorski obliki s točkami, parcelno številko in imenom
ter šifro katastrske občine)),
6.     
obdobje trajanja evidentirane posebne rabe vode in
7.     
številka, pod katero se vodi vpis evidentirane posebne rabe vode v vodni
knjigi.
9. člen
(prehod na evidentirano posebno rabo vode)
(1) Šteje se, da obseg vodne pravice za neposredno rabo
vode za pridobivanje toplote z obsegom do vključno 1 l/s in 12.000 m3/leto
iz vodnih dovoljenj, izdanih do začetka uporabe tega pravilnika, ustreza pogoju
toplotne moči toplotnega izmenjevalca (toplotne črpalke) do 16 kW iz 3.
točke četrtega odstavka 3. člena tega pravilnika.
(2) Šteje se, da obseg vodne pravice za rabo vode za
namakanje kmetijskih zemljišč ali drugih površin do 50 m3/leto iz
vodnih dovoljenj, izdanih do začetka uporabe tega pravilnika, ustreza pogoju
površine vrta do 300 m2 iz 3. točke petega odstavka 3. člena tega
pravilnika.

Pravilnik o evidentirani posebni rabi vode
(Uradni list RS, št. 48/15) vsebuje naslednjo končno določbo:
»10. člen
(začetek veljavnosti in
uporabe)
Ta pravilnik začne veljati petnajsti dan po objavi v Uradnem listu
Republike Slovenije, uporabljati pa se začne 1. oktobra 2016.«.

Pravilnik o spremembah Pravilnika o
evidentirani posebni rabi vode (Uradni list RS, št. 62/16) spreminja 10. člen pravilnika
tako, da se glasi:
»10. člen
(začetek veljavnosti in
uporabe)
Ta pravilnik začne veljati petnajsti dan po objavi v Uradnem listu
Republike Slovenije, uporabljati pa se začne 1. oktobra 2018.«;
ter vsebuje naslednjo končno določbo:
»3. člen
Ta pravilnik začne veljati naslednji dan po objavi v Uradnem
listu Republike Slovenije.«.