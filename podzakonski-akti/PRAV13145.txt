1. člen
(vsebina pravilnika)
Ta pravilnik določa ukrepe za
preprečevanje, ugotavljanje in zatiranje varoze čebel (v nadaljnjem besedilu:
bolezen) in obveščanje o bolezni.
2. člen
(pomen izrazov)
Izrazi, uporabljeni v tem pravilniku,
pomenijo:
-       
zapora čebelnjaka je prepoved premika čebeljih družin, čebel in matic
ter satja;
-       
varoza čebel je bolezen čebelje družine, ki je ugotovljena na osnovi
prisotnosti povzročitelja bolezni Varroa destructor in znakov bolezni na
čebelji zalegi oziroma na čebelah;
-       
čebelnjak je skupina panjev, ki predstavljajo epidemiološko enoto;
-       
območje napadenega čebelnjaka (z ugotovljeno boleznijo) je območje, na
katerem so čebelnjaki na območju v polmeru 500 m okrog žarišča;
-       
apitehnični ukrepi so tehnološki posegi v čebeljo družino z namenom
zniževanja števila varoj oziroma ohranjanja odpornosti čebeljih družin;
-       
čebelar je pravna ali fizična oseba, ki je odgovorna za čebele in je
lastnik čebel ali se ukvarja z rejo čebel;
-       
čebelar prevoznik je čebelar, ki prevaža čebele na pašo.
3. člen
(sum in potrditev bolezni)
(1) Ob sumu na bolezen imetnik živali to v
dveh delovnih dneh sporoči v okviru rednega delovnega časa veterinarju
Nacionalnega veterinarskega instituta (v nadaljnjem besedilu: NVI), odgovornemu
za zdravstveno varstvo čebel.
(2) Na bolezen se sumi, če je ugotovljena
prisotnost povzročitelja bolezni in je prisoten eden ali več bolezenskih znakov
iz Priloge, ki je sestavni del tega pravilnika.
(3) Veterinar NVI ob sumu na bolezen v
petih delovnih dneh s pregledom čebelje družine potrdi ali ovrže sum na bolezen
in prisotnost povzročitelja na kraju samem oziroma v laboratoriju.
(4) Bolezen je potrjena, če veterinar NVI
ugotovi:
-       
prisotnost povzročitelja in
-       
prisotnost enega ali več znakov bolezni na zalegi oziroma na čebelah iz
Priloge tega pravilnika.
4. člen
(ukrepi veterinarja NVI)
Po potrditvi bolezni veterinar NVI:
a)     opravi klinični pregled vseh čebeljih družin v napadenem
čebelnjaku;
b)     s pisnim navodilom, ki ga izda imetniku živali in je zanj obvezno,
odredi:
- 
zaporo čebelnjaka,
- 
zdravljenje čebeljih družin oziroma neškodljivo odstranitev odmirajočih
in mrtvih čebeljih družin in dezinfekcijo,
- 
način spremljanja napadenosti s povzročiteljem in potrebne apitehnične
ukrepe,
- 
zagotavljanje biovarnostnih in drugih ukrepov v čebelnjaku,
- 
način obveščanja veterinarja NVI o izvedenih ukrepih in sodelovanja z
veterinarjem NVI pri kontrolnih kliničnih pregledih.
5. člen
(ukrepi uradnega veterinarja)
(1) Po potrditvi bolezni uradni veterinar
poleg ukrepov iz prejšnjega člena odredi naslednje ukrepe:
-       
klinični pregled čebeljih družin v čebelnjakih na območju napadenega
čebelnjaka v obdobju 30 dni;
-       
kontrolne klinične preglede v napadenem čebelnjaku, ki jih opravi
veterinar NVI v obdobju najmanj 30 dni oziroma dokler bolezen ni izključena;
-       
druge ukrepe.
(2) Ukrepi iz prve alineje prejšnjega
odstavka morajo ostati v veljavi najmanj do zaključka kliničnih pregledov.
Ukrepi iz druge alineje prejšnjega odstavka morajo ostati v veljavi najmanj do
pridobitve negativnih rezultatov kontrolnega kliničnega pregleda.
(3) O prenehanju bolezni in odpravi ukrepov
iz prvega odstavka tega člena uradni veterinar izda odločbo.
6. člen
(obveščanje, poročanje in prijavljanje
bolezni)
(1) Veterinar NVI o potrditvi bolezni
obvesti čebelarje z območja napadenega čebelnjaka in krajevno čebelarsko
društvo.
(2) O izdanih ukrepih iz prejšnjega člena
in o izključitvi bolezni veterinar NVI obvesti območni urad Uprave za varno
hrano, veterinarstvo in varstvo rastlin (v nadaljnjem besedilu: UVHVVR).
(3) Veterinar NVI o rezultatih kliničnega
pregleda v čebelnjakih na območju napadenega čebelnjaka obvestiti območni urad
UVHVVR.
(4) Pojav bolezni veterinar NVI vnese v
Sistem za spremljanje, poročanje in obveščanje o boleznih živali (EPI)
najpozneje do desetega dne v mesecu za pretekli mesec.
7. člen
(preventivni ukrepi in premiki)
(1) Imetniki čebel morajo za svoje čebelje
družine najmanj dvakrat letno zagotoviti preventivne ukrepe proti bolezni v
naslednjih obdobjih:
-       
po zadnjem točenju medu oziroma najpozneje do 15. avgusta tekočega leta
in
-       
v jesensko-zimskem času, ko so čebelje družine brez zalege.
(2) Opravljene preventivne ukrepe iz prejšnjega
odstavka imetnik čebel vpiše v dnevnik veterinarskih posegov.
(3) Strokovno navodilo za izvajanje
preventivnih ukrepov najmanj enkrat letno pripravi NVI in ga objavi na svoji
spletni strani.
(4) Čebelar prevoznik, ki želi prepeljati
čebele izven območja napadenega čebelnjaka (z ugotovljeno boleznijo), podpiše
izjavo, da ob pregledu svojih čebeljih družin ni ugotovil suma na bolezen in da
napadenost z varojami ne presega priporočenih meja, do katerih je napadenost še
sprejemljiva, in jih najmanj enkrat letno objavi NVI v strokovnem navodilu za
izvajanje preventivnih ukrepov. Predloga obrazca z izjavo je dostopna na
spletni strani NVI.
(5) Podpisano izjavo iz prejšnjega odstavka
pošlje na NVI, ki mu izda dovoljenje za premik čebel. Po premiku čebel veterinar
NVI na novi lokaciji opravi klinični pregled.
8. člen
(stroški)
Stroški diagnostičnih preiskav iz tretjega
odstavka 3. člena, točke a) 4. člena in prve alineje prvega odstavka 5. člena
tega pravilnika se krijejo iz proračuna Republike Slovenije, vsi ostali stroški
bremenijo čebelarja.
KONČNA DOLOČBA
9. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-226/2017
Ljubljana, dne 12. marca 2020
EVA 2017-2330-0049
Dr. Aleksandra Pivec
ministrica
za kmetijstvo, gozdarstvo in prehrano

Priloga: Klinični
in patomorfološki znaki bolezni