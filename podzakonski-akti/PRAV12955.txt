1. člen
(splošno)
S tem pravilnikom se določata vsebina in način vodenja seznama
izdanih računov ter vsebina in način predložitve zbirnih podatkov s seznama
izdanih računov davčnemu organu.
2. člen
(vsebina seznama izdanih računov)
(1) Seznam izdanih računov za posamezno davčno leto
vsebuje podatke o izdanih računih kmečkega gospodinjstva za dobave izdelkov iz
malega obsega prve stopnje predelave lastnih kmetijskih in gozdarskih
pridelkov, določenih z zakonom, ki ureja dohodnino, in mora za posamezni račun
vsebovati naslednje podatke:
-       
zaporedno številko vpisa;
-       
datum vpisa;
-       
številko računa;
-       
ime in priimek izdajatelja računa;
-       
kraj in datum izdaje računa;
-       
znesek prihodkov, ki se po posameznem računu nanaša na izdelke prve
stopnje predelave, določene zakonom, ki ureja dohodnino.
(2) Seznam izdanih računov za posamezno davčno leto se
zaključi z naslednjimi podatki o osebi, ki je odgovorna za vodenje seznama
izdanih računov:
-       
davčna številka;
-       
ime in priimek;
-       
naslov;
-       
podpis.
3. člen
(način vodenja in hramba seznama izdanih računov)
(1) Seznam izdanih računov se vodi in zaključuje za
posamezno davčno leto, in sicer se vodi od 1. januarja do
31. decembra davčnega leta.
(2) Seznam izdanih računov se vodi vezano, na prostih
listih ali računalniško. Če se vodi računalniško, mora biti kadarkoli omogočen
prikaz seznama izdanih računov na zaslonu in njegov izpis na papirju.
(3) Seznam izdanih računov se vodi po časovnem
zaporedju. Z zaporedno številko, s katero je posamezni račun vpisan na seznam,
mora zavezanec označiti tudi izdani račun.
(4) Pri vpisovanju na seznam izdanih računov se
upoštevajo načela urejenega knjigovodstva:
-       
vpisi si morajo slediti po časovnem zaporedju ter biti urejeni, popolni,
pravilni in sprotni;
-       
ne smejo biti omogočeni nedovoljeni vpisi ali naknadna spreminjanja
posameznih vpisov;
-       
izdani računi se vpisuje ažurno;
-       
napačni vpis računa se razveljavi (stornira) z dodatnim vpisom, ki mu
sledi pravilni vpis;
-       
že izvedeni vpisi računov se ne popravljajo ali brišejo;
-       
kopije še ne vpisanih izdanih računov morajo biti na voljo na kraju,
kjer se vodi seznam izdanih računov.
(5) Kopije izdanih računov ter seznam izdanih računov se
hranijo deset let.
4. člen
(vsebina zbirnih podatkov s seznama izdanih računov)
Zbirni podatki s seznama izdanih računov vsebujejo naslednje
podatke:
a)    
Podatke o davčnem zavezancu
- 
ime, priimek, naslov bivališča, davčno številko ter kontaktno telefonsko
številko ali elektronski naslov osebe, ki je odgovorna za pripravo zbirnih
podatkov;
b)    
Zbirne podatke s seznama izdanih računov kmečkega gospodinjstva
- 
davčno leto;
- 
skupni znesek prihodkov kmečkega gospodinjstva v posameznem davčnem letu
iz naslova izdelkov prve stopnje predelave, določenih z zakonom, ki ureja
dohodnino;
- 
datum in podpis odgovorne osebe.
5. člen
(predložitev zbirnih podatkov s seznama izdanih računov
davčnemu organu)
Zbirni podatki s seznama izdanih računov se predložijo prek
sistema eDavki. Obrazec zbirnih podatkov s seznama izdanih računov je objavljen
na spletni strani Finančne uprave Republike Slovenije.
6. člen
(prehodna določba)
Ne glede na 5. člen tega pravilnika se lahko zbirni podatki
za leto 2017 predložijo v papirni obliki.
7. člen
(končna določba)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2017.
Št. 007-664/2016/19
Ljubljana, dne 21. decembra 2016
EVA 2016-1611-0104
mag. Mateja Vraničar Erman
l.r.
Ministrica
za finance