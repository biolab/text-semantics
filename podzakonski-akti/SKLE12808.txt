1. člen
(Namen in področje uporabe smernic)
(1) Evropski bančni organ je na podlagi prvega odstavka 16.
člena Uredbe (EU) št. 1093/2010 Evropskega parlamenta in Sveta z dne 24.
novembra 2010 o ustanovitvi Evropskega nadzornega organa (Evropski bančni
organ) in o spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 331 z dne 15. decembra 2010, str. 12; zadnjič spremenjena
z Uredbo (EU) 2019/2175 Evropskega parlamenta in Sveta z dne 18. decembra 2019
o spremembi Uredbe (EU) št. 1093/2010 o ustanovitvi Evropskega nadzornega
organa (Evropski bančni organ), Uredbe (EU) št. 1094/2010 o ustanovitvi
Evropskega nadzornega organa (Evropski organ za zavarovanja in poklicne
pokojnine), Uredbe (EU) št. 1095/2010 o ustanovitvi Evropskega nadzornega
organa (Evropski organ za vrednostne papirje in trge), Uredbe (EU) št. 600/2014
o trgih finančnih instrumentov, Uredbe (EU) 2016/1011 o indeksih, ki se
uporabljajo kot referenčne vrednosti v finančnih instrumentih in finančnih
pogodbah ali za merjenje uspešnosti investicijskih skladov, in Uredbe (EU)
2015/847 o informacijah, ki spremljajo prenose sredstev (UL L št. 334 z dne 27.
12. 2019, str. 1) (v nadaljevanju: Uredba (EU) št. 1093/2010) dne 11. novembra
2021 na svoji spletni strani objavil Smernice o skupni metodologiji ocenjevanja
za izdajo dovoljenja kot kreditni instituciji v skladu s členom 8(5) Direktive
2013/36/EU (EBA/GL/2021/12; v nadaljevanju: smernice).
(2) Smernice določajo merila in metode, v skladu s katerimi
bi morali pristojni organi oceniti skupne zahteve za izdajo dovoljenja kot
kreditni instituciji iz z členov 10 do 14 Direktive (EU) št. 2013/36 Evropskega
parlamenta in Sveta z dne 26. junija 2013 o dostopu do dejavnosti kreditnih
institucij in bonitetnem nadzoru kreditnih institucij, spremembi Direktive
2002/87/ES in razveljavitvi direktiv 2006/48/ES in 2006/49/ES (UL L št. 176 z
dne 27. 6. 2013, str. 338; v nadaljevanju: Direktiva EU št. 2013/36). Smernice
se uporabljajo za primere, v katerih morajo pristojni organi v skladu z
Direktivo EU št. 2013/36 oceniti izdajo dovoljenja kot kreditni instituciji –
opredeljeno v točki 1(a) in (b) člena 4(1) Uredbe (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za kreditne
institucije in investicijska podjetja ter o spremembi Uredbe (EU) št. 648/2012
(UL L št. 176 z dne 27. junija 2013, str. 1; v nadaljevanju: Uredba (EU) št.
575/2013).
(3) Smernice so naslovljene na pristojne organe iz podtočke
(i) druge točke 4. člena Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic in
vseh njenih bodočih sprememb, če ne bo Banka Slovenije za posamezno spremembo
smernic odločila drugače, za Banko Slovenije, kadar v skladu z ZBan-3 v vlogi
pristojnega organa izvaja pristojnosti in naloge nadzora nad bankami in
hranilnicami, za nadzor nad katerimi je v skladu z ZBan-3 in Uredbo Sveta (EU)
št. 1024/2013 z dne 15. oktobra 2013 o prenosu posebnih nalog, ki se nanašajo
na politike bonitetnega nadzora kreditnih institucij, na Evropsko centralno
banko (UL L št. 287 z dne 29. oktober 2013, str. 63) pristojna Banka Slovenije.
(2) Banka Slovenije pri opravljanju nalog in pristojnosti
nadzora v skladu z ZBan-3 in Uredbo (EU) št. 575/2013 v celoti upošteva določbe
smernic v delu, v katerem se nanašajo na izvajanje nalog in pooblastil
pristojnega organa.
3. člen
(Začetek veljavnosti in uporabe)
(1) Ta sklep začne veljati 8. 4. 2022, uporabljati pa se
začne z uveljavitvijo Regulativnih tehničnih standardov o informacijah za
izdajo dovoljenja kreditnih institucij na podlagi točke 8(2) Direktive
2013/36/EU (EBA-RTS-2017-08) in Izvedbenih regulativnih tehničnih standardov o
standardnih obrazcih, predlogah in postopkih za predložitev informacij za
izdajo dovoljenja na podlagi točke 8(3) Direktive 2013/36/EU (EBA-ITS-2017-05),
katerih sprejetje je Evropski komisiji v skladu s svojimi pristojnostmi
predlagal Evropski bančni organ.
(2) Guverner Banke Slovenije v Uradnem listu Republike
Slovenije objavi obvestilo o začetku uporabe tega sklepa.
Ljubljana, dne 5. aprila 2022
Boštjan Vasle
predsednik
Sveta Banke Slovenije