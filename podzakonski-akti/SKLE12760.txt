I. UVODNE DOLOČBE
1. člen
(vsebina)
(1) S tem sklepom se ustanovi Javna agencija za
raziskovalno dejavnost Republike Slovenije.
(2) Javna agencija za raziskovalno dejavnost Republike
Slovenije (v nadaljnjem besedilu: agencija) je pravna naslednica Javne agencije
za raziskovalno dejavnost Republike Slovenije, ki je bila ustanovljena s
Sklepom o ustanovitvi Javne agencije za raziskovalno dejavnost Republike Slovenije
(Uradni list RS, št. 123/03 in 105/10).
(3) S tem sklepom se vsebina ustanovitvenega akta
agencije uskladi z zakonodajo.
II. STATUSNE DOLOČBE
2. člen
(pravna osebnost in ustanoviteljstvo)
(1) Agencija je pravna oseba javnega prava in je
posredni uporabnik proračuna Republike Slovenije v skladu s predpisi s področja
javnih financ in javnih agencij.
(2) Agencija nastopa v pravnem prometu v svojem imenu in
za svoj račun, in sicer v okviru nalog, določenih z Zakonom o
znanstvenoraziskovalni in inovacijski dejavnosti (Uradni list RS,
št. 186/21; v nadaljnjem besedilu: Zakon o znanstvenoraziskovalni in
inovacijski dejavnosti) in s tem sklepom določenih nalog.
(3) Ustanovitelj agencije je Republika Slovenija,
ustanoviteljske pravice in obveznosti izvršuje Vlada Republike Slovenije (v
nadaljnjem besedilu: vlada).
3. člen
(ime agencije)
(1) Ime agencije je: Javna agencija za raziskovalno
dejavnost Republike Slovenije.
(2) Ime agencije v angleškem jeziku je: Slovenian
Research Agency.
(3) Skrajšano ime agencije je: ARRS.
4. člen
(sedež agencije)
(1) Sedež agencije je v Ljubljani. Poslovni naslov
agencije je: Ljubljana, Bleiweisova cesta 30.
(2) Poslovni naslov se lahko spremeni s statutom
agencije. Sprememba poslovnega naslova ne pomeni spremembe tega sklepa.
5. člen
(žig agencije)
Agencija uporablja pri poslovanju žig z besedilom imena
agencije. Žig lahko vsebuje tudi znak oziroma logotip agencije. Podrobno se žig
opredeli v statutu agencije.
III. NAMEN, DEJAVNOST IN NALOGE AGENCIJE
6. člen
(namen agencije)
(1) Vloga agencije je opravljanje strokovnih, razvojnih
in izvršilnih nalog v zvezi z izvajanjem sprejete Znanstvenoraziskovalne in inovacijske
strategije Slovenije oziroma njenih posameznih delov ter izvajanje drugih nalog
spodbujanja znanstvenoraziskovalne dejavnosti v skladu z namenom, določenim v
tem aktu, in morebitnimi usmeritvami ministrstva, pristojnega za znanost.
(2) Agencija opravlja z Zakonom o znanstvenoraziskovalni
in inovacijski dejavnosti določene naloge v javnem interesu za zagotovitev
trajnega, strokovnega in neodvisnega odločanja o izbiri aktivnosti
znanstvenoraziskovalne dejavnosti, ki se financirajo iz državnega proračuna.
7. člen
(dejavnosti agencije)
Dejavnosti agencije so razvrščene
v skladu z uredbo, ki ureja standardno klasifikacijo dejavnosti:

J/58.1

Izdajanje knjig, periodike in drugo založništvo;


O/84.100

Splošna dejavnost javne uprave;


J/63.110

Obdelava podatkov in s tem povezane dejavnosti;


M/70.2

Podjetniško in poslovno svetovanje;


M/72

Znanstvena raziskovalna in razvojna dejavnost;


M/73.2

Raziskovanje trga in javnega mnenja;


P/85.59

Drugo nerazvrščeno izobraževanje, izpopolnjevanje in
  usposabljanje;


R/91.012

Dejavnost arhivov.

8. člen
(naloge agencije)
Agencija na področju znanstvenoraziskovalne dejavnosti
opravlja zlasti naslednje naloge:
1.     
izvaja stabilno financiranje znanstvenoraziskovalne dejavnosti iz 1.
točke drugega odstavka 12. člena Zakona o znanstvenoraziskovalni in
inovacijski dejavnosti in z njim povezane evalvacije ter sodeluje v postopku
priprave in izvedbe pogajanj za sklenitev pogodbe o stabilnem financiranju
znanstvenoraziskovalne dejavnosti iz 28. člena Zakona o znanstvenoraziskovalni
in inovacijski dejavnosti;
2.     
na podlagi neodvisne ter po metodologiji, merilih in postopkih
mednarodno primerljive evalvacije, razen če zakon ne določa drugače, odloča o
izbiri aktivnosti znanstvenoraziskovalne dejavnosti, ki so opredeljene v 2.
točki drugega odstavka 12. člena Zakona o znanstvenoraziskovalni in
inovacijski dejavnosti, ter izvaja njihovo financiranje;
3.     
spremlja izvedbo aktivnosti znanstvenoraziskovalne dejavnosti, ki jih
financira, in v tem okviru spremlja predvsem znanstveno odličnost ter širši
družbeni in gospodarski vpliv;
4.     
nadzira zakonitost glede namenske porabe dodeljenih finančnih sredstev
za izvajanje aktivnosti znanstvenoraziskovalne dejavnosti, ki jih financira;
5.     
spodbuja in financira mednarodno sodelovanje, še posebej v okviru
evropskega raziskovalnega prostora;
6.     
sofinancira projekte, opredeljene v 5. točki drugega odstavka
12. člena Zakona o znanstvenoraziskovalni in inovacijski dejavnosti, pri
katerih je postopek razpisa za dodelitev sredstev izveden na evropski oziroma
transnacionalni ravni in ki so bili izbrani v sofinanciranje na podlagi
mednarodnih evalvacij in finančnih uskladitev v okviru programov in sodelovanj,
h katerim je pristopila Republika Slovenija oziroma agencija v skladu z
razpoložljivimi proračunskimi sredstvi;
7.     
pripravi in izvaja instrumente iz 6. točke drugega odstavka
12. člena Zakona o znanstvenoraziskovalni in inovacijski dejavnosti za
neposredno financiranje aktivnosti znanstvenoraziskovalne dejavnosti, ki so
bile na mednarodnih razpisih odlično ocenjene in ne financirane;
8.     
pripravi in izvaja instrumente iz 7. točke drugega odstavka
12. člena Zakona o znanstvenoraziskovalni in inovacijski dejavnosti za
neposredno financiranje aktivnosti znanstvenoraziskovalne dejavnosti, ki so
bile izbrane v sofinanciranje v okviru centralnih programov EU in ki omogočajo
dopolnjevanje z drugimi evropskimi ali državnimi sredstvi;
9.     
pripravi in izvaja instrumente iz 8. in 9. točke drugega odstavka
12. člena Zakona o znanstvenoraziskovalni in inovacijski dejavnosti;
10.  
vodi zbirke podatkov, določene z Zakonom o znanstvenoraziskovalni in
inovacijski dejavnosti;
11.  
vodi register zasebnih raziskovalcev;
12.  
sodeluje pri načrtovanju državne raziskovalne politike;
13.  
skladno s predpisi ministrstvu, pristojnemu za znanost, pošilja letne
programe dela in finančne načrte, kadrovske načrte, letna poročila in
periodične samoevalvacije svojega delovanja;
14.  
spodbuja sodelovanje raziskovalnih organizacij z družbo in
gospodarstvom;
15.  
razvija in vzdržuje sistem kakovosti in učinkovitosti svojega delovanja;
16.  
izvaja sofinanciranje na podlagi javnega povabila zainteresiranim
izvajalcem, ki ga izvede v skladu s tretjim odstavkom 23. člena in tretjim
odstavkom 35. člena Zakona o znanstvenoraziskovalni in inovacijski
dejavnosti;
17.  
izvaja druge naloge v skladu z Zakonom o znanstvenoraziskovalni in
inovacijski dejavnosti, tem aktom, morebitnimi usmeritvami ministrstva,
pristojnega za znanost, ter sprejetim letnim programom dela in finančnim
načrtom.
9. člen
(izvajanje nalog agencije)
(1) Za urejanje pravnih razmerij na podlagi javnega pooblastila
v Zakonu o znanstvenoraziskovalni in inovacijski dejavnosti agencija izdaja
splošne akte, ki se objavijo v Uradnem listu Republike Slovenije.
(2) Za odločanje v posamičnih javnopravnih stvareh
agencija izdaja posamične upravne akte.
IV. NOTRANJA ORGANIZIRANOST
10. člen
(notranje organiziranje agencije)
Notranjo organiziranost agencije določata statut ter splošni
akt o notranji organizaciji in sistemizaciji delovnih mest agencije.
V. ORGANI AGENCIJE
11. člen
(organi agencije)
Organi agencije so upravni odbor agencije, direktor agencije
in znanstveni svet agencije.
1. Upravni odbor agencije
12. člen
(število članov upravnega odbora agencije)
(1) Upravni odbor agencije (v nadaljnjem besedilu:
upravni odbor) ima sedem članov. Člane upravnega odbora imenuje in razrešuje
vlada.
(2) Predsednika in namestnika izvolijo člani upravnega
odbora med seboj.
(3) Člane upravnega odbora imenuje vlada za mandatno
dobo dveh let. Člani upravnega odbora so lahko imenovani za največ dva
zaporedna mandata.
13. člen
(sestava upravnega odbora)
Vlada imenuje v upravni odbor tri člane predstavnike
ustanovitelja ter po enega člana na predlog Gospodarske zbornice Slovenije,
Rektorske konference Republike Slovenije, Koordinacije samostojnih
raziskovalnih inštitutov Slovenije in reprezentativnih sindikatov za področje
znanstvenoraziskovalne dejavnosti.
14. člen
(imenovanje članov upravnega odbora)
Predlagatelji iz prejšnjega člena predlagajo v imenovanje eno
kandidatko ženskega spola in enega kandidata moškega spola, izmed katerih
minister, pristojen za znanost, izbere člana na način, da je v celotni sestavi
upravnega odbora upoštevana uravnotežena zastopanost spolov skladno z zakonom,
ki ureja enake možnosti spolov.
15. člen
(pogoji za imenovanje člana upravnega odbora)
(1) Za člana upravnega odbora je lahko imenovana oseba,
ki izpolnjuje naslednje pogoje:
1.     
ima najmanj visoko strokovno izobrazbo;
2.     
je strokovnjak s področja dela oziroma dejavnosti agencije;
3.     
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev;
4.     
ni zaposlena v agenciji;
5.     
ni funkcionar v izvršilni veji oblasti in
6.     
ne opravlja dela oziroma dejavnosti na področju, kjer obstaja možnost
konflikta med njegovimi zasebnimi in javnimi interesi agencije.
(2) Člani upravnega odbora ne smejo biti direktorji
raziskovalnih organizacij in njihovi pomočniki, rektorji, prorektorji, dekani,
prodekani oziroma člani upravnih odborov raziskovalnih organizacij.
(3) Člani upravnega odbora v času opravljanja funkcije
ne smejo kandidirati za sredstva agencije za financiranje
znanstvenoraziskovalne dejavnosti iz 2. točke drugega odstavka 12. člena
Zakona o znanstvenoraziskovalni in inovacijski dejavnosti.
16. člen
(pristojnosti upravnega odbora)
(1) Upravni odbor je organ upravljanja in ima naslednje
pristojnosti:
1.     
nadzira vodenje poslov ter finančno in premoženjsko stanje agencije;
2.     
sprejema večletne strategije razvoja agencije;
3.     
sprejema periodična poročila o doseženih ciljih in rezultatih ter v zvezi
s tem oblikuje svoja poročila, pri katerih navede ugotovitve, stališča in
priporočila;
4.     
sprejema splošne akte agencije za izvrševanje javnih pooblastil;
5.     
sprejema statut;
6.     
na predlog znanstvenega sveta sprejme kriterije za izkazovanje
mednarodne primerljivosti raziskovalnih rezultatov vodje raziskovalnega
programa in projekta;
7.     
imenuje zunanjega revizorja za pregled finančnega poslovanja agencije;
8.     
lahko zahteva informacije glede katerega koli poročila ali zadeve, ki se
nanaša na poslovanje agencije;
9.     
izvede javni natečaj za imenovanje direktorja;
10.  
vladi predlaga imenovanje oziroma razrešitev direktorja;
11.  
v skladu s predpisi sprejema programe dela ter finančne in kadrovske
načrte;
12.  
v skladu s predpisi sprejema letna poročila o delu agencije;
13.  
imenuje strokovne komisije in druga delovna telesa za izvajanje nalog iz
svoje pristojnosti;
14.  
opravlja druge naloge, določene z Zakonom o znanstvenoraziskovalni in
inovacijski dejavnosti ter tem aktom.
(2) Naloge upravnega odbora se podrobneje opredelijo v
statutu agencije v skladu s tem sklepom.
(3) Člani upravnega odbora morajo pri svojem delu
ravnati nepristransko in s skrbnostjo dobrega gospodarstvenika ter varovati
poslovno skrivnost agencije. Za kršitev dolžne skrbnosti ali zaradi kršitve
varovanja poslovne skrivnosti so odškodninsko odgovorni po splošnih načelih
obligacijskega prava.
17. člen
(odločanje upravnega odbora)
(1) Upravni odbor sprejema odločitve z večino glasov
svojih članov.
(2) Glasovanje o predlogu za imenovanje oziroma
razrešitev direktorja agencije je tajno.
18. člen
(predčasna razrešitev člana upravnega odbora)
Vlada lahko predčasno razreši člana upravnega odbora agencije
v primerih in po postopku, ki ga določa zakon, ki ureja javne agencije.
2. Direktor agencije
19. člen
(imenovanje direktorja agencije)
Direktorja agencije (v nadaljnjem besedilu: direktor) imenuje
in razrešuje vlada na predlog upravnega odbora. Za imenovanje se predhodno
izvede javni natečaj. Direktor je imenovan za pet let in je lahko vnovič
imenovan.
20. člen
(pogoji za imenovanje direktorja)
Za direktorja je lahko imenovana oseba, ki izpolnjuje
naslednje pogoje:
1.     
ima izobrazbo, pridobljeno po študijskem programu tretje stopnje oziroma
izobrazbo, ki ustreza ravni izobrazbe, pridobljene po študijskih programih
tretje stopnje, in je v skladu z zakonom, ki ureja slovensko ogrodje
kvalifikacij, uvrščena na 10. raven;
2.     
ima najmanj 10 let delovnih izkušenj;
3.     
je usposobljen za vodenje, upravljanje in usklajevanje dela;
4.     
ima vodstvene izkušnje na področju znanstvenoraziskovalne dejavnosti;
5.     
lahko izkaže aktivno znanje najmanj enega svetovnega jezika;
6.     
je strokovnjak na področju dela oziroma dejavnosti javne agencije;
7.     
ni bil pravnomočno obsojen zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev;
8.     
je državljan Republike Slovenije.
21. člen
(pristojnost in odgovornost direktorja)
(1) Direktor kot poslovodni organ vodi, zastopa in
predstavlja agencijo ter je odgovoren za zakonitost dela agencije.
(2) Direktor zagotavlja, da agencija posluje v skladu s
predpisi, tem sklepom in splošnimi akti agencije. Pri svojem delu mora varovati
njeno poslovno skrivnost.
(3) Direktor je za svoje delo odgovoren upravnemu odboru
in vladi.
(4) Direktor mora pri svojem delu ravnati nepristransko
in s skrbnostjo dobrega strokovnjaka ter varovati poslovno skrivnost agencije.
Direktor odgovarja agenciji za škodo, ki jo je povzročil s svojim nevestnim
oziroma protipravnim ravnanjem po splošnih načelih obligacijskega prava.
22. člen
(pristojnosti direktorja)
(1) Direktor opravlja naslednje naloge:
1.     
upravnemu odboru predlaga v sprejetje splošne akte za izvrševanje javnih
pooblastil in statut;
2.     
sprejema akt o notranji organizaciji in sistemizaciji delovnih mest;
3.     
sprejema druge splošne akte agencije, s katerimi se urejajo vprašanja,
pomembna za delo in poslovanje agencije;
4.     
sprejema akte v posamičnih zadevah iz pristojnosti agencije, če s
predpisi ni določeno drugače;
5.     
imenuje strokovne komisije in druga delovna oziroma posvetovalna telesa
za izvajanje nalog iz svoje pristojnosti;
6.     
opravlja druge naloge, ki so določene v Zakonu o znanstvenoraziskovalni
in inovacijski dejavnosti, drugih zakonih, tem aktu in statutu.
(2) Naloge direktorja se podrobneje opredelijo v statutu
agencije v skladu s tem sklepom.
23. člen
(prenehanje funkcije direktorja)
Če direktorju preneha funkcija, vlada na predlog upravnega
odbora do imenovanja direktorja brez javnega natečaja imenuje vršilca
dolžnosti, vendar najdalj za dobo šest mesecev.
24. člen
(predčasna razrešitev direktorja)
Direktorja agencije lahko predčasno razreši vlada v primerih
in po postopku, ki ga določa zakon, ki ureja javne agencije.
3. Znanstveni svet agencije
25. člen
(sestava znanstvenega sveta agencije)
V znanstvenem svetu agencije (v nadaljnjem besedilu: znanstveni
svet) je šest članov, tako da so zastopana vsa področja znanstvenih ved,
upošteva pa se tudi uravnotežena zastopanost raziskovalnih organizacij.
26. člen
(pogoji za imenovanje člana znanstvenega sveta)
(1) Člani znanstvenega sveta so uveljavljeni raziskovalci.
(2) Člani znanstvenega sveta v času opravljanja funkcije
ne smejo kandidirati za sredstva agencije za financiranje
znanstvenoraziskovalne dejavnosti iz 2. točke drugega odstavka 12. člena
Zakona o znanstvenoraziskovalni in inovacijski dejavnosti.
27. člen
(doba in omejitve imenovanja člana znanstvenega sveta)
(1) Znanstveni svet na predlog Razvojnega sveta
Republike Slovenije imenuje vlada za dve leti, pri čemer je posamezni član
znanstvenega sveta lahko imenovan za največ en zaporedni mandat.
(2) Direktorji raziskovalnih organizacij in njihovi
pomočniki ter namestniki, rektorji, prorektorji in dekani ne smejo biti člani
znanstvenega sveta.
28. člen
(pristojnosti znanstvenega sveta)
(1) Znanstveni svet je najvišje strokovno telo agencije,
ki oblikuje predlog finančno ovrednotenih prednostnih seznamov za izbor
raziskovalnih aktivnosti (v nadaljnjem besedilu: predlog prednostnega seznama)
in opravlja tudi naslednje naloge:
1.     
sprejema strokovna izhodišča za pripravo splošnih aktov agencije za
izvrševanje javnih pooblastil;
2.     
sprejema metodologije ocenjevanja za posamezne ocenjevalne postopke;
3.     
usklajuje in organizira evalvacijske postopke agencije;
4.     
oblikuje evalvacijske ocene o raziskovalni in razvojni kakovosti;
5.     
spremlja stanje in vrednoti razvoj znanstvenoraziskovalne dejavnosti v
Republiki Sloveniji z vidika raziskovalne in razvojne kakovosti;
6.     
sprejema programe razvoja znanstvenoraziskovalne dejavnosti za posamezno
znanstveno vedo oziroma raziskovalno področje;
7.     
pripravlja predloge za oblikovanje in izvajanje ciljev ter instrumentov
znanstvenoraziskovalne politike;
8.     
pripravlja poročila o rezultatih znanstvenoraziskovalne dejavnosti;
9.     
opravlja druge naloge s področja evalvacijskih postopkov agencije.
(2) Način oblikovanja in podrobnejša opredelitev nalog
znanstvenega sveta se določita v statutu agencije v skladu s tem sklepom.
29. člen
(stalna in občasna telesa znanstvenega sveta)
(1) Znanstveni svet lahko ustanovi stalna strokovna
telesa in zunanje ekspertne panele za izvajanje nalog ter komisije in druga delovna
telesa za izvedbo posameznih strokovnih nalog.
(2) Stalna strokovna telesa znanstvenega sveta so
znanstvenoraziskovalni sveti za posamezne znanstvene vede. Stalna strokovna
telesa spremljajo, analizirajo in nadzorujejo izvajanje aktivnosti znanstvenoraziskovalnih
dejavnosti na svojem področju, ki jih financira agencija.
(3) Zunanji ekspertni paneli so ustanovljeni za izvedbo
ocenjevanja prijav, prispelih na javne razpise in javne pozive agencije ter
druge naloge v skladu z Zakonom o znanstvenoraziskovalni in inovacijski
dejavnosti in splošnimi akti agencije.
(4) Način oblikovanja in naloge strokovnih teles se
podrobneje opredelijo v splošnem aktu agencije.
VI. FINANCIRANJE
30. člen
(financiranje agencije)
(1) Prihodki agencije so:
-       
sredstva državnega proračuna, pridobljena na podlagi pogodbe z
ministrstvom, pristojnim za znanost;
-       
prihodki, pridobljeni s prodajo blaga in storitev na trgu;
-       
donacije;
-       
drugi prihodki skladno s predpisi.
(2) Prihodki agencije so namenjeni izvajanju dejavnosti
in nalog agencije, določenih v tem sklepu, zagotavljanju pogojev za delovanje
agencije in financiranju odhodkov, povezanih s tekočim poslovanjem agencije,
kot so stroški dela, materiala in storitev, amortizacije ter drugi stroški.
Sredstva za financiranje znanstvenoraziskovalne dejavnosti ne štejejo za
prihodek agencije in jih agencija vodi na kontih stanja.
(3) Presežek prihodkov nad odhodki – ob upoštevanju
zakona, ki ureja fiskalno pravilo – agencija lahko uporabi za opravljanje in
razvoj dejavnosti ali za plačilo delovne uspešnosti zaposlenih v agenciji v
skladu z zakonom, ali pa ga vplača v državni proračun.
(4) Agencija vplača v državni proračun presežek sredstev
nad obveznostmi, ki izvira iz financiranja znanstvenoraziskovalnih dejavnosti,
določenih v III. poglavju tega sklepa.
(5) O uporabi presežka prihodkov nad odhodki in o
pokrivanju presežka odhodkov nad prihodki odloča upravni odbor na predlog
direktorja in v soglasju z vlado.
(6) Agencija za nekatere svoje storitve, ki jih opravlja
za posameznike in pravne osebe, lahko v skladu z zakonom izda tarifo oziroma
zaračunava upravne takse.
VII. RAZMERJA DO USTANOVITELJA IN DO DRUGIH SUBJEKTOV
31. člen
(program dela)
(1) Agencija skladno z veljavnimi predpisi pripravi
letni program dela in finančni načrt za prihodnje koledarsko leto in ga
predloži v soglasje pristojnemu organu.
(2) Letni program dela agencije določa cilje in naloge
agencije, ki jih bo agencija zasledovala in opravljala v posameznem letu, v
skladu s sklepi in usmeritvami vlade in ministrstva, pristojnega za znanost,
ter način njihovega doseganja in uresničevanja.
(3) K letnemu programu dela mora biti priložen opis
večletne strategije razvoja agencije, iz katerega morajo biti razvidni
prispevek agencije k splošnemu nacionalnemu razvoju na področju znanstvenoraziskovalne
dejavnosti, ukrepi za zagotavljanje kvalitetnih storitev agencije ter ukrepi za
zagotavljanje učinkovite in namenske porabe sredstev.
32. člen
(soglasje)
Če na letni program dela in na finančni načrt pristojni organ
ne izda soglasja, se do izdaje soglasja uporabljata program dela in finančni
načrt za preteklo leto.
33. člen
(poročanje)
Agencija v skladu s predpisi o javnih financah in
računovodstvu najmanj enkrat letno pisno poroča ministru, pristojnemu za
znanost, in vladi o doseženih ciljih in rezultatih, izvrševanju finančnih
načrtov ter rezultatih poslovanja.
34. člen
(javnost dela)
(1) Delo agencije je javno.
(2) Javnost dela agencija opredeli v statutu.
(3) Agencija je dolžna javno objaviti letno poročilo o
svojem delu in poslovanju.
(4) Za javnost dela je odgovoren direktor agencije.
VIII. SPLOŠNI AKTI AGENCIJE
35. člen
(splošni akti)
(1) Splošna akta agencije sta statut ter akt o notranji
organizaciji in sistemizaciji delovnih mest.
(2) V skladu z Zakonom o znanstvenoraziskovalni in
inovacijski dejavnosti agencija po predhodnem soglasju ministra, pristojnega za
znanost, izdaja splošne akte za izvrševanje javnih pooblastil. Te splošne akte
agencija posreduje za objavo v Uradnem listu Republike Slovenije.
IX. NADZOR
36. člen
(nadzor nad porabo sredstev)
Nadzor nad zakonitostjo, namembnostjo, učinkovito in uspešno
porabo sredstev agencije opravlja Računsko sodišče Republike Slovenije.
37. člen
(nadzor nad delom in poslovanjem agencije)
(1) Nadzor nad zakonitostjo, namenskostjo,
učinkovitostjo in gospodarnostjo dela agencije opravlja ministrstvo, pristojno
za znanost.
(2) Nadzor nad izvajanjem predpisov, ki urejajo javne
finance, predpisov, ki urejajo finančno, materialno in računovodsko poslovanje
agencije, zakonitostjo, namenskostjo in smotrnostjo uporabe sredstev,
pridobljenih iz proračuna, ter nad upravljanjem s premoženjem v lasti ali
uporabi agencije opravlja ministrstvo, pristojno za finance.
(3) Nadzor nad izvajanjem predpisov o upravnem postopku,
poslovnem času, uradnih urah, poslovanju s strankami, poslovanju z
dokumentarnim gradivom in zagotavljanju javnosti delovanja opravlja
ministrstvo, pristojno za upravo.
38. člen
(nadzor nad porabniki proračunskih sredstev)
(1) Nadzor, ki ga opravlja agencija, vključuje nadzor
nad zakonitostjo glede namenske porabe sredstev, ki jih dodeljuje po Zakonu o
znanstvenoraziskovalni in inovacijski dejavnosti. Izvedbo nadzora lahko
agencija naroči zunanji reviziji. Prejemniki sredstev, ki jih na podlagi Zakona
o znanstvenoraziskovalni in inovacijski dejavnosti financira agencija, morajo v
skladu s splošnim aktom agencije pošiljati podatke o rezultatih
znanstvenoraziskovalne dejavnosti in porabi proračunskih sredstev.
(2) Agencija o opravljenih nadzorih sprejme poročila, ki
jih objavi na svojih spletnih straneh.
X. ODGOVORNOST ZA OBVEZNOSTI AGENCIJE
39. člen
(odgovornost za obveznosti agencije)
(1) Agencija je odgovorna za svoje obveznosti z vsem
svojim premoženjem.
(2) Vlada je odgovorna za obveznosti agencije v
primerih, ki jih določa zakon.
XI. POGOJI ZA DELO IN POSLOVANJE AGENCIJE
40. člen
(materialni in finančni pogoji za delo in poslovanje)
Vlada zagotavlja agenciji materialne in finančne pogoje za
delo in poslovanje.
XII. PREHODNE IN KONČNE DOLOČBE
41. člen
(pogoji za delo in poslovanje agencije)
(1) Prostori in oprema, ki so na dan začetka uporabe
tega sklepa v uporabi in upravljanju agencije, so last ustanovitelja agencije.
(2) Na dan začetka uporabe tega sklepa zaposleni javni
uslužbenci na agenciji nadaljujejo delovno razmerje v agenciji kot pravni naslednici
Javne agencije za raziskovalno dejavnost Republike Slovenije, ki je bila
ustanovljena s Sklepom o ustanovitvi Javne agencije za raziskovalno dejavnost
Republike Slovenije (Uradni list RS, št. 123/03 in 105/10), in z agencijo
sklenejo pogodbo o zaposlitvi.
(3) Agencija razpolaga z arhivskim gradivom, ki se
nanaša na njeno dejavnost, in je na dan začetka uporabe tega sklepa na
agenciji.
(4) Agencija sprejme akt o notranji organizaciji in
sistemizaciji delovnih mest najpozneje do 1. oktobra 2022.
42. člen
(nadaljevanje mandatov)
Mandat direktorja in mandati upravnega odbora, znanstvenega
sveta ter drugih strokovnih teles agencije se nadaljujejo do njihovega izteka.
V tem obdobju za člane upravnega odbora in znanstvenega sveta ne velja omejitev
iz petega odstavka 47. člena in petega odstavka 52. člena Zakona o
znanstvenoraziskovalni in inovacijski dejavnosti.
43. člen
(prenehanje veljavnosti)
Z dnem začetka veljavnosti tega sklepa preneha veljati Sklep
o ustanovitvi Javne agencije za raziskovalno dejavnost Republike Slovenije
(Uradni list RS, št. 123/03 in 105/10).
44. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 00704-265/2022
Ljubljana, dne 28. julija 2022
EVA 2022-3330-0043
Vlada Republike Slovenije
dr. Robert Golob
predsednik