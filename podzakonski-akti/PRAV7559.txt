1. člen
(vsebina)
(se delno preneha uporabljati)
Ta pravilnik določa vsebino registra obratov primarnih
proizvajalcev živil in krme rastlinskega izvora (v nadaljnjem besedilu:
register obratov), postopek registracije obratov ter način vzpostavitve in
vodenja registra ter majhne količine primarnih proizvodov živil in krme
rastlinskega izvora in lokalna območja za izvajanje Uredbe Evropskega
parlamenta in Sveta (ES) št. 852/2004 z dne 29. aprila 2004 o higieni živil (UL
L št. 139 z dne 30. 4. 2004, str. 1; v nadaljnjem besedilu: Uredba 852/2004/ES)
in Uredbe Evropskega parlamenta in Sveta (ES) št. 183/2005 z dne 12. januarja
2005 o zahtevah glede higiene krme (UL L št. 35 z dne 8. 2. 2005, str. 1; v
nadaljnjem besedilu: Uredba 183/2005/ES).
2. člen
(zavezanci za vpis)
(se delno preneha uporabljati)
(1) Zavezanci za vpis v register obratov so nosilci
dejavnosti primarne proizvodnje živil in krme rastlinskega izvora (v nadaljnjem
besedilu: nosilci dejavnosti). 
(2) Zahtevek za registracijo obratov primarnih proizvajalcev
živil rastlinskega izvora izpolnijo vsi, ki proizvajajo, pripravljajo in
skladiščijo primarne proizvode živil rastlinskega izvora, vključno s prvo
stopnjo dajanja v promet. 
(3) Zahtevek za registracijo obratov primarnih proizvajalcev
krme rastlinskega izvora izpolnijo nosilci dejavnosti, ki pridelujejo primarne
proizvode krme, ki so namenjeni za krmljenje živali, namenjenih za proizvodnjo
hrane na kmetiji ali za dajanje primarnih proizvodov v promet. Primarna
proizvodnja krme vključuje pridelavo, enostavno obdelavo kmetijskih pridelkov
(npr. košnjo, žetev, naravno sušenje, čiščenje, pakiranje, shranjevanje,
siliranje), skladiščenje in ravnanje s kmetijskimi pridelki na kmetiji. 
(4) Ne glede na določbo drugega odstavka tega člena se
nosilcem dejavnosti, ki primarne proizvode živil rastlinskega izvora
proizvajajo, pripravljajo in skladiščijo izključno za zasebno domačo rabo
oziroma proizvajajo majhne količine primarnih proizvodov skladno s 3. členom
tega pravilnika, ni treba vpisati v register obratov. 
(5) Ne glede na določbo tretjega odstavka tega člena se
nosilcem dejavnosti, ki proizvajajo krmo in z njo krmijo rejne živali,
namenjene izključno za zasebno domačo rabo, ali živali, ki niso namenjene za
proizvodnjo hrane, oziroma proizvajajo majhne količine primarnih proizvodov
skladno s 3. členom tega pravilnika, ni treba vpisati v register obratov in jim
ni treba posredovati izjave iz 7. člena tega pravilnika.
3. člen
(majhne količine primarnih proizvodov živil in krme
rastlinskega izvora ter lokalno območje)
(se delno preneha uporabljati)
(1) Majhne količine primarnih proizvodov živil in krme
rastlinskega izvora so vse količine primarnih proizvodov živil in krme, ki jih
nosilec dejavnosti dobavlja neposredno končnemu potrošniku ali lokalnim
maloprodajnim podjetjem, ki jih neposredno dobavljajo končnemu potrošniku na
lokalnem območju. 
(2) Lokalno območje je celotno območje Republike Slovenije. 
(3) Nosilci dejavnosti, ki proizvajajo in dajejo na trg
majhne količineprimarnih proizvodov živil in krme rastlinskega izvora na
lokalnem območju, morajo zagotoviti, da so živila in krma proizvedena tako, da
zagotavljajo enako stopnjo varnosti, kot je določeno za primarno proizvodnjo
živil in krme v Uredbi 852/2004/ES in Uredbi 183/2005/ES. 
(4) Nosilec dejavnosti s podpisom izjave o majhnih količinah
primarnih proizvodov živil oziroma krme rastlinskega izvora, ki je dosegljiva
na spletni strani Ministrstva za kmetijstvo, gozdarstvo in prehrano (v
nadaljnjem besedilu: ministrstvo) (http://www.mkgp.gov), da izpolnjuje pogoje
iz četrtega oziroma petega odstavka prejšnjega člena in tega člena.
4. člen
(vsebina registra obratov)
V register obratov, ki ga vodi ministrstvo, se posredujejo
naslednji podatki o obratih in nosilcih dejavnosti: 
-       
firma oziroma ime in priimek nosilca dejavnosti ter njegov sedež oziroma
naslov s hišno številko, 
-       
davčna številka, 
-       
enotna matična številka občana oziroma matična številka subjekta, 
-       
identifikacijska številka kmetijskega gospodarstva KMG-MID, 
-       
podatki o dejavnosti (proizvodnja živil rastlinskega izvora, proizvodnja
krme rastlinskega izvora), 
-       
naslov vseh obratov, ki so pod upravljanjem nosilca dejavnosti, 
-       
način dajanja primarnega proizvoda v promet (posredno ali neposredno), 
-       
drugi morebitni podatki o dejavnosti.
5. člen
(postopek registracije)
(se delno preneha uporabljati)
(1) Nosilec dejavnosti vloži zahtevek za registracijo obratov
na ministrstvo najmanj 15 dni pred začetkom opravljanja dejavnosti. 
(2) Nosilec dejavnosti posreduje zahtevek za registracijo
obratov primarnih proizvajalcev živil rastlinskega izvora oziroma zahtevek za
registracijo obratov primarnih proizvajalcev krme rastlinskega izvora na
ministrstvo na obrazcu št. 1, ki je dosegljiv na spletni strani ministrstva
(http://www.mkgp.gov). Zahtevek se pošlje na naslov Ministrstvo za kmetijstvo,
gozdarstvo in prehrano, Dunajska cesta 58, 1000 Ljubljana, s pripisom »za
Register primarnih proizvajalcev«. 
(3) Zahtevek iz prejšnjega odstavka mora vsebovati vse
podatke, navedene v prejšnjem členu. 
(4) Ministrstvo nosilcu dejavnosti pošlje izpis iz registra
obratov, ki velja kot potrdilo o registraciji.
6. člen
(sporočanje sprememb in izbris iz registra obratov)
(se delno preneha uporabljati)
(1) Nosilec dejavnosti je dolžan ministrstvu sporočiti vsako
spremembo, ki se nanaša na podatke iz 4. člena tega pravilnika, ali zahtevo za
izbris iz registra obratov v roku 30 dni po vsakokratni spremembi podatkov
oziroma prenehanju delovanja obrata na naslov Ministrstvo za kmetijstvo,
gozdarstvo in prehrano, Dunajska cesta 58, 1000 Ljubljana, s pripisom »za
Register primarnih proizvajalcev« ali po elektronski pošti na spletni naslov
gp.mkgp@gov.si. 
(2) Če nosilec dejavnosti ne izpolnjuje več pogojev za vpis v
register obratov, se lahko izbris iz registra obratov opravi tudi na predlog
pristojnega inšpektorja.
7. člen
(izjava o izpolnjevanju predpisanih pogojev higiene, dobre
higienske prakse in vodenja evidence)
Nosilec dejavnosti iz tretjega odstavka 2. člena tega
pravilnika mora najpozneje do 1. januarja 2008 na ministrstvo posredovati
podpisano izjavo o izpolnjevanju predpisanih pogojev iz tretjega odstavka 18.
člena Uredbe 183/2005/ES na obrazcu št. 2, ki je dosegljiv na spletni strani
ministrstva (http://www.mkgp.gov), na naslov Ministrstvo za kmetijstvo,
gozdarstvo in prehrano, Dunajska cesta 58, 1000 Ljubljana, s pripisom »za
Register primarnih proizvajalcev«.

Pravilnik o registraciji obratov primarnih
proizvajalcev živil in krme rastlinskega izvora (Uradni list RS, št. 79/06) vsebuje naslednjo prehodno in
končno določbo:
»8. člen
(prehodna določba)
(1) Nosilci dejavnosti, ki na dan uveljavitve tega pravilnika
že opravljajo dejavnost iz 2. oziroma 3. člena tega pravilnika, se morajo
vpisati v register obratov najpozneje do 31. decembra 2006, pri čemer morajo
posredovati le podatke iz 4. člena tega pravilnika, ki jih ni mogoče prevzeti
iz registra kmetijskih gospodarstev in evidence subjektov. 
(2) Nosilec dejavnosti, ki uveljavlja sredstva za ukrepe
kmetijske politike, lahko registrira svoje obrate s posebnim zahtevkom, ki ga
odda z zbirno vlogo za ukrepe kmetijske politike v letih 2006 in 2007 in v
katerem navede podatke iz 4. člena tega pravilnika. 
(3) Nosilec dejavnosti iz prejšnjega odstavka lahko izjavo iz
7. člena tega pravilnika odda z zbirno vlogo za ukrepe kmetijske politike v
letu 2007.
9. člen
(uveljavitev)
Ta pravilnik začne veljati osmi dan po objavi v Uradnem listu
Republike Slovenije.«.

Pravilnik o registraciji in odobritvi obratov
na področju živil (Uradni list RS, št. 96/14) v zvezi z delnim prenehanjem
uporabe določb pravilnika določa:
»12. člen
(prenehanje uporabe)
[…]
(2) Z dnem uveljavitve tega pravilnika se prenehajo
uporabljati določbe 1., 2., 3., 5. in 6. člena Pravilnika o registraciji
obratov primarnih proizvajalcev živil in krme rastlinskega izvora (Uradni list
RS, št. 79/06 in 45/08 – Zkme-1), v delih, ki se nanašajo na živila
rastlinskega izvora.«;
ter vsebuje naslednjo končno določbo:
»13. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.«.