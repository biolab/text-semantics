1. člen
S tem pravilnikom se ureja način in postopek določanja in razpolaganja
s tajnimi podatki v gospodarskih družbah, zavodih in drugih organizacijah, ki
pridobijo oziroma razpolagajo s tajnimi podatki z delovnega področja državnih
organov, ki se nanašajo na obrambo države (v nadaljnjem besedilu: tajni
podatki), pri izvajanju zakonsko določenih nalog.
2. člen
S tem pravilnikom predpisan način in postopek določanja in
razpolaganja s tajnimi podatki se nanaša na gospodarske družbe, zavode in
organizacije: 
-    
katerih dejavnost je po odločitvi vlade posebnega pomena za obrambo
države; 
-    
s katerimi je sklenjena pogodba za opravljanje proizvodnje in storitev v
vojnem stanju; 
-    
ki proizvajajo vojaško orožje in opremo ali opravljajo promet z vojaškim
orožjem in opremo; 
-    
katerim se posredujejo tajni podatki s področja obrambe, če je to nujno
za izvršitev nalog državnega organa. 
Gospodarske družbe, zavodi in organizacije iz prve ter tretje
alinee prejšnjega odstavka pri določanju tajnih podatkov izdelajo oceno možnih
škodljivih posledic ob morebitnem razkritju tajnega podatka nepoklicanim
osebam, ki jo na njihov predlog predhodno potrdi ministrstvo, pristojno za
obrambo.
3. člen
Gospodarske družbe, zavodi in organizacije, ki tajne podatke
iz 1. člena tega pravilnika pridobijo oziroma z njimi razpolagajo, so dolžne
podatke označevati in z njimi ravnati v skladu s predpisi o tajnih podatkih in
o obrambi. 
Določbe tega pravilnika se uporabljajo tudi za določanje,
ravnanje in varovanje tajnih podatkov, ki nastanejo pri izvajanju zakonsko
določenih nalog na področju obrambe, v gospodarskih družbah, zavodih in
organizacijah. Za izvajanje obrambnih nalog se šteje tudi varovanje tajnih
podatkov pri razvoju ali proizvodnji določenega vojaškega orožja ali opreme.
4. člen
V gospodarskih družbah, zavodih in organizacijah so za
določanje tajnih podatkov stopenj “TAJNO”, “ZAUPNO” in “INTERNO” pooblaščeni
predstojniki poslovodnih organov oziroma osebe, ki jih nadomeščajo v primeru
njihove odsotnosti. V gospodarskih družbah, zavodih in organizacijah, ki
opravljajo razvoj ali proizvodnjo vojaškega orožja in opreme, mora predstojnik
poslovodnega organa pooblastiti določenega delavca, ki skrbi za določanje,
ravnanje in varovanje tajnih podatkov. 
Predstojniki poslovodnih organov in pooblaščene osebe iz
prejšnjega odstavka morajo pridobiti dovoljenje za dostop do tajnih podatkov,
ki ga izda minister, pristojen za obrambo, na predlog predstojnika poslovodnega
organa, po predhodni izvedbi predpisanega varnostnega preverjanja, ki ga v skladu
z zakonom opravi pristojna služba Ministrstva za obrambo. 
Dovoljenje za dostop do tajnih podatkov morajo pridobiti tudi
delavci v gospodarskih družbah, zavodih in organizacijah, ki se v zvezi z delom
seznanijo s tajnimi podatki. Predlog za pridobitev dovoljenja za dostop do
tajnih podatkov, da ministrstvu, pristojnemu za obrambo, predstojnik
poslovodnega organa gospodarske družbe, zavoda in organizacije, v kateri so
delavci zaposleni. 
Ministrstvo, pristojno za obrambo, o izdanih dovoljenjih za
dostop do tajnih podatkov v gospodarskih družbah, zavodih in drugih
organizacijah obvesti Urad Vlade RS za varovanje tajnih podatkov.
5. člen
Pooblaščene osebe iz prejšnjega člena določajo stopnjo
tajnosti podatkov v skladu s predpisi, ki urejajo določanje, način in oblike
označevanja tajnih podatkov ter skrbijo za njihovo varovanje v skladu s
predpisanimi ukrepi in postopki.
6. člen
Gospodarske družbe, zavodi in organizacije morajo uskladiti
svoje akte in organizacijo s tem pravilnikom najkasneje v šestih mesecih po
njegovi uveljavitvi.
7. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 017-02-13/2002-9
Ljubljana, dne 5. decembra 2002.
dr. Anton Grizold l. r. 
Minister 
za obrambo
Soglašam!
dr. Rado Bohinc l. r. 
Minister 
za notranje zadeve