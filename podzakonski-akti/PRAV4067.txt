1. Splošne določbe
1. člen
(vsebina pravilnika)
Ta pravilnik določa zahteve za zagotavljanje neoviranega
dostopa, vstopa in uporabe objektov v javni rabi ter večstanovanjskih stavb (v
nadaljnjem besedilu: objekti, ki morajo biti brez ovir) ter vrste takšnih
objektov in prostorov v njih.
2. člen
(nazivi objektov, ki morajo biti brez ovir)
Nazivi vrst objektov, ki morajo biti brez ovir in jih uporablja
ta pravilnik, so nazivi objektov po predpisih o enotni klasifikaciji vrst
objektov (v nadaljnjem besedilu: CC-Si).
3. člen
(neoviran dostop, vstop in uporaba)
Šteje se, da je zagotovljen neoviran dostop, vstop in uporaba
objekta, ki mora biti brez ovir, če sta dostop do njega in vstop vanj brez
grajenih in komunikacijskih ovir in če je funkcionalno oviranim osebam v njem
omogočen:
-       
samostojen in varen dostop do prostorov, ki so namenjeni javni rabi in
uporaba teh prostorov, če gre za objekt v javni rabi iz 4. člena tega
pravilnika;
-       
samostojen in varen dostop do stanovanj oziroma bivalnih enot in skupnih
prostorov ter uporaba teh prostorov, če gre za stanovanjsko stavbo iz 5. člena
tega pravilnika.
2. Vrste objektov, ki morajo biti brez ovir
4. člen
(objekti v javni rabi, ki morajo biti brez ovir)
Objekti v javni rabi, ki morajo biti brez ovir, so:
1.     
hotelska in podobna stavba za kratkotrajno nastanitev (razred po CC.Si:
12111), če je v njej 50 nočitvenih enot oziroma sob ali več;
2.     
gostinski obrat (razred po CC.Si: 12112), če je v njem 30 miz oziroma
120 sedežev za mizami ali več;
3.     
stavba javne uprave (razred po CC.Si: 12201), v kateri je sedež državnih
organov, sedež upravnih enot, izpostav ministrstev oziroma organov v njihovi
sestavi, sedež javnega zavoda ali sedež lokalnih skupnosti, če je v njej
zaposlenih 15 oseb ali več;
4.     
stavba banke, pošte in zavarovalnice (razred po CC.Si: 12202), če je v
njej zaposlenih 30 oseb ali več, ki poslujejo s strankami;
5.     
druga upravna in pisarniška stavba (razred po CC.Si: 12203), če je v
njej zaposlenih 50 oseb ali več, ki poslujejo s strankami;
6.     
trgovska stavba (razred po CC.Si: 12301), v kateri je površina prodajnih
prostorov 200 m2 ali več;
7.     
sejemska dvorana in razstavišče (razred po CC.Si: 12302), če je površina
razstavnih prostorov 1.000 m2 ali več;
8.     
bencinski servis (razred po CC.Si: 12303), ki posluje z osebjem;
9.     
stavba za druge storitvene dejavnosti (razred po CC.Si: 12304), če je
površina prostorov, namenjenih poslovanju s strankami, 100 m2 ali
več;
10.  
postaja oziroma terminal (razred po CC.Si: 12410), če je namenjen
javnemu avtobusnemu, železniškemu, letalskemu, ladijskemu in žičniškemu
prometu;
11.  
garažni objekt (razred po CC.Si: 12420), če je v njem 50 parkirnih mest
ali več;
12.  
stavba za kulturo in razvedrilo (razred po CC.Si: 12610), če je v njej
površina prostorov, namenjenih za obiskovalce oziroma dvoran s spremljajočimi
javnimi prostori, kot so vhodna veža (hall) in podobno, 300 m2 ali
več;
13.  
muzej, knjižnica in galerija (razred po CC.Si:12620), če je površina
razstavnih prostorov oziroma prostorov, namenjenih obiskovalcem, 150 m2
ali več;
14.  
stavba za izobraževanje in znanstvenoraziskovalno delo (razred po CC.Si:
12630), če je v njej pet ali več prostorov, namenjenih izobraževanju, kot so
oddelek, razred, predavalnica in učilnica oziroma pet ali več laboratorijev,
namenjenih znanstvenoraziskovalnemu delu;
15.  
stavba za zdravniško oskrbo in nego bolnih in poškodovanih (razred po
CC.Si: 12640), in sicer ne glede na njen namen ali kapaciteto;
16.  
športna dvorana (razred po CC.Si: 12650), v kateri so tudi prostori za
gledalce;
17.  
stavba za opravljanje verskih obredov (razred po CC.Si: 12721), če je
površina prostorov, namenjenih vernikom, 150 m2 ali več;
18.  
pokopališče (razred po CC.Si: 12722);
19.  
igrišče za športe na prostem (razred po CC.Si: 24110).
5. člen
(stanovanjske stavbe, ki morajo biti brez ovir)
Stanovanjske stavbe, ki morajo biti brez ovir, so:
1.     
večstanovanjska stavba (razred po CC.Si: 11221), če je v njej 10
stanovanj ali več;
2.     
stanovanjska stavba z oskrbovanimi stanovanji (razred po CC.Si: 11222),
če je v njej 5 bivalnih enot ali več;
3.     
stanovanjska stavba za posebne socialne skupine (razred po CC.Si:
11300), če je v njej 30 bivalnih enot ali več.
3. Zahteve za zagotavljanje neoviranega dostopa, vstopa in
uporabe
6. člen
(način zagotavljanja neoviranega dostopa, vstopa in uporabe)
(1) Neoviran dostop do objektov, ki morajo biti brez ovir,
mora biti zagotovljen z izdelavo in sprejemanjem vseh vrst izvedbenih
prostorskih aktov, in sicer tistih njihovih sestavin, ki se nanašajo na
prostorske ureditve prometne infrastrukture. Rešitve prostorskih ureditev
prometne infrastrukture morajo biti takšne, da se lahko na njihovi podlagi
gradijo takšne javne površine, namenjene pešcem, ki so brez grajenih in
komunikacijskih ovir.
(2) Neoviran dostop, vstop in uporaba objektov, ki morajo
biti brez ovir, morajo biti zagotovljeni z izdelavo projektne dokumentacije, z
izdajo gradbenih dovoljenj za takšne objekte, z gradnjo oziroma izvajanjem del
ter vzdrževanjem takšnih objektov. Projektne rešitve, predvidene s projektno
dokumentacijo, morajo biti takšne, da se na njihovi podlagi lahko zgradi nov
objekt brez ovir oziroma da se na njihovi podlagi že zgrajeni objekt lahko
rekonstruira tako, da bo brez ovir, če so dane tehnične možnosti za tako
izvedbo. Če je takšen objekt, ki se naj bi rekonstruiral, varovan na podlagi
predpisov o kulturni dediščini, morajo projektne rešitve zagotavljati, da bo
objekt brez ovir, če so dane tehnične možnosti za tako izvedbo in hkrati
upoštevani pogoji varstva kulturne dediščine.
(3) Če so za določen objekt, ki mora biti brez ovir, z drugim
predpisom določene samo posamezne zahteve za zagotavljanje neoviranega dostopa,
vstopa in uporabe, velja zanj ta pravilnik glede preostalih zahtev.
7. člen
(obveznost uporabe standarda)
(1) Pri izdelavi osnutkov izvedbenih prostorskih aktov in pri
izdelovanju projektne dokumentacije je treba upoštevati zahteve slovenskega
nacionalnega standarda SIST ISO/TR 9527 »Gradnja poslopij, Potrebe funkcionalno
oviranih ljudi v grajenem prostoru – Vodila za projektiranje«, razen če ni s
tem pravilnikom posamezno vprašanje urejeno drugače.
(2) Standard iz prejšnjega odstavka se hrani in je na vpogled
pri organu, pristojnem za izdajanje slovenskih nacionalnih standardov.
8. člen
(temeljne zahteve pri prostorskem načrtovanju in
projektiranju)
(1) Prostorske ureditve prometne infrastrukture morajo biti
načrtovane, objekti, ki morajo biti brez ovir, pa morajo biti projektirani
tako, da omogočajo uporabo vsem ljudem, ne glede na stopnjo njihove
individualne telesne zmogljivosti.
(2) Prostorska ureditev prometne infrastrukture mora biti
načrtovana tako, da:
-       
se funkcionalno ovirane osebe lahko samostojno gibljejo po vseh
površinah, ki so namenjene pešcem;
-       
elementi cestne, železniške, pomorske, letališke in žičniške infrastrukture
ne pomenijo nevarnosti pri gibanju na tistih njihovih površinah, ki so
namenjene pešcem in so takšne površine brez grajenih in komunikacijskih ovir;
-       
je funkcionalno oviranim osebam omogočen dostop do vseh vrst javnih
objektov in stanovanjskih stavb.
(3) Objekti, ki morajo biti brez ovir, morajo biti
projektirani tako, da:
-       
je funkcionalno oviranim osebam omogočen dostop do njih in vstop v njih
neposredno z javne površine;
-       
se funkcionalno ovirane osebe lahko samostojno gibljejo, v prostorih, ki
so v javni rabi, če gre za objekt v javni rabi iz 4. člena tega pravilnika,
oziroma v skupnih prostorih, če gre za stanovanjsko stavbo iz 5. člena tega
pravilnika;
-       
njihovi konstrukcijski elementi ne pomenijo nevarnosti pri gibanju v
posameznih javnih oziroma skupnih prostorih;
-       
so na vratih razločno vidne, dosegljive in uporabne kljuke;
-       
je z invalidskega vozička omogočeno prižiganje luči in klic dvigala
oziroma mehanske dvižne naprave v primerih nadstropnih oziroma podkletenih
objektov;
-       
je v objektu v javni rabi iz 4. člena tega pravilnika na voljo sanitarna
enota, prilagojena in opremljena za potrebe funkcionalno oviranih oseb (v
nadaljnjem besedilu: sanitarni prostor brez ovir), v dvoranah za prireditve z
nepremičnimi vrstami sedežev pa urejen tudi prostor za osebe na invalidskih
vozičkih, do katerega je omogočen neoviran dostop;
-       
je v primeru, če je na enem mestu postavljenih 5 ali več javnih
telefonskih govorilnic, vsaj ena prilagojena in opremljena tako, da jo lahko
uporabljajo osebe na invalidskih vozičkih in da tudi lahko nemoteno
telefonirajo naglušne osebe;
-       
je urejen sistem komunikacijskih oznak za orientacijo, namenjen osebam z
okvaro sluha in vida, vključno z oznakami zasilnih izhodov in potmi evakuacije.
9. člen
(zahteve v zvezi z dostopi)
(1) Dostop do objekta, ki mora biti brez ovir, mora biti
varen in brez grajenih in komunikacijskih ovir ter označen tako, da omogoča
enostavno orientacijo v prostoru.
(2) Dostopna pot mora omogočati varen in neoviran dostop do
objekta z vsake površine, ki pripada objektu, vključno s parkirišča. Imeti mora
utrjeno površino, ki mora biti dovolj široka, da se na njej lahko uporablja
invalidski voziček, in posebej označena. Pri nivojskih razlikah terena mora
biti poleg stopnic tudi položna klančina ali ustrezen mehanski pripomoček za
premagovanje višinske razlike. Svetla širina klančine mora biti najmanj 90 cm.
10. člen
(zahteve v zvezi z vhodi)
(1) Vhodna vrata v objekt, ki mora biti brez ovir, morajo
omogočati vstop osebam na invalidskih vozičkih in spremljevalcem.
(2) Če je v objektu, ki mora biti brez ovir, več vhodov, je
treba kot vhod brez ovir predvideti glavni vhod. V primeru, da to zaradi
konstrukcijskih razlogov ni mogoče, je treba zagotoviti, da je brez ovir eden
od ostalih vhodov v takšen objekt.
(3) Vhod v objekt, ki mora biti brez ovir, mora biti dostopen
brez stopnic. Prag vhodnih vrat je lahko visok največ 2 cm. Večje višinske
razlike je treba premostiti z ustreznimi klančinami ali ustreznimi mehanskimi
pripomočki za premagovanje višinske razlike.
(4) Prehodi skozi vetrolove morajo biti pri vhodu brez ovir v
isti osi.
(5) Predpražniki in obloge za preprečevanje vnosa umazanje
morajo biti pri vhodu brez ovir višinsko izravnani z ravnjo tal.
(6) Če se pri rekonstrukciji objekta iz tehničnih razlogov
ali zaradi predpisov o varstvu kulturne dediščine, če je objekt varovan na
podlagi takšnih predpisov, ne morejo upoštevati pogoji iz prejšnjih odstavkov
tega člena, mora biti na primerno mesto ob vhodu v objekt nameščen zvočni
signal za potrebe funkcionalno oviranih oseb.
11. člen
(zahteve v zvezi z orientacijami in prehodi)
(1) Dostopne poti do stavb javne uprave, bank, pošt,
zavarovalnic in drugih upravnih in pisarniških stavb, trgovskih stavb,
sejemskih dvoran in razstavišč ter postaj oziroma terminalov, ki so po določbah
tega pravilnika uvrščeni med objekte v javni rabi, ki morajo biti brez ovir,
morajo biti neposredno povezane z javnimi površinami, ti dostopi ter notranje
poti do prostorov, namenjenih poslovanju s strankami, pa morajo imeti tudi
ustrezne talne oznake za orientacijo slepih in slabovidnih.
(2) V objektih iz prejšnjega odstavka se morajo vse storitve,
povezane s sporazumevanjem s strankami oziroma njihovim obveščanjem, opravljati
tako, da lahko informacije sprejemajo tudi osebe z okvaro sluha in vida.
(3) Na prehodih za pešce morajo biti pločniki poglobljeni na
nivo cestišča in poglobitve kontrastno označene. V naseljih morajo biti
semaforizirana križišča, ki imajo tudi prehode za pešce, opremljena z zvočno
signalizacijo za slepe in slabovidne.
12. člen
(zahteve v zvezi s parkirišči)
(1) Garažni objekt, ki je po določbah tega pravilnika uvrščen
med objekte v javni rabi, ki morajo biti brez ovir, mora imeti 5 % parkirnih
mest rezerviranih za vozila oseb z invalidskimi vozički.
(2) V garažnih objektih in na parkiriščih, ki pripadajo
objektom, ki morajo biti brez ovir, morajo biti parkirna mesta, rezervirana za
osebe z invalidskimi vozički, označena poševno ali pravokotno na smer vožnje,
široka morajo biti 350 cm, da je omogočeno manevriranje z invalidskim vozičkom
pri vstopu in izstopu iz avtomobila, njihova površina pa mora biti označena z
mednarodnim znakom za dostopnost invalidom. Takšna parkirna mesta morajo biti
tudi čim bliže objektu, ki mu pripadajo. Če je na parkirišču, ki pripada
objektu, ki mora biti brez ovir, mogoče zagotoviti samo eno parkirno mesto, namenjeno
vozilom oseb z invalidskimi vozički, mora biti takšno parkirno mesto tik ob
vhodu v objekt.
(3) Če objekt, ki mora biti brez ovir, nima lastnega
parkirišča, mora biti ob vhodu v objekt zagotovljena možnost za kratkotrajno
ustavitev vozila osebe z invalidskim vozičkom.
13. člen
(zahteve v zvezi s horizontalnimi in vertikalnimi komunikacijami)
Objekti, ki morajo biti brez ovir, morajo v zvezi s
horizontalnimi in vertikalnimi komunikacijami izpolnjevati naslednje zahteve:
-       
notranje horizontalne in vertikalne komunikacije morajo biti jasno
označene, dovolj široke in osvetljene;
-       
stopnice morajo biti oblikovane tako, da jih lahko uporabljajo tudi
ljudje s težavami pri hoji in starejši ljudje;
-       
stopnice, klančine in razlike v višinskih nivojih ali križanjih poti
morajo biti opremljene tudi z ograjo ali z oprijemali za roke, ki zagotavljajo
varnost;
-       
prosti robovi stopnišč s pet ali več stopnicami morajo biti zavarovani z
varnostno ograjo višine vsaj 100 cm, pri čemer odprtine v ograji ne smejo
presegati 12 cm; stopnišča s pet in več stopnicami, ki imajo nastopno ploskev
širine več kot 4 m, morajo biti na razdalji manjši od 4 m opremljena tudi z
vmesnimi oprijemali za roke;
-       
naklon klančin mora biti čim manjši; pri klančinah dolžine 6 m in več je
lahko največji naklon 1:15 oziroma 6,5 %, pri krajših klančinah je dovoljen
naklon do 1:13 oziroma 7,0 %; večji naklon, in sicer do 1:12 oziroma 9,0 % je
dopusten samo pri rekonstrukcijah obstoječih stavb, če tehnično ni možna
drugačna izvedba;
-       
mehanski pripomočki za premagovanje višinske razlike, kot so dvižne
ploščadi in stopniščna ali samostojno vgrajena dvigala, so obvezni, kadar vsi
prostori v objektu niso v isti ravnini; v stavbah, ki imajo več kot tri
nadstropja, mora biti vgrajeno najmanj eno osebno dvigalo, svetla širina vhoda
v kabino dvigala mora znašati najmanj 80 cm; v stavbah, ki imajo pritličje in
več kot osem nadstropij, morata biti vgrajeni najmanj dve osebni dvigali, od
tega eno s svetlimi merami tlorisne površine kabine najmanj 110 cm x 210 cm;
-       
če ima objekt dve dvigali ali več, mora biti vsaj eno dvigalo takšno, da
ga lahko uporablja oseba na invalidskem vozičku s spremljevalcem, za slepe pa
je potrebno ob vstopu v eno od dvigal stikalno ploščo opremiti z akustično
razpoznavnimi zvoki.
14. člen
(zahteve v zvezi s stanovanji)
(1) V stanovanjskih stavbah, ki morajo biti brez ovir, mora
znašati svetla širina vhoda v stanovanja oziroma bivalne enote in svetla širina
vrat v vse stanovanjske prostore, vključno v kopalnico in straniščem, najmanj
80 cm.
(2) V stanovanjih morajo biti ne glede na to, ali so
namenjena bivanju funkcionalno oviranih oseb ali ne, vsi prostori dovolj
veliki, da omogočajo gibanje z invalidskim vozičkom in prilagoditev opreme,
napeljav in naprav posebnim potrebam funkcionalno oviranih oseb.
(3) V večstanovanjski stavbi iz 1. točke 5. člena tega
pravilnika mora biti ena desetina stanovanj prilagojenih bivanju funkcionalno
oviranih oseb. Šteje se, da je stanovanje prilagojeno bivanju funkcionalno
oviranih osebah, če izpolnjuje pogoje iz prejšnjega odstavka in če je površina
kopalnice skupaj s površino sanitarnega prostora takšna, da je mogoče v njej
urediti sanitarni prostor brez ovir.
15. člen
(zahteve v zvezi s sobami v hotelih)
(1) Določbe prvega odstavka prejšnjega člena veljajo tudi za
nočitvene enote oziroma sobe v objektih iz 1. točke 4. člena tega pravilnika.
(2) Pri projektiranju sob iz prejšnjega odstavka je treba
upoštevati tudi:
-       
da mora biti soba tako velika, da omogoča prosto gibanje z invalidskim
vozičkom,
-       
da mora biti ob postelji dovolj velik prostor, ki omogoča manevriranje z
invalidskim vozičkom,
-       
da mora biti soba opremljena s klicno napravo za primer, če je potrebna
pomoč, ki omogoča nemoteno sporazumevanje tudi osebam z okvaro sluha in
-       
da mora biti v etaži v kateri so sobe, sanitarni prostor brez ovir in
opremljen s klicno napravo za primer, če je potrebna pomoč, ki omogoča nemoteno
sporazumevanje tudi osebam z okvaro sluha.
16. člen
(zahteve v zvezi z opremo prostorov, namenjenih poslovanju s
strankami)
Prostori, ki so namenjeni poslovanju s strankami v objektih
iz 4. člena tega pravilnika morajo biti opremljeni z najmanj enim pultom,
okencem in drugo opremo, ki omogoča samostojno uporabo osebam na invalidskih
vozičkih.
17. člen
(zahteve v zvezi z dvoranami)
(1) V stavbah iz 12. točke 4. člena tega pravilnika mora biti
v dvoranah z nepremičnimi vrstami sedežev zagotovljeno najmanj naslednje
število prostorov za obiskovalce na invalidskih vozičkih z dimenzijami najmanj
90 cm x 140 cm :
-       
v dvorani, ki ima od 100 do 300 sedežev, dva prostora;
-       
v dvorani, ki ima od 301 do 1000 sedežev, najmanj 2% prostorov od
števila sedežev;
-       
v dvorani, ki ima 2001 ali več sedežev, najmanj 1% prostorov od števila
sedežev.
(2) Gledališča, kinodvorane, dvorane za koncertne in druge
kulturne prireditve ter konferenčne dvorane morajo biti opremljene z ustreznimi
napravami oziroma indukcijskimi zankami z ojačevalcem, ki omogočajo dober
sprejem zvoka tudi ljudem, ki uporabljajo slušne aparate.
18. člen
(zahteve v zvezi s športnimi objekti in igrišči)
(1) Športne dvorane iz 16. točke 4. člena tega pravilnika
morajo biti projektirane tako, da omogočajo dostop na igrišče tudi funkcionalno
oviranim osebam.
(2) Igrišča in drugi prostori za šport in rekreacijo, ki so v
športnih dvoranah iz prejšnjega odstavka, vključno z javnimi kopališči, morajo
imeti za preoblačenje vsaj eno kabino, ki mora biti projektirana tako, da:
-       
je omogočen dostop z invalidskim vozičkom,
-       
ima razločno vidne, dosegljive in uporabne kljuke na vratih ter sta
omogočeni odpiranje in zapiranje kabine s posebnim ključem tudi z zunanje
strani,
-       
so vrata dovolj široka za vstop z invalidskim vozičkom in s
spremljevalcem,
-       
je tako velika, da jo lahko uporablja oseba na invalidskem vozičku,
-       
je obešalnik za obleko dosegljiv z invalidskega vozička, in je opremljena
s klicno napravo za primer, če je potrebna pomoč.
(3) Če so v objektih iz prejšnjih dveh odstavkov tudi prhe,
mora biti najmanj ena prilagojena in opremljena tako, da jo lahko uporablja
oseba na invalidskem vozičku.
(4) Če so prostori za gledalce v športnih dvoranah iz prvega
odstavka tega člena na tribunah z nepremičnimi vrstami sedežev, mora biti na
njih zagotovljeno najmanj naslednje število prostorov za obiskovalce na
invalidskih vozičkih z dimenzijami najmanj 90 cm x 140 cm:
-       
na tribuni, ki ima od 100 do 300 sedežev, pet prostorov;
-       
na tribuni, ki ima od 301 do 1000 sedežev, najmanj 2% prostorov od
števila sedežev;
-       
na tribuni, ki ima 2001 ali več sedežev, najmanj 1% prostorov od števila
sedežev.
19. člen
(zahteve v zvezi s sanitarnimi prostori)
(1) V objektih iz 4. člena tega pravilnika mora biti v sklopu
javnih oziroma skupinskih sanitarnih prostorov tudi sanitarni prostor brez
ovir.
(3) Površina sanitarnega prostora brez ovir mora biti najmanj
3,50 m2, pri čemer mora biti krajša stranica prostora dolga vsaj
1,60 m. V takšnem sanitarnem prostoru morajo biti:
-       
sanitarna školjka, opremljena s konzolnim ali zidnim držalom za roke,
-       
konzolni umivalnik na višini 80-85 cm in odmaknjen od stranskega zidu
vsaj 20 cm,
-       
sanitarna školjka in umivalnik postavljena tako, da je med njima vsaj 80
cm prostora,
-       
nagibno ogledalo,
-       
obešalnik za obleko, dosegljiv z invalidskega vozička, in
-       
klicna naprava za primer, če je potrebna pomoč, ki mora omogočati
nemoteno sporazumevanje tudi osebam z okvaro sluha.
4. Prehodne in končne določbe
20. člen
(prenehanje veljavnosti)
Z dnem uveljavitve tega pravilnika preneha veljati pravilnik
o projektiranju brez grajenih ovir (Uradni list SRS, št. 92/99 in
110/02-ZGO-1).
21. člen
(dokončanje projektne dokumentacije)
(1) Ne glede na določbe prejšnjega člena se idejni projekti,
projekti za pridobitev gradbenega dovoljenja, projekti za razpis, projekti za
izvedbo in projekti izvedenih del objektov, ki morajo biti brez ovir, izdelajo
po dosedanjih predpisih, če so bile pogodbe za njihovo izdelavo sklenjene pred
uveljavitvijo tega pravilnika.
(2) Projekti za izvedbo objektov, ki morajo biti brez ovir,
ki temeljijo na projektu za pridobitev gradbenega dovoljenja, za katerega
izdelavo je bila pogodba sklenjena pred uveljavitvijo tega pravilnika, in projekti
izvedenih del objektov, ki morajo biti brez ovir, ki temeljijo na projektu za
izvedbo, za katerega izdelavo je bila pogodba sklenjena pred uveljavitvijo tega
pravilnika, se lahko izdelajo po dosedanjih predpisih, če se pogodbe o njihovi
izdelavi sklenejo najpozneje v treh mesecih po uveljavitvi tega pravilnika.
22. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 351-00-5/2002
Ljubljana, dne 25. septembra 2003.
EVA 2002-2511-0004
mag. Janez Kopač l. r.
Minister
za okolje, prostor in energijo