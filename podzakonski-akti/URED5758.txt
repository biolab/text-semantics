1. člen
(vsebina)
Ta uredba natančneje določa merila za
določitev obmejnih problemskih območij in občine, ki izpolnjujejo ta merila.
2. člen
(merila za določitev obmejnih občin)
(1) Za ugotavljanje primanjkljaja
delovnih mest iz prvega odstavka 24. člena Zakona o spodbujanju skladnega regionalnega
razvoja (Uradni list RS, št. 20/11; v nadaljnjem besedilu: zakon) se število
delovno aktivnega prebivalstva, ki dela v občini, pomnoži s 100 in deli s številom delovno aktivnega prebivalstva, ki biva v občini. Občine s primanjkljajem
delovnih mest so tiste, pri katerih je rezultat tega izračuna manjši od 100.
(2) Podpovprečno gostoto poselitve iz
prvega odstavka 24. člena zakona imajo občine, v katerih je število prebivalcev
na kvadratni kilometer manjše od slovenskega povprečja.
3. člen
(merila za določitev občin, ki neposredno
mejijo na obmejne občine)
(1) Pri določanju občin, ki neposredno
mejijo na obmejne občine, se povprečna dostopnost v občini do najbližjega
priključka avtoceste ali hitre ceste (prvi odstavek 24. člena zakona) izračuna
kot povprečni dostopni čas z avtomobilom po mreži cest.
(2) Občine z visokim deležem površine,
vključene v območje Natura 2000 (prvi odstavek 24. člena zakona), so občine, v
katerih predstavlja delež površine, vključene v območje Natura 2000, več kot
150 odstotkov slovenskega povprečja vključenosti površin občin v območja Natura
2000.
4. člen
(obmejna problemska območja)
Glede na določbe prvega odstavka 24. člena
zakona in merila iz 2. in 3. člena te uredbe ter ob upoštevanju najnovejših
razpoložljivih podatkov o vrednostih meril se med obmejna problemska območja
uvrstijo občine: Ajdovščina, Apače, Bistrica ob Sotli, Bohinj, Bovec, Brda,
Brežice, Cankova, Cerkno, Cirkulane, Črenšovci, Črna na Koroškem, Črnomelj,
Divača, Dobrovnik, Dolenjske Toplice, Dornava, Dravograd, Gorje, Gornji Grad,
Gornji Petrovci, Grad, Hodoš, Hrpelje - Kozina, Ilirska Bistrica, Jezersko, Kanal,
Kobarid, Kobilje, Kočevje, Komen, Kostanjevica na Krki, Kostel, Kozje, Kranjska
Gora, Kungota, Kuzma, Lendava, Loška dolina, Loški Potok, Lovrenc na Pohorju,
Luče, Majšperk, Makole, Metlika, Mežica, Miren - Kostanjevica, Moravske
Toplice, Muta, Ormož, Osilnica, Pesnica, Pivka, Podčetrtek, Podlehnik,
Podvelka, Poljčane, Postojna, Preddvor, Prevalje, Puconci, Radlje ob Dravi,
Ravne na Koroškem, Renče - Vogrsko, Ribnica na Pohorju, Rogaška Slatina,
Rogašovci, Rogatec, Ruše, Selnica ob Dravi, Semič, Sežana, Slovenj Gradec,
Solčava, Središče ob Dravi, Sveta Ana, Sveti Tomaž, Šalovci, Šentjernej, Šmarje
pri Jelšah, Tišina, Tolmin, Tržič, Velika Polana, Videm, Vipava, Vuzenica,
Zavrč, Žetale in Žirovnica.
5. člen
(preverjanje vrednosti meril)
Ministrstvo za gospodarski razvoj in
tehnologijo vsaki dve leti preverja vrednosti meril iz te uredbe in ob
spremembah podatkov, ki narekujejo drugačno uvrstitev občin med obmejna
problemska območja, pripravi predlog spremembe te uredbe. Podatke, potrebne za
izračun dostopnosti iz prvega odstavka 3. člena te uredbe, pridobi Ministrstvo
za gospodarski razvoj in tehnologijo iz uradnih evidenc in jih uporabi za
izračun povprečnega dostopnega časa z avtomobilom po mreži cest do najbližjega
priključka avtoceste ali hitre ceste. Najnovejše razpoložljive podatke o
vrednostih meril iz te uredbe pripravi Urad Republike Slovenije za
makroekonomske analize in razvoj na poziv Ministrstva za gospodarski razvoj in
tehnologijo.

Uredba o določitvi obmejnih problemskih
območij (Uradni list RS, št. 22/11) vsebuje naslednjo končno določbo:
»6. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o določitvi
obmejnih problemskih območij (Uradni list RS, št. 97/12) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o določitvi obmejnih
problemskih območij (Uradni list RS, št. 24/15) vsebuje naslednjo končno določbo:
»KONČNA DOLOČBA
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o določitvi obmejnih
problemskih območij (Uradni list RS, št. 35/17) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o določitvi obmejnih
problemskih območij (Uradni list RS, št. 101/20) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije.«.