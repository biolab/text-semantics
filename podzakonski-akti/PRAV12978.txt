1. člen
(namen pravilnika)
(1) Ta pravilnik določa pogoje, ki jih mora izpolnjevati
oseba, ki je pridobila in porabila energente za proizvodnjo toplote za
proizvodnjo izdelkov, da pridobi pravico do oprostitve trošarine ali se ji
trošarina vrne v skladu s 96. členom Zakona o trošarinah (Uradni list RS,
št. 47/16; v nadaljnjem besedilu: zakon), postopke uveljavljanja oprostitve
trošarine, vsebino letnega obračuna za energetsko intenzivna podjetja in
letnega zahtevka za vračilo trošarine.
(2) Pravilnik v skladu z Direktivo Sveta 2003/96/ES z
dne 27. oktobra 2003 o prestrukturiranju okvira Skupnosti za obdavčitev
energentov in električne energije (UL L št. 283 z dne 31. 10. 2003, str.
51), nazadnje spremenjene z Direktivo Sveta 2004/75/ES z dne 29. aprila
2004 o spremembi Direktive Sveta 2003/96/ES glede možnosti Cipra za uporabo
začasnih izjem ali znižanih stopenj obdavčitve energentov in električne
energije (UL L št. 157 z dne 30. 4. 2004, str. 100) določa minimalni
znesek obdavčitve za gorivo za ogrevanje.
2. člen
(pogoj energetske intenzivnosti)
(1) Izpolnjevanje pogoja energetske intenzivnosti se za
koledarsko leto ugotavlja na podlagi izkaza poslovnega izida za koledarsko
leto, za katero se uveljavlja oprostitev trošarine, letnega poročila izdelanega
na podlagi zakona, ki ureja gospodarske družbe in na podlagi računovodskih
standardov na obrazcih, kakor jih predpisuje organizacija, pooblaščena za
zbiranje, obdelovanje in objavljanje letnih poročil. Če poslovno leto
upravičenca ni enako koledarskemu letu, se za ugotavljanje pogoja energetske
intenzivnosti upošteva izkaz poslovnega izida za poslovno leto, ki je oddan v
koledarskem letu, za katerega se uveljavlja oprostitev trošarine.
(2) Letni strošek nabave energentov in električne
energije ter proizvodna vrednost iz drugega odstavka 96. člena zakona se
ugotavljata na podlagi podatkov iz izkaza poslovnega izida:
1.     
letni strošek nabave energentov in električne energije je podatek iz
postavke b »stroški energije« iz postavke G »poslovni odhodki«,
2.     
proizvodna vrednost je podatek iz postavke F »kosmati donos od poslovanja«.
3. člen
(uveljavljanje oprostitve trošarine)
(1) Oprostitev trošarine ali vračilo plačane trošarine
se uveljavlja s pridobitvijo dovoljenja za oproščenega uporabnika in z letnim
obračunom za energetsko intenzivna podjetja ali kot vračilo plačane trošarine,
če v koledarskem letu, za katerega se uveljavlja oprostitev trošarine ali
vračilo trošarine:
1.     
upravičenec izpolnjuje pogoj energetske intenzivnosti iz 2. člena tega
pravilnika,
2.     
se nabavljeni in porabljeni energenti dokazljivo porabijo za proizvodnjo
toplote za proizvodnjo izdelkov in se dejavnost proizvodnje izdelkov uvršča v
področje »predelovalne dejavnosti « v skladu s predpisom, ki ureja standardno
klasifikacijo dejavnosti,
3.     
je za porabljene energente plačan minimalni znesek obdavčitve iz 4.
člena tega pravilnika.
(2) Ob vlogi za izdajo dovoljenja za oproščenega
uporabnika se davčnemu organu poleg podatkov iz 48. člena zakona predložijo
tudi podatki iz izkaza poslovnega izida za preteklo koledarsko leto, ki
dokazujejo, da je vložnik v preteklem koledarskem letu izpolnjeval pogoj
energetske intenzivnosti. Če poslovno leto ni enako koledarskemu letu ali
podatki za preteklo koledarsko leto še niso znani, se za ugotavljanje pogoja
energetske intenzivnosti upošteva zadnji oddani izkaz poslovnega izida.
(3) Ne glede na prvo točko prvega odstavka tega člena
imetnik dovoljenja za oproščenega uporabnika v tekočem koledarskem letu
nabavlja energente v režimu odloga, če izpolnjuje pogoj energetske
intenzivnosti v preteklem koledarskem letu. Pogoj energetske intenzivnost se za
imetnika dovoljenja za oproščenega uporabnika za tekoče koledarsko letu
ugotavlja v letnem obračunu za energetsko intenzivna podjetja iz 5. člena tega
pravilnika.
4. člen
(minimalni znesek obdavčitve)
Minimalni znesek obdavčitve za energente, za katere je
določen znesek trošarine v skladu z 92. členom zakona, je določen v Prilogi 1,
ki je priloga in sestavni del tega pravilnika.
5. člen
(letni obračun za energetsko intenzivna podjetja in letni
zahtevek za vračilo trošarine)
(1) Imetnik dovoljenja za oproščenega uporabnika
davčnemu organu predloži letni obračun za energetsko intenzivna podjetja, ki
vsebuje:
1.     
identifikacijske podatke upravičenca,
2.     
obdobje, za katero se uveljavlja oprostitev trošarine,
3.     
podatke iz 2. člena tega pravilnika, ki dokazujejo izpolnjeni pogoj
energetske intenzivnosti,
4.     
podatke o vrsti in količini energenta, ki ga je upravičenec nabavil in
porabil v režimu odloga,
5.     
znesek plačane okoljske dajatve za onesnaževanje zraka z emisijo ogljikovega
dioksida ali plačane najnižje ravni Skupnosti v skladu z uredbo, ki ureja
okoljsko dajatev za onesnaževanje zraka z emisijo ogljikovega dioksida, za
energent iz prejšnje točke,
6.     
znesek za plačilo,
7.     
navedbo dokazil o izpolnjevanju pogojev iz prvega odstavka 3. člena in
dokazila iz četrtega odstavka tega člena, tega pravilnika.
(2) Vračilo trošarine za energetsko intenzivna podjetja
upravičenec uveljavlja z letnim zahtevkom za vračilo trošarine, ki vsebuje:
1.     
identifikacijske podatke upravičenca,
2.     
obdobje, za katero se uveljavlja vračilo trošarine,
3.     
podatke iz 2. člena tega pravilnika, ki dokazujejo izpolnjeni pogoj
energetske intenzivnosti,
4.     
podatke o vrsti in količini energenta, ki ga je upravičenec nabavil in
porabil s plačano trošarino,
5.     
znesek plačane trošarine za energent iz prejšnje točke,
6.     
znesek plačane okoljske dajatve za onesnaževanje zraka z emisijo
ogljikovega dioksida ali plačane najnižje ravni Skupnosti v skladu z uredbo, ki
ureja okoljsko dajatev za onesnaževanje zraka z emisijo ogljikovega dioksida,
za energent iz 4. točke tega odstavka,
7.     
znesek za vračilo,
8.     
transakcijski račun za vračilo,
9.     
navedbo dokazil o izpolnjevanju pogojev iz prvega odstavka 3. člena in
dokazila iz četrtega in petega odstavka tega člena, tega pravilnika.
(3)   Obrazec za predložitev podatkov iz prvega odstavka
tega člena (Obračun trošarine za energetsko intenzivna podjetja (TRO-EIP))
oziroma iz predhodnega odstavka (Vloga za uveljavljanje vračila plačane
trošarine za energetsko intenzivna podjetja (TROV-VRAČILO-EIP)) je objavljen na
spletni strani Finančne uprave Republike Slovenije.
(4) Ob obrazcu iz prvega in drugega odstavka tega člena
se za energent, za katerega se uveljavlja oprostitev oziroma vračilo trošarine,
predloži tudi evidenca o nabavi in porabi energentov.
(5)   Pri izračunu zneska za vračilo trošarine na
podlagi četrtega odstavka 96. člena zakona se uporabi znesek trošarine,
veljaven na dan, ko je bila trošarina obračunana, oziroma na dan nabave
trošarinskih izdelkov, navedenem na računu, s katerim upravičenec dokazuje, da
je trošarinske izdelke nabavil s plačano trošarino.
(6)   Če davčni organ ugotovi, da imetnik dovoljenja za
oproščenega uporabnika za koledarsko leto ne izpolnjuje pogoja energetske
intenzivnosti, se šteje, da ni upravičen do oprostitve trošarine za energetsko
intenzivna podjetja in za porabljeni energent nastane obveznost za obračun
trošarine.
6. člen
(končna določba)
Ta pravilnik začne veljati naslednji dan po objavi v Uradnem
listu Republike Slovenije, uporablja pa se od 1. januarja 2017.
Št. 007-744/2016/29
Ljubljana, dne 20. decembra 2016
EVA 2016-1611-0135
mag. Mateja Vraničar Erman
l.r.
Ministrica
za finance

Priloga 1: Minimalni
znesek obdavčitve