I. UVODNE DOLOČBE
1. člen
(ustanovitev agencije)
S tem sklepom se ustanovi javna agencija
Republike Slovenije na področju raziskovalne dejavnosti (v nadaljnjem besedilu:
agencija).
II. STATUSNE DOLOČBE
2. člen
(pravna osebnost in ustanoviteljstvo)
Agencija je pravna oseba javnega prava in
je posredni uporabnik proračuna Republike Slovenije v skladu s predpisi s
področja javnih financ in javnih agencij.
Agencija nastopa v pravnem prometu v svojem
imenu in za svoj račun, v okviru z zakonom in tem sklepom določenih nalog.
Ustanovitelj agencije je Republika
Slovenija, ustanoviteljske pravice in obveznosti izvršuje Vlada Republike Slovenije
(v nadaljnjem besedilu: vlada).
3. člen
(ime agencije)
Ime agencije je: Javna agencija za
raziskovalno dejavnost Republike Slovenije.
Ime agencije v angleškem jeziku je:
Slovenian Research Agency.
Skrajšano ime agencije je: ARRS.
4. člen
(sedež agencije)
Sedež agencije je v Ljubljani. Poslovni
naslov agencije je: Ljubljana, Trg OF 13.
Poslovni naslov se lahko spremeni s
statutom agencije. Sprememba poslovnega naslova ne pomeni spremembe tega
sklepa.
5. člen
(žig agencije)
Agencija uporablja pri poslovanju žig z
besedilom imena agencije. Žig lahko vsebuje tudi znak oziroma logotip agencije.
Podrobno se žig opredeli v statutu agencije.
III. NAMEN, DEJAVNOST IN NALOGE AGENCIJE
6. člen
(namen agencije)
Agencija opravlja strokovne, razvojne in
izvršilne naloge v zvezi z izvajanjem sprejetega Nacionalnega raziskovalnega in
razvojnega programa oziroma njegovih posameznih delov ter v okviru veljavnega
proračunskega memoranduma in državnega proračuna, kakor tudi izvajanje drugih
nalog pospeševanja raziskovalne dejavnosti, skladno z namenom ustanovitve.
Agencija opravlja z zakonom določene naloge
v javnem interesu z namenom, da zagotovi trajno, strokovno in neodvisno
odločanje o izbiri programov in projektov, ki se financirajo iz državnega
proračuna in drugih virov financiranja.
7. člen
(dejavnosti agencije)
Dejavnosti agencije so v skladu z uredbo o
uvedbi in uporabi standardne klasifikacije dejavnosti (Uradni list RS, št.
02/02) razvrščene:
L/75.110  Splošna dejavnost uprave;
K/72.300  Obdelava podatkov;
O/92.512 Dejavnost arhivov.
8. člen
(naloge agencije)
Agencija opravlja naslednje naloge:
-      
odloča o izbiri raziskovalnih in infrastrukturnih programov, ki
predstavljajo javno službo na področju raziskovalne dejavnosti, in zagotavlja
njihovo financiranje;
-      
skrbi za izvedbo programa mladih raziskovalcev in drugih programov ter
projektov, ki jih agencija izvaja v skladu z Nacionalnim raziskovalnim in
razvojnim programom in letno politiko ministrstva, pristojnega za znanost;
-      
nadzira relevantnost, inovativnost, učinkovitost, kakovost delovanja,
konkurenčnost in strokovnost dela pravnih in fizičnih oseb, katerim dodeljuje
finančna sredstva ali druge oblike spodbud;
-      
spremlja in nadzira izvedbo programov in projektov iz prve in druge
alinee tega člena;
-      
spodbuja mednarodno sodelovanje ter sofinancira in izvaja sprejete
obveznosti v okviru mednarodnih sporazumov, programov, memorandumov in
protokolov, ki jih je sklenila Republika Slovenija;
-      
vodi zbirke podatkov, določene z zakonom o raziskovalni in razvojni
dejavnosti in drugimi predpisi;
-      
skrbi za pridobivanje dodatnih sredstev za izvajanje Nacionalnega
raziskovalnega in razvojnega programa;
-      
spremlja in analizira izvajanje raziskovalne in razvojne dejavnosti;
-      
sodeluje pri načrtovanju nacionalne raziskovalne in razvojne politike;
-      
se povezuje z agencijo na področju tehnološkega razvoja in drugimi
agencijami in organizacijami;
-      
skladno s predpisi pošilja letne programe dela, finančne načrte, letna
poročila in poročila o periodičnih samo-evalvacijah o kakovosti svojega
delovanja ministrstvu, pristojnemu za znanost;
-      
spodbuja povezovanje javnih raziskovalnih organizacij z uporabniki;
-      
opravlja druge strokovne naloge skladno z namenom, za katerega je bila
ustanovljena.
9. člen
(izvajanje nalog agencije)
Za urejanje pravnih razmerij na podlagi
javnega pooblastila v zakonu agencija izdaja splošne akte, ki se objavijo v
Uradnem listu Republike Slovenije.
Za odločanje v posamičnih javnopravnih
stvareh agencija izdaja posamične upravne akte.
IV. NOTRANJA ORGANIZACIJA
10. člen
(notranja organizacija agencije)
Notranjo organizacijo agencije določa
statut ter splošni akt o notranji organizaciji in sistemizaciji delovnih mest
agencije.
V. ORGANI AGENCIJE
11. člen
(organi agencije)
Organi agencije so upravni odbor, direktor
in znanstveni svet agencije.
1. Upravni odbor agencije
12. člen
(število članov upravnega odbora)
Upravni odbor agencije (v nadaljnjem
besedilu: upravni odbor) ima sedem članov.
Predsednika izvolijo člani upravnega odbora
izmed sebe.
Člane upravnega odbora imenuje vlada za
dobo 5 let, z možnostjo ponovnega imenovanja.
13. člen
(sestava upravnega odbora)
Upravni odbor sestavljajo:
-      
štirje člani, predstavniki vlade;
-      
dva člana, predstavnika raziskovalnih organizacij, univerz in Slovenske
akademije znanosti in umetnosti;
-      
en član, predstavnik Gospodarske zbornice in drugih uporabnikov
raziskovalnih storitev, organiziranih v ustrezna interesna združenja oziroma
društva, uporabnikov, ki niso organizirani v ustrezna interesna združenja, ter
reprezentativnih sindikatov s področja raziskovalne dejavnosti.
14. člen
(imenovanje članov upravnega odbora)
Člane upravnega odbora imenuje vlada, in
sicer:
-      
svoje predstavnike, na predlog ministra, pristojnega za znanost;
-      
predstavnike raziskovalnih organizacij, univerz, Slovenske akademije
znanosti in umetnosti, Gospodarske zbornice in drugih uporabnikov,
organiziranih v ustrezna interesna združenja oziroma društva, ter
reprezentativnih sindikatov na predlog teh organizacij, združenj oziroma
društev na podlagi kriterija iz tretjega odstavka 17. člena zakona o
raziskovalni in razvojni dejavnosti;
-      
predstavnika uporabnikov, ki niso organizirani v ustrezna interesna
združenja, imenuje vlada na podlagi javnega poziva, ki ga objavi ministrstvo,
pristojno za znanost, na podlagi kriterija iz predhodne alinee tega člena.
15. člen
(pogoji za imenovanje člana upravnega
odbora)
Za člana upravnega odbora je lahko imenovana
oseba, ki izpolnjuje naslednje pogoje:
-      
ima najmanj visoko strokovno izobrazbo,
-      
je strokovnjak s področja dela oziroma dejavnosti agencije,
-      
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev,
-      
ni zaposlena v agenciji,
-      
ni funkcionar v izvršilni veji oblasti in
-      
ne opravlja dela oziroma dejavnosti na področju, kjer obstaja možnost
konflikta med njegovimi zasebnimi in javnimi interesi na strani agencije.
16. člen
(pristojnosti upravnega odbora)
Pristojnosti upravnega odbora so:
-      
skrbi, da agencija deluje v javnem interesu,
-      
sprejema splošne akte agencije za izvrševanje javnih pooblastil, statut,
akt o notranji organizaciji in sistemizaciji delovnih mest,
-      
sprejema program dela in finančni načrt v soglasju z vlado,
-      
sprejema letno poročilo in druga poročila agencije v soglasju z vlado,
-      
izvede javni natečaj za imenovanje direktorja,
-      
vladi predlaga imenovanje oziroma razrešitev direktorja agencije,
-      
daje direktorju agencije usmeritve in navodila za delo,
-      
odloča o uporabi presežka prihodkov nad odhodki in pokrivanja presežka
odhodkov nad prihodki v soglasju z vlado,
-      
imenuje strokovne komisije in druga delovna telesa za izvajanje nalog iz
svoje pristojnosti,
-      
obravnava mnenja in predloge znanstvenega sveta v zvezi z znanstveno
politiko,
-      
skrbi za koordinacijo dela z agencijo na področju tehnološkega razvoja,
-      
imenuje pooblaščenega revizorja za pregled letnega poročila agencije,
-      
odloča o drugih vprašanjih in opravlja druge zadeve, ki so potrebne za
izvedbo posameznih določil predpisov, za katere ni izrecno določena pristojnost
drugega organa,
-      
odloča o drugih zadevah, za katere je tako določeno s predpisi oziroma
tem sklepom.
Člani upravnega odbora morajo pri svojem delu
ravnati nepristransko in s skrbnostjo dobrega gospodarstvenika ter varovati
poslovno skrivnost agencije. Člani upravnega odbora so odgovorni za škodo, ki
je nastala kot posledica kršitve njihove dolžnosti.
17. člen
(odločanje upravnega odbora)
Upravni odbor sprejema odločitve z večino
glasov svojih članov.
Glasovanje o predlogu za imenovanje oziroma
razrešitev direktorja agencije je tajno.
18. člen
(predčasna razrešitev člana upravnega
odbora)
Vlada lahko predčasno razreši člana
upravnega odbora agencije v primerih in po postopku, ki ga določa zakon.
2. Direktor agencije
19. člen
(imenovanje direktorja)
Direktorja agencije imenuje vlada na
predlog upravnega odbora.
Direktor je imenovan za dobo petih let in
je lahko ponovno imenovan.
20. člen
(pogoji za imenovanje direktorja)
Za direktorja je lahko imenovana oseba, ki
izpolnjuje naslednje pogoje:
-      
najmanj univerzitetna izobrazba,
-      
najmanj 10 let delovnih izkušenj,
-      
usposobljenost za vodenje, upravljanje in koordinacijo dela,
-      
aktivno znanje najmanj enega svetovnega jezika,
-      
je strokovnjak na področju dela oziroma dejavnosti javne agencije,
-      
ni bil pravnomočno obsojen zaradi naklepnega kaznivega dejanja, ki se
preganja po uradni dolžnosti, na pogojno kazen zapora v trajanju več kot 6
mesecev.
21. člen
(pristojnost in odgovornost direktorja)
Direktor zastopa in predstavlja agencijo,
organizira in vodi delo ter poslovanje agencije ter opravlja druge naloge
skladno s predpisi.
Direktor zagotavlja, da agencija posluje v
skladu z zakonom, tem sklepom in splošnimi akti agencije. Pri svojem delu mora
varovati poslovno skrivnost agencije.
Direktor je za svoje delo odgovoren
upravnemu odboru, ministru, pristojnemu za znanost, in vladi.
Direktor mora pri svojem delu ravnati
nepristransko in s skrbnostjo dobrega gospodarstvenika ter varovati poslovno
skrivnost agencije. Direktor odgovarja agenciji za škodo, ki jo je povzročil s
svojim nevestnim oziroma protipravnim ravnanjem.
22. člen
(pristojnosti direktorja)
Pristojnosti direktorja so:
-      
sprejema akte v posamičnih zadevah iz pristojnosti agencije, če s
predpisi ni določeno drugače,
-      
sprejema splošne akte agencije, s katerimi se urejajo vprašanja,
pomembna za delo in poslovanje agencije (v nadaljnjem besedilu: interni splošni
akti),
-      
na podlagi predloga znanstvenega sveta agencije odloča o izboru
prejemnikov proračunskih sredstev na področju raziskovalne dejavnosti,
-      
pripravi predlog programa dela in finančnega načrta agencije,
-      
pripravi predlog letnega poročila o delu agencije,
-      
pripravlja strokovne podlage za opravljanje nalog upravnega odbora ter
izvršuje usmeritve in sklepe upravnega odbora,
-      
pripravlja predloge splošnih aktov agencije, ki jih sprejema upravni
odbor,
-      
podpisuje akte, listine in druge dokumente ter sklepa pogodbe, ki se
nanašajo na poslovanje agencije,
-      
imenuje komisije in druga delovna telesa za izvedbo posameznih
strokovnih nalog in
-      
opravlja druge naloge, ki so v skladu s predpisi, splošnimi akti
agencije za izvrševanje javnih pooblastil, statutom in internimi splošnimi akti.
23. člen
(prenehanje funkcije direktorja)
Če direktorju preneha funkcija, vlada na
predlog upravnega odbora do imenovanja direktorja brez javnega natečaja imenuje
vršilca dolžnosti, vendar najdalj za dobo šest mesecev.
24. člen
(predčasna razrešitev direktorja)
Direktorja agencije lahko predčasno razreši
vlada v primerih in po postopku, ki ga določa zakon.
3. Znanstveni svet
25. člen
(sestava znanstvenega sveta)
Znanstveni svet sestavlja šest članov tako,
da so zastopana vsa področja znanstvenih ved.
Člane in predsednika znanstvenega sveta
imenuje minister, pristojen za znanost, na predlog sveta za znanost in
tehnologijo Republike Slovenije.
26. člen
(pogoji za imenovanje člana znanstvenega
sveta)
Član znanstvenega sveta mora izpolnjevati
naslednje pogoje:
-      
imeti mora naziv znanstveni svetnik ali redni profesor,
-      
biti mora ugleden in uveljavljen raziskovalec,
-      
izkazovati mora nadpovprečne rezultate na svojem raziskovalnem področju.
27. člen
(doba in omejitve imenovanja člana
znanstvenega sveta)
Člane znanstvenega sveta se imenuje za dobo
petih let in brez možnosti ponovnega imenovanja.
Za člana znanstvenega sveta ne more biti
imenovan predstojnik visokošolskega zavoda ali članice univerze, direktor
raziskovalne organizacije in predsedniki znanstveno-raziskovalnih svetov.
28. člen
(pristojnosti znanstvenega sveta)
Znanstveni svet je najvišje strokovno in
svetovalno telo agencije, ki oblikuje predlog finančno ovrednotenih prednostnih
seznamov za izbor programov in projektov (v nadaljnjem besedilu: predlog
prednostnega seznama) in opravlja tudi naslednje naloge:
-      
sprejema strokovna izhodišča za pripravo splošnih aktov agencije za
izvrševanje javnih pooblastil,
-      
sprejema metodologije ocenjevanja za posamezne ocenjevalne postopke,
-      
koordinira in organizira evalvacijske postopke agencije,
-      
oblikuje evalvacijske ocene o raziskovalni in razvojni kakovosti,
-      
spremlja stanje in vrednoti razvoj raziskovalno-razvojne dejavnosti v
Republiki Sloveniji z vidika raziskovalne in razvojne kakovosti,
-      
sprejema programe razvoja raziskovalno-razvojne dejavnosti za posamezno
znanstveno vedo oziroma raziskovalno področje, 
-      
pripravlja predloge za oblikovanje in izvajanje ciljev ter instrumentov
raziskovalne in razvojne politike,
-      
pripravlja poročila o rezultatih raziskovalno-razvojne dejavnosti,
-      
opravlja druge naloge s področja evalvacijskih postopkov agencije.
Način oblikovanja in podrobnejšo
opredelitev nalog znanstvenega sveta se določi v statutu agencije v skladu s
tem sklepom.
29. člen
(stalna in občasna telesa znanstvenega
sveta)
Za izvajanje nalog znanstveni svet ustanovi
stalna ali občasna strokovna telesa.
Stalna strokovna telesa so
znanstvenoraziskovalni sveti za posamezne znanstvene vede.
Delovanje stalnih in občasnih strokovnih
teles se podrobneje uredi s pravilnikom, ki ga sprejme upravni odbor agencije. (črtan)
VI. FINANCIRANJE
30. člen
(financiranje agencije)
Prihodki agencije so:
-      
sredstva državnega proračuna, pridobljena na podlagi pogodbe z
ministrstvom, pristojnim za znanost,
-      
prihodki, pridobljeni s prodajo blaga in storitev na trgu,
-      
donacije,
-      
drugi prihodki skladno s predpisi.
Prihodki agencije so namenjeni izvajanju
dejavnosti in nalog agencije, določenih v tem sklepu, zagotavljanju pogojev za
delovanje agencije in financiranju odhodkov, povezanih s tekočim poslovanjem
agencije, kot so stroški dela, stroški materiala in storitev, stroški
amortizacije in drugi stroški.
Presežek prihodkov nad odhodki agencija
lahko uporabi za opravljanje in razvoj dejavnosti, ali za plačilo delovne
uspešnosti zaposlenih v agenciji v skladu z zakonom, ali ga vplača v državni
proračun.
Agencija vplača v državni proračun presežek
prihodkov nad odhodki, ki izvira iz financiranja dejavnosti in nalog agencije,
določenih v III. poglavju tega sklepa.
O uporabi presežka prihodkov nad odhodki in
o pokrivanju presežka odhodkov nad prihodki odloča upravni odbor, na predlog
direktorja agencije, v soglasju z vlado.
Agencija za nekatere svoje storitve, ki jih
opravlja za posameznike in pravne osebe, lahko v skladu z zakonom izda tarifo
oziroma zaračunava upravne takse.
VII. RAZMERJA DO USTANOVITELJA IN DO DRUGIH SUBJEKTOV
31. člen
(program dela)
Agencija najkasneje do 31. oktobra tekočega
leta pripravi letni program dela in finančni načrt za prihodnje koledarsko leto
in ga predloži vladi v soglasje.
Letni program dela agencije določa cilje in
naloge agencije, ki jih bo agencija zasledovala in opravljala v posameznem
letu, v skladu s sklepi in usmeritvami vlade in ministrstva, pristojnega za
znanost, ter način njihovega doseganja in uresničevanja.
K letnemu programu dela mora biti priložen
opis večletne strategije razvoja agencije, iz katerega mora biti razviden
prispevek agencije k splošnemu nacionalnemu razvoju na področju raziskovalne
dejavnosti, ukrepe za zagotavljanje kvalitetnih storitev agencije ter ukrepe za
zagotavljanje učinkovite in namenske porabe sredstev.
32. člen
(soglasje)
Če na letni program dela in na finančni
načrt vlada do 15. decembra ne izda soglasja, se do izdaje soglasja uporabljata
program dela in finančni načrt za preteklo leto.
33. člen
(poročanje)
Agencija najmanj enkrat letno pisno poroča
ministru, pristojnemu za znanost, in vladi o doseženih ciljih in rezultatih, o
izvrševanju finančnih načrtov ter o rezultatih poslovanja, skladno s predpisi o
javnih financah in računovodstvu.
34. člen
(javnost dela)
Delo agencije je javno.
Javnost dela agencija opredeli v posebnem
splošnem aktu.
Agencija je dolžna javno objaviti letno
poročilo o delu in poslovanju agencije.
Za javnost dela je odgovoren direktor
agencije.
VIII. SPLOŠNI AKTI AGENCIJE
35. člen
(splošni akti)
Splošna akta agencije sta statut in akt o
notranji organizaciji in sistemizaciji delovnih mest.
Pred sprejetjem splošnega akta o notranji
organizaciji in sistemizaciji delovnih mest mora upravni odbor pridobiti mnenje
reprezentativnega sindikata.
Agencija po predhodnem soglasju ministra,
pristojnega za znanost, izdaja tudi splošne akte za izvrševanje javnih
pooblastil, s katerimi določa podrobnejšo organizacijo upravljanja agencije z
javnimi sredstvi za raziskovalno dejavnost, določa metodologijo, pogoje in
merila ter postopke izbora, financiranje, nadzor nad izvajanjem programov in
projektov ter ureja druga področja skladno z zakonom. Te splošne akte objavi v
Uradnem listu Republike Slovenije.
IX. NADZOR
36. člen
(nadzor nad porabo sredstev)
Nadzor nad zakonitostjo, namembnostjo,
učinkovito in uspešno porabo sredstev agencije opravlja Računsko sodišče
Republike Slovenije.
37. člen
(nadzor nad delom in poslovanjem agencije)
Nadzor nad zakonitostjo, učinkovitostjo in
uspešnostjo dela agencije opravlja ministrstvo, pristojno za znanost.
Nadzor nad izvajanjem predpisov, ki urejajo
javne finance, predpisov, ki urejajo finančno, materialno in računovodsko
poslovanje agencije, zakonitostjo, namenskostjo in smotrnostjo uporabe
sredstev, pridobljenih iz proračuna, ter nad upravljanjem s premoženjem v lasti
ali uporabi agencije opravlja ministrstvo, pristojno za finance.
Nad izvajanjem predpisov o upravnem
postopku, poslovnem času, uradnih urah, poslovanju s strankami, poslovanju z
dokumentarnim gradivom in zagotavljanju javnosti delovanja opravlja
ministrstvo, pristojno za upravo.
38. člen
(nadzor nad porabniki proračunskih
sredstev)
Agencija opravlja nadzor nad namensko
porabo sredstev ter primernostjo in strokovnostjo dela pravnih in fizičnih
oseb, katerim dodeljuje sredstva (porabnikov proračunskih sredstev, ki se
financirajo iz državnega proračuna skladno z zakonom), in drugih oseb, za
katere tako določa zakon.
O opravljenem nadzoru agencija izdaja
poročila, ki morajo biti objavljena in dostopna javnosti.
X. ODGOVORNOST ZA OBVEZNOSTI AGENCIJE
39. člen
(odgovornost za obveznosti agencije)
Agencija je odgovorna za svoje obveznosti z
vsem svojim premoženjem.
Vlada je odgovorna za obveznosti agencije v
primerih, ki jih določa zakon.

Sklep o ustanovitvi Javne agencije za
raziskovalno dejavnost Republike Slovenije (Uradni list RS, št. 123/03)
vsebuje naslednje prehodne in končne določbe:
»XI. PREHODNE IN KONČNE DOLOČBE
40. člen
(zagotovitev
pogojev za začetek dela in poslovanja agencije)
Vlada zagotovi agenciji materialne in
finančne pogoje za začetek dela in poslovanja, s prenosom prostorov in opreme
iz Ministrstva za šolstvo, znanost in šport.
Prostori in oprema ostanejo v lasti
ustanovitelja in se prenesejo v uporabo in upravljanje agencije.
Prenos prostorov in opreme se izvede na
podlagi programa, ki ga pripravi Ministrstvo za šolstvo, znanost in šport in ga
predlaga v sprejem vladi.
Za financiranje dejavnosti oziroma nalog agencije
v prehodnem obdobju sklene Ministrstvo za šolstvo, znanost in šport z agencijo
pogodbo, s katero se agenciji zagotovijo proračunska sredstva za začetek dela
in poslovanja.
41. člen
(zaposlitev
delavcev v agenciji)
Na agencijo se prerazporedi potrebno
število delavcev Ministrstva za šolstvo, znanost in šport, ki nadaljujejo
delovno razmerje v agenciji. Tem delavcem se zagotavljajo enake pravice iz
delovnega razmerja kot so jih imeli pred prevzemom.
Število delavcev in višina sredstev za
plače in druge osebne prejemke ter materialne stroške teh delavcev sta sestavni
del programa iz tretjega odstavka prejšnjega člena tega sklepa.
42. člen
(arhivsko
gradivo)
Arhivsko gradivo, ki se nanaša na dejavnost
agencije, prevzame agencija na podlagi primopredajnega zapisnika, ki ga
podpišeta minister, pristojen za znanost, in vršilec dolžnosti direktorja
agencije.
43. člen
(vršilec
dolžnosti direktorja)
Do imenovanja direktorja agencije imenuje
vlada vršilca dolžnosti direktorja.
Naloge vršilca dolžnosti direktorja:
-      
do imenovanja direktorja predstavlja in zastopa agencijo,
-      
v treh mesecih od uveljavitve tega sklepa mora predlagati vpis
ustanovitve Javne agencije Republike Slovenije za raziskovalno dejavnost v
sodni register,
-      
v enem mesecu od dneva imenovanja upravnega odbora mora sklicati
konstitutivno sejo upravnega odbora agencije,
-      
v dveh mesecih od imenovanja mora pripraviti predlog statuta agencije,
-      
v štirih mesecih od imenovanja mora, na podlagi sklepov in usmeritev, ki
jih sprejme minister, pristojen za znanost, pripraviti program dela in finančni
načrt agencije za leto 2004.
44. člen
(rok za sprejem
statuta in imenovanje direktorja agencije)
Upravni odbor agencije mora najkasneje v
dveh mesecih po konstituiranju sprejeti statut agencije in v treh mesecih
predlagati vladi v imenovanje direktorja agencije.
45. člen
(rok za
imenovanje strokovnih teles)
Agencija uporablja za strokovno podporo pri
sprejemanju odločitev pri izvajanju raziskovalne politike strokovna telesa
Ministrstva za šolstvo, znanost in šport, in sicer do imenovanja znanstvenega
sveta in drugih strokovnih teles, najdalj pa za obdobje enega leta od
uveljavitve tega sklepa.
46. člen
(rok
uveljavitve sklepa)
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi Javne agencije za raziskovalno dejavnost Republike Slovenije
(Uradni list RS, št. 105/10) vsebuje naslednjo končno določbo:
»7. člen
Ta sklep začne veljati naslednji dan po
objavi v Uradnem listu Republike Slovenije.«.