I. UVODNA DOLOČBA
1. člen
S to uredbo se določajo merila in kriteriji, na podlagi
katerih posebna komisija iz četrtega odstavka 282. člena zakona o pokojninskem
in invalidskem zavarovanju za ugotavljanje obveznosti dodatnega pokojninskega
zavarovanja (v nadaljnjem besedilu: komisija) določa delovna mesta, za katera
je obvezna vključitev v dodatno pokojninsko zavarovanje, oziroma ugotovi, da za
delovna mesta niso več podani pogoji za obvezno vključitev v dodatno
pokojninsko zavarovanje.
II. MERILA IN KRITERIJI ZA DOLOČITEV DELOVNIH MEST, ZA KATERA
JE OBVEZNA VKLJUČITEV V DODATNO POKOJNINSKO ZAVAROVANJE
1. Vrste delovnih mest
2. člen
Delovna mesta, za katera je obvezna vključitev v dodatno
pokojninsko zavarovanje, so tista delovna mesta, na katerih zavarovanci
opravljajo:
a)    
posebno težka in zdravju škodljiva dela ali
b)    
dela, ki jih po določeni starosti ni možno več uspešno opravljati.
2. Merila in kriteriji
3. člen
(1) Komisija določi delovna mesta iz prve alinee prejšnjega
člena v primerih, ko so izpolnjeni naslednji pogoji:
-       
da obstajajo v zvezi z opravljanjem del znatnejši škodljivi vplivi na
zdravstveno stanje in delovno zmožnost delavcev, kljub temu, da so bili
uporabljeni vsi splošni in posebni varstveni ukrepi, določeni s predpisi, in
drugi ukrepi, s katerimi jih je mogoče odpraviti ali zmanjšati;
-       
da opravljajo delavci dela v težkih in zdravju škodljivih razmerah
neposredno ob virih škodljivih vplivov v nepretrganem delovnem procesu;
-       
da se opravlja delo v okoliščinah iz prejšnjih dveh alinej polni delovni
čas, pri tem pa se za polni delovni čas šteje tudi krajši polni delovni čas,
določen z zakonom in kolektivnimi pogodbami za tista delovna mesta, pri katerih
obstajajo večje nevarnosti za poškodbe ali zdravstvene okvare.
(2) Komisija določi delovna mesta iz druge alinee prejšnjega
člena v primerih, ko je uspešno opravljanje dejavnosti omejeno z določeno
starostjo, ker gre za dela v tistih poklicih, v katerih fiziološke funkcije
organizma zaradi narave in teže dela ter procesov staranja v tolikšni meri
pešajo, da delavcu onemogočajo uspešno opravljanje iste poklicne dejavnosti po
določeni starosti.
4. člen
(1) Delovna mesta, za katera je obvezna vključitev v obvezno
dodatno pokojninsko zavarovanje, se določijo kot izjemni in skrajni varnostni
ukrep v primerih, ko se ugotovi, da z vsemi predhodnimi varnostnimi ukrepi in
normativi ni bilo mogoče v celoti odpraviti ali zmanjšati težkih in zdravju
škodljivih delovnih razmer in delovnega okolja.
(2) Če se delovne razmere toliko izboljšajo in škodljivi
vplivi delovnega okolja toliko zmanjšajo, da niso več izpolnjeni pogoji iz
prejšnjega člena, komisija ugotovi, da za takšna delovna mesta ni več obvezna
vključitev v dodatno zavarovanje.
(3) Pri določanju delovnih mest, za katera je obvezna
vključitev v obvezno dodatno pokojninsko zavarovanje, se dosledno upoštevajo
delovne razmere na določenih delih oziroma nalogah pri posameznih delodajalcih.
3. Komisija za ugotavljanje obveznosti dodatnega pokojninskega
zavarovanja
5. člen
(1) Komisijo za ugotavljanje obveznosti dodatnega
pokojninskega zavarovanja imenuje minister, pristojen za delo.
(2) Komisijo sestavljajo po en predstavnik delodajalcev,
delojemalcev, Zavoda za invalidsko in pokojninsko zavarovanje Slovenije ter dva
predstavnika urada za varnost in zdravje pri delu.
(3) Predsednik komisije je direktor urada za varnost in
zdravje pri delu.
(4) Sedež komisije je pri Uradu Republike Slovenije za
varnost in zdravje pri delu.
(5) Način dela komisije se podrobneje določi s poslovnikom,
ki ga sprejme komisija.
4. Postopek določanja delovnih mest, za katera je obvezna
vključitev v dodatno pokojninsko zavarovanje pri posameznem delodajalcu
6. člen
(1) Predlog za začetek postopka za določitev delovnih mest
pri delodajalcu, za katera je obvezna vključitev v dodatno pokojninsko
zavarovanje, lahko vloži delodajalec ali sindikat, organiziran pri delodajalcu.
Če pri delodajalcu ni organiziranega sindikata, vloži predlog svet delavcev ali
delavski zaupnik za varnost in zdravje pri delu.
(2) Vlagatelj predloga iz prejšnjega odstavka mora predlogu
priložiti izpolnjeni Prilogo I in Prilogo II, ki sta sestavni del te uredbe.
(3) Po potrebi lahko komisija za ugotovitev dejanskega stanja
zahteva tudi druge potrebne podatke in dokazila.
7. člen
(1) Komisija pregleda Prilogo I in dokumentacijo,
pripravljeno na podlagi Priloge II ter prouči razmere na kraju samem oziroma na
tistih delovnih mestih, na katera se predlog nanaša.
(2) Če komisija ugotovi, da dokumentacija in ugotovitve na
kraju samem ne zadoščajo za odločanje, zahteva izdelavo strokovnega mnenja.
8. člen
(1) Strokovno mnenje iz drugega odstavka prejšnjega člena
mora vlagatelj zahteve pridobiti od pooblaščene institucije s področja varnosti
in zdravja pri delu.
(2) Strokovno mnenje, ki ga izdela pooblaščena institucija s
področja varnosti in zdravja pri delu, mora temeljiti na znanstveno priznanih
metodah in kriterijih.
5. Sklep o določitvi delovnih mest, za katera je obvezna
vključitev v dodatno pokojninsko zavarovanje pri posameznem delodajalcu
9. člen
(1) Po opravljenem postopku izda komisija sklep, s katerim
določi delovno mesto, za katera je obvezna vključitev v dodatno pokojninsko
zavarovanje.
(2) Sklep iz prejšnjega odstavka se pošlje vlagatelju zahteve
iz prvega odstavka 6. člena te uredbe ter objavi v Uradnem listu Republike
Slovenije.
(3) Stroški postopka bremenijo vlagatelja zahtevka.
10. člen
Sklep iz prejšnjega člena vsebuje:
-       
navedbo delovnega mesta oziroma seznam delovnih mest pri delodajalcu, za
katera je obvezna vključitev v dodatno pokojninsko zavarovanje in opredelitev
tega delovnega mesta v oceni tveganja,
-       
razvrstitev delovnih mest v skladu z 2. členom te uredbe,
-       
število delavcev, ki delajo na teh delovnih mestih,
-       
datum začetka obveznosti vključitve v obvezno dodatno pokojninsko
zavarovanje za posamezno delovno mesto.
III. PREVERJANJE, ALI ŠE OBSTAJAJO POGOJI ZA OBVEZNO DODATNO
POKOJNINSKO ZAVAROVANJE
11. člen
Obveznost vključitve v dodatno pokojninsko zavarovanje za
posamezno delovno mesto lahko traja le toliko časa, dokler obstajajo pogoji iz
3. člena te uredbe.
12. člen
(1) Vlagatelj zahtevka lahko Komisiji predlaga preverjanje,
ali za posamezna delovna mesta še obstajajo pogoji za obvezno vključitev v
dodatno pokojninsko zavarovanje iz 4. člena te uredbe.
(2) V vlogi iz prejšnjega odstavka mora vlagatelj zahtevka
navesti vzroke, zaradi katerih meni, da pogoji za obvezno vključitev v dodatno
pokojninsko zavarovanje niso več podani.
(3) Za postopek preverjanja pogojev se smiselno uporabljajo
določbe 6., 7., 8., 9. in 10. člena te uredbe.
IV. KONČNA DOLOČBA
13. člen
(1) Ta uredba začne veljati petnajsti dan po objavi v Uradnem
listu Republike Slovenije.
(2) Z dnem uveljavitve te uredbe preneha veljati uredba o
merilih in kriterijih za določanje delovnih mest, na katerih je obvezna
vključitev v dodatno pokojninsko zavarovanje (Uradni list RS, št. 64/01).
Št. 191-09/2001-2
Ljubljana, dne 5. junija 2003.
EVA 2003-2611-0011
Vlada Republike Slovenije
mag. Anton Rop l. r. 
Predsednik

Priloga
I: Podatki o vlagatelju zahtevka za obvezno vključitev v dodatno pokojninsko
zavarovanje za delovno mesto
Priloga
II: Metodologija