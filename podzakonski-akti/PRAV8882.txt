1. člen
(1) Ta pravilnik ureja dostop pristojnih organov za
brezplačno pravno pomoč do uradnih evidenc državnih organov, organov lokalnih
skupnosti, nosilcev javnih pooblastil in drugih oseb javnega prava, do evidenc
bank, pri katerih ima stranka odprte svoje račune, in do evidence Centralne
klirinško-depotne družbe glede podatkov o posameznem imetniku vrednostnih
papirjev. 
(2) Če se evidence ali registri vodijo v informatizirani
obliki, pristojni organ za brezplačno pravno pomoč pridobi podatke, ki jih
potrebuje za ugotavljanje premoženjskega stanja prosilca, pri upravljavcu
evidence ali registra na podlagi neposrednega in brezplačnega elektronskega
dostopa.
2. člen
(1) Pristojni organ za BPP dostopa do teh podatkov po osebni
identifikacijski številki prosilca in njegovih družinskih članov, namenu
pridobivanja podatkov in opravilni številki zadeve. 
(2) Za pridobitev podatkov, ki predstavljajo davčno tajnost,
mora pristojni organ za brezplačno pravno pomoč pridobiti pisno privolitev
prosilca in družinskega člana, na katerega se nanašajo.
3. člen
Če z mednarodno pogodbo ni določeno drugače, se za
pridobivanje osebnih podatkov o tujcu uporabljajo določbe zakona in mednarodnih
pogodb, ki obvezujejo Republiko Slovenijo in urejajo dajanje mednarodne pravne
pomoči v sodnih postopkih.
4. člen
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2008.
Št. 007-215/2008-03
Ljubljana, dne 17. julija 2008
EVA 2008-2011-0013
prof. dr. Lovro Šturm l.r. 
Minister 
za pravosodje