I. SPLOŠNE DOLOČBE
1. člen
(vsebina pravilnika)
S tem pravilnikom se podrobneje določijo
način izvajanja postopkov in nalog, za katere pravna ali fizična oseba
(v nadaljnjem besedilu: vložnik) lahko pridobi
odobritev delavnice (v nadaljnjem besedilu: odobritev), pogoji in način
dokazovanja, s katerimi vložnik dokazuje izpolnjevanje
pogojev za odobritev, postopki za odobritev ter vsebina vloge za izdajo
odobritve in njeno podaljšanje ter vsebina oglasne deske delavnice.
2. člen
(pomen izrazov)
Izrazi, uporabljeni v tem pravilniku, imajo enak pomen, kot
jih določa Uredba Sveta (EGS) 3821/85 z dne 20. decembra 1985 o tahografu
(nadzorni napravi) v cestnem prometu (UL L št. 370 z dne 31. 12.
1985, str. 8), zadnjič spremenjena z Uredbo Komisije (EU) št. 1161/2014 z
dne 30. oktobra 2014 o prilagoditvi Uredbe Sveta (EGS) št. 3821/85 o
tahografu (nadzorni napravi) v cestnem prometu tehničnemu napredku (UL L
št. 311 z dne 31. 10. 2014, str. 19); (v nadaljnjem besedilu:
Uredba 3821/85/EGS) in Zakon o delovnem času in obveznih počitkih mobilnih
delavcev ter o zapisovalni opremi v cestnih prevozih (Uradni list RS,
št. 14/14 – uradno prečiščeno besedilo in 23/15; v nadaljnjem besedilu:
zakon).
3. člen
(vrste delavnic)
(1) Delavnice so stacionarne in
mobilne.
(2) Stacionarna delavnica je
delavnica, ki opravlja postopke in naloge na lokaciji in v prostorih, ki so
navedeni v odločbi o odobritvi.
(3) Mobilna delavnica je delavnica, ki
izvaja postopke in naloge na različnih lokacijah.
(4) Mobilna delavnica lahko pridobi
odobritev samo za izvajanja postopkov in nalog iz 8. do vključno 12. člena
tega pravilnika.
(5) Mobilna delavnica lahko postane le
tista delavnica, ki ima že najmanj pet let neprekinjeno odobritev za
stacionarno delavnico.
4. člen
(vrste odobritev)
(1) Vložnik
lahko zahteva odobritev za izvajanje postopkov in nalog na zapisovalni opremi
iz Priloge I Uredbe 3821/85/EGS (v nadaljnjem besedilu: tahograf) in izvajanje
postopkov in nalog delavnice na zapisovalni opremi iz Priloge IB Uredbe
3821/85/EGS (v nadaljnjem besedilu: digitalni tahograf).
(2) V okviru postopkov za tahograf se
lahko opravljajo naslednje naloge: vgradnja, preverjanje, kontrola,
servisiranje, plombiranje, odstranjevanje ter izdelovanje identifikacijskih
ploščic.
(3) V okviru postopkov za digitalni
tahograf se lahko opravljajo naslednje naloge: vgradnja, aktiviranje,
preverjanje, kontrola, servisiranje, kalibriranje, plombiranje, prenašanje
podatkov in ugotavljanje nemožnosti prenosa podatkov, odstranjevanje in razgradnja
ter izdelovanje identifikacijskih ploščic.
(4) Odobritev za izvajanje postopkov
in nalog delavnice za digitalni tahograf se lahko izda samo, če ima delavnica tudi
odobritev za izvajanje postopkov in nalog za tahograf.
II. NAČIN IZVAJANJA POSTOPKOV IN NALOG DELAVNICE
4.a člen
(delovni nalog)
Vsak postopek iz II. poglavja tega
pravilnika se v delavnici prične in zaključi po zahtevku/delovnem nalogu, ki je
kot priloga 1 sestavni del tega pravilnika. Delavnica hrani originalno podpisan
zahtevek/delovni nalog najmanj tri leta od datuma nastanka.
5. člen
(nameščanje)
(1) Nameščanje je postopek vgraditve
zapisovalne opreme v motorno vozilo. Pri nameščanju tehnik upošteva navodila
proizvajalca zapisovalne opreme o vgraditvi zapisovalne opreme v motorno vozilo.
(2) Pred začetkom nameščanja se izvede
postopek preverjanja v skladu s 7. členom tega pravilnika.
(3) Po prvi namestitvi zapisovalne opreme v
vozilo delavnica izdela zapisnik o prvi namestitvi, katerega vsebina in oblika
sta določeni v prilogi 2, ki je sestavni del tega pravilnika.
(4) Po namestitvi zapisovalne opreme v
vozilo delavnica izvede postopke v skladu z določbami 8. do vključno
12. člena tega pravilnika.
6. člen
(aktiviranje)
V okviru postopka nameščanja iz prejšnjega
člena tehnik izvede aktiviranje digitalnega tahografa.
7. člen
(preverjanje)
(1) Preverjanje zapisovalne opreme se
izvede po postopku, kot je določen v prilogi 9, ki je sestavni del tega
pravilnika. Pri tem se vsaka nova ali popravljena zapisovalna oprema preveri,
ali ustreza zahtevam glede pravilnosti delovanja in točnosti, ki so določene v
Prilogi I oziroma Prilogi IB Uredbe 3821/85/EGS.
(2) V postopku preverjanja za tahograf
se izdela zapis na tahografskem vložku po predvidenem postopku, ki je predlagan
s strani proizvajalca, in ugotovi, če tahograf ustreza predpisanim zahtevam iz
prejšnjega odstavka.
(3) Tahografski vložek iz prejšnjega
odstavka v originalu hrani delavnica. Kopija tahografskega vložka se na zahtevo
izroči naročniku preverjanja.
(4) V postopku preverjanja za
digitalni tahograf se izdela izpise rezultatov preverjanja v skladu s postopki,
ki so predpisani s strani proizvajalca, in ugotovi, če digitalni tahograf
ustreza predpisanim zahtevam iz prvega odstavka tega člena.
(5) Izpis iz prejšnjega odstavka v
originalu hrani delavnica. Kopija izpisa se na zahtevo izroči naročniku
preverjanja.
(6) Če zapis na tahografskem vložku
ali izpis ustreza predpisanim zahtevam iz prvega odstavka tega člena, se
zapisovalna oprema opremi s predpisanimi oznakami in plombami ter izdela zapisnik
o preverjanju. Zapisnik se izdela tudi v primeru, če se ugotovi, da zapisovalna
oprema ne ustreza predpisanim zahtevam iz prvega odstavka tega člena.
(7) Vsebina in oblika zapisnika o
preverjanju sta določeni v prilogi 3, ki je sestavni del tega pravilnika.
(8) (črtan).
8. člen
(kontrola)
(1) Kontrola je kontrolni
postopek, ki se opravi na motornem vozilu, ki ima nameščeno zapisovalno opremo.
Pri tem postopku se ugotavlja, če zapisovalna oprema izpolnjuje pogoje, ki jih
določata Priloga I oziroma Priloga IB Uredbe 3821/85/EGS.
(2) Kontrola se v primeru suma na
manipulacijo digitalnega tahografa izvede v primerih, ki so navedeni v prilogi
12, ki je sestavni del tega pravilnika.
(3) Kontrolo lahko izvede ista oseba,
kot je izvedla namestitev v skladu s 5. členom tega pravilnika.
(4) V postopku kontrole se preveri
tudi pravilnost nastavitve naprave za omejevanje hitrosti glede na kategorijo
motornega vozila, in sicer po postopku, kot je določen v Pravilniku o
delih in opremi vozil (Uradni list RS, št. 44/13 in 36/14). O tej kontroli se izdela zapisnik o kontroli, katerega vsebina in
oblika sta določeni v prilogi 4, ki je sestavni del tega pravilnika. Če naprava
za omejevanje hitrosti ni nastavljena pravilno, se takšno vozilo zavrne. Pri
zapisovalni opremi, ki dopušča to možnost, se vpiše tudi vrednost, na katero
mora biti nastavljena naprava za omejevanje hitrosti, glede na kategorijo
motornega vozila.
(5) Postopek kontrole lahko preko
informacijskega sistema iz 18. člena tega pravilnika začasno prekine inšpektorat,
pristojen za promet, in sicer v primeru inšpekcijskega nadzora. V kolikor
inšpektorat, pristojen za promet v 75 minutah ne
izvede nadzora, se lahko postopek kontrole nadaljuje.
8.a člen
(izredni pregled)
(1) Izredni pregled je kontrolni postopek,
ki se opravi na motornem vozilu med uporabo, ki ima nameščeno zapisovalno
opremo. Izredni pregled v delavnici lahko zahteva oseba, pooblaščena za
izvajanje nadzora na podlagi 32. člena zakona. Delavnica
pri tem ugotavlja, če zapisovalna oprema izpolnjuje pogoje,
ki jih določata Priloga I oziroma Priloga IB Uredbe 3821/85/EGS. Preveri se
tudi pravilnost nastavitve naprave za omejevanje hitrosti glede na kategorijo
motornega vozila.
(2) Pri izrednem pregledu delavnica vodi zapisnik o kontroli, katerega vsebina in oblika sta določena
v prilogi 5, ki je sestavni del tega pravilnika. V zapisnik se navede, ali
zapisovalna oprema in z njo povezani elementi izpolnjujejo pogoje med uporabo,
ki jih določata Priloga I oziroma Priloga IB Uredbe 3821/85/EGS.
(3) Če delavnica pri izvajanju izrednega
pregleda zapisovalne opreme in z njo povezanih elementov ali naprave za
omejevanje hitrosti ugotovi, da iz objektivnih razlogov (npr. specifično znanje
in orodja, konstrukcijske lastnosti vozila, zapletenost instalacije, pristojnosti
za posege v vozilo) ni mogoče nadaljevati z izrednim pregledom z namenom
odkritja naprav, ki omogočajo beleženje napačne hitrosti oziroma spremenjene
druge vrednosti, ki jih beleži zapisovalna oprema, ali zaradi opravljenega
nepooblaščenega posega v napravo, oziroma da je bila predelana tako, da beleži
napačne hitrosti oziroma spremenjene podatke, o tem obvesti nadzorni organ, ki
je odredil izredni pregled. Če se nadzorni organ odloči o nadaljevanju postopka
izrednega pregleda, delavnica v nadaljevanje izrednega pregleda vključi
pooblaščeno servisno delavnico motornega vozila, ki lahko ustrezno nadaljuje
začeti izredni pregled. Delavnica, ki začne izredni pregled, ga tudi zaključi z
zapisnikom o kontroli, v katerem navede tudi ugotovitve pooblaščene servisne
delavnice motornega vozila.
(4) Kadar oseba, pooblaščena za
izvajanje nadzora na podlagi 32. člena zakona, v postopku nadzora na cesti
ugotovi, da zapisovalna oprema beleži počitek med tem, ko se vozilo premika, se
šteje, da zapisovalna oprema in z njo povezani elementi ne izpolnjujejo
pogojev, ki jih določata Priloga I ali Priloga IB Uredbe 3821/85/EGS in se
ravna v skladu z osmim odstavkom 32. člena zakona.
9. člen
(zapisnik o kontroli)
(1) Pri vsaki kontroli se vodi
zapisnik o kontroli, katerega vsebina in oblika sta določeni v prilogi 5, ki je
sestavni del tega pravilnika.
(2) K zapisniku o kontroli se priloži
tahografski vložek z izpisom, nastalim v postopku kontrole za tahograf, ali
izpis rezultatov preverjanja, ki je nastal v postopku kontrole za digitalni
tahograf.
(3) Pri kontroli zapisovalne opreme iz
Priloge IB Uredbe 3821/85/EGS, ki se izvede po postopku, kot je določen v prilogi
11, ki je sestavni del tega pravilnika, se podatki o kontroli prenesejo v
zapisnik iz kartice delavnice. Delavnice hranijo kartice, ki jim je potekel rok
veljavnosti, še tri leta.
(4) Po izvedenem plombiranju iz 11. člena tega
pravilnika, se zapisnik o kontroli predloži na vpogled stranki, ki je podala
delovni nalog in se jo seznani z rezultati kontrole. Zapisnik o kontroli hrani
delavnica najmanj tri leta od datuma nastanka.
10. člen
(certifikat o kontroli)
Po končanih postopkih kontrole delavnica izroči stranki
certifikat o kontroli, katerega vsebina in oblika sta določeni
v skladu s standardom SIST EN ISO/IEC 17020. Vsebina in oblika certifikata o
kontroli sta določeni v prilogi 13, ki je sestavni del tega pravilnika.
11. člen
(plombiranje)
(1) Po uspešno izvedeni kontroli se izvede postopek
plombiranja. Plombiranje se izvede s plombami, ki vsebujejo oznako, ki je delavnici
dodeljena ob odobritvi.
(2) Plombe lahko odstrani oseba, pooblaščena za
izvajanje nadzora na podlagi 32. člena zakona:
-      
zaradi preverjanja točnosti nastavitve
konstante zapisovalne opreme;
-      
zaradi ugotavljanja pravilnega krmiljenja
naprave za omejevanje hitrosti;
-      
zaradi ugotovitve morebitne prisotnosti naprav,
s katerimi je mogoče vplivati na pravilno delovanje zapisovalne opreme;
-      
zaradi ugotovitve morebitne prisotnosti naprav,
s katerimi je mogoče vplivati na pravilno delovanje naprave za omejevanje
hitrosti.
(3) Po opravljenem posegu iz prejšnjega odstavka oseba,
pooblaščena za izvajanje nadzora na podlagi 32. člena zakona v poročilo o
izvedeni cestni kontroli navede stanje o poškodbi ali uničenju plombe z navedbo
kraja, časa in vzroka za poškodbo ali uničenje plombe in ugotovitvah. Kopija
poročila se izroči vozniku, ki jo shrani v vozilu. Delodajalec poskrbi, da se
po končanem prevozu izvede postopek plombiranja zapisovalne opreme v skladu s
prvim odstavkom tega člena v za to odobreni delavnici, kjer se hrani kopija
poročila.
(4) Plombe se lahko odstranijo tudi v primeru popravila
ali servisiranja vozila. Izvajalec popravila ali servisiranja o odstranitvi
izda pisno poročilo o odstranitvi plombe z navedbo kraja, časa in vzroka za
odstranitev plombe. Kopija pisnega poročila se izroči vozniku, ki jo hrani v
vozilu. Delodajalec poskrbi, da se po končanem prevozu izvede postopek kontrole
v skladu z 8. členom in postopek plombiranja zapisovalne opreme v skladu s
prvim odstavkom tega člena v za to odobreni delavnici, kje se hrani kopija
poročila.
(5) Za odstranjene plombe, za katere delodajalec ali
voznik nima kopije pisnega poročila iz tretjega in četrtega odstavka in za
poškodovane plombe delavnica vodi evidenco v okviru informacijskega sistema, ki
vsebuje podatke iz priloge 5 tega pravilnika. Kopije poročil iz tretjega in
četrtega odstavka delavnica hrani kot prilogo zapisnika o kontroli.
(6) Za izvajanje postopkov in nalog iz 8. člena
tega pravilnika lahko plombe odstrani tudi tehnik.
12. člen
(identifikacijska ploščica)
Po izvedenem postopku plombiranja iz
prejšnjega člena se izpiše in namesti identifikacijska ploščica na tak način,
da se ob poskusu odstranitve nepopravljivo poškoduje.
13. člen
(prenos in varovanje podatkov v primeru
servisiranja, razgradnje ali zamenjave digitalnega tahografa)
(1)  Če se v postopku kontrole
ugotovi, da je potrebno digitalni tahograf servisirati, razgraditi ali
zamenjati, delavnica iz njega prenese podatke. Kopijo podatkov hrani delavnica
na ustreznem spominskem mediju tri leta od izvedbe prenosa. Kopija podatkov se
hrani v delavnici tako, da ni dostopna nepooblaščenim osebam, in je ni
dovoljeno spreminjati. Delavnica vodi zapisnik o prenosu podatkov iz
digitalnega tahografa, ki je kot priloga 6 sestavni del tega pravilnika.
(2) Podatke iz prejšnjega odstavka
delavnica izroči delodajalcu. O izročitvi podatkov se vodi zapisnik, ki vsebuje
podatke iz priloge 6 tega pravilnika. Zapisnik podpiše delodajalec. Delavnica
hrani originalno podpisan zapisnik najmanj tri leta od datuma nastanka.
14. člen
(nemožnost prenosa ali izpisa podatkov)
(1) Če prenos podatkov na spominski
medij v primerih iz prejšnjega člena ni mogoč, lahko pa se izdela izpis
podatkov iz digitalnega tahografa, delavnica o tem obvesti delodajalca. Na
njegovo zahtevo delavnica izvede izpis za časovno obdobje zadnjih treh mesecev.
(2) Če ni možno izdelati izpisa v
skladu s prejšnjim odstavkom, delavnica izda delodajalcu certifikat o
neizvedljivosti prenosa ali izpisa podatkov, s katerim se potrjuje, da prenos
ali izpis podatkov iz digitalnega tahografa ni mogoč.
(3) Certifikat o neizvedljivosti
prenosa ali izpisa podatkov se lahko izda tudi na zahtevo stranke.
(4) Vsebina
in oblika certifikata o neizvedljivosti prenosa ali izpisa podatkov sta
določeni v prilogi 7, ki je sestavni del tega pravilnika. Navedeni certifikat
se lahko izda le na podlagi zapisnika o kontroli, kjer so navedeni razlogi za
izdajo tega certifikata, način ugotovitve ter postopki ugotovitve nezmožnosti
prenosa podatkov.
15. člen
(obveščanje prometnega inšpektorata)
O nezmožnosti prenosa ali izpisa podatkov
iz digitalnega tahografa delavnica obvesti inšpektorat, pristojen za promet
preko informacijskega sistema.
(2) Inšpektorat, pristojen za promet o svoji odločitvi
obvesti delavnico preko informacijskega sistema v treh delovnih dneh.
16. člen
(servisiranje tahografov)
(1) Servisiranje tahografov je
postopek, ki pomeni poseganje v tahograf po uničenju ene ali več plomb, ki so
nameščene na tahografu.
(2) Pri servisiranju se upošteva postopek
preverjanja, kot je določen v prilogi 10, ki je sestavni del tega pravilnika.
(3) O vsakem servisiranju se vodi zapisnik
o servisu, katerega vsebina in oblika sta določeni v prilogi 8, ki je sestavni
del tega pravilnika.
(4) Po opravljenem servisu se opravi
preverjanje tahografa v skladu s 7. členom tega pravilnika. Po uspešno
opravljenem preverjanju se tahograf plombira s plombami, ki vsebujejo oznako,
ki jo je delavnici dodelil proizvajalec zapisovalne opreme v okviru njegove
uradne servisne mreže in je delavnici dodeljena ob odobritvi.
(5) Servis tahografa lahko izvede
tehnik, ki izvaja tudi ostale naloge, ki so določene v tem pravilniku.
17. člen
(servisiranje digitalnega tahografa)
(1) Servisiranje digitalnega tahografa
je postopek, ki pomeni kakršno koli popravilo zaznavala gibanja ali enote v
vozilu.
(2) Pri servisiranju se upošteva
postopek preverjanja, kot je določen v prilogi 10 tega pravilnika.
(3) Če se ugotovi, da se določen
servis digitalnega tahografa lahko opravi v delavnici (enote v vozilu,
zaznavala gibanja), se zagotovi, da rezervni in nadomestni deli, ki se
uporabljajo za servis, ustrezajo tipu digitalnega tahografa. Delavnica in
tehnik pri servisu v popolnosti izvršujeta in izpolnita navodila, ki sta jih
pridobila od proizvajalca.
(4) O vsakem
servisiranju se vodi zapisnik o servisu, katerega vsebina in oblika sta
določeni v prilogi 8 tega pravilnika.
(5) Po
opravljenem servisu se opravi preverjanje digitalnega tahografa v skladu s 7.
členom tega pravilnika. Po uspešno opravljenem preverjanju se digitalni
tahograf plombira s plombami, ki vsebujejo oznako, ki jo je delavnici dodelil
proizvajalec zapisovalne opreme v okviru njegove uradne servisne mreže in je
delavnici dodeljena ob odobritvi.
(6) Servis
digitalnega tahografa lahko izvede tehnik, ki izvaja tudi ostale naloge, ki so
določene v tem pravilniku.
18. člen
(evidence)
(1) Evidenca o tahografih iz 16.a
člena zakona vsebuje poleg podatkov iz 16.a člena zakona še podatke iz prilog k
temu pravilniku.
(2) Evidenca iz prejšnjega odstavka se
vodi preko centralnega informacijskega sistema v obliki centralne baze podatkov
na ministrstvu.
(3) Z vnosom podatkov iz prilog k temu
pravilniku v informacijski sistem iz prejšnega odstavka se omogoči izpis
zapisnika ali izjave v zvezi s prilogami, ki pridobi zaporedno številko v
okviru centralne baze iz prejšnjega odstavka.
(4) Vse zapise iz evidence iz prvega
odstavka tega člena ministrstvo hrani tri leta. Delavnica na zahtevo naročnika
izpiše ter mu posreduje en izvod kateregakoli zapisnika iz prilog k temu pravilniku.
III. OGLASNA DESKA
19. člen
(oglasna deska)
(1) Delavnica ima na vidnem mestu
oglasno desko z naslednjimi podatki:
-      
številka in veljavnost odločbe o odobritvi
delavnice;
-      
oznaka delavnice;
-      
osnovni podatki o upravitelju delavnice;
-      
postopki in naloge, za katere ima delavnica
odobritev ministrstva;
-      
kopija akreditacijske listine in izvleček iz
priloge k akreditacijski listini, iz katere je razvidno, za katere postopke in
naloge ima delavnica pridobljeno akreditacijsko listino;
-      
osnovni podatki o tehnikih;
-      
navedba, katere osebe so usposobljene ter za
katere tipe tahografov;
-      
vzorec identifikacijske ploščice;
-      
obratovalni čas;
-      
cenik storitev;
-      
obrazci zapisov, ki jih delavnica izdaja.
(2) Obvestila in obrazci morajo biti
čitljivi in v celoti izpolnjeni kot vzorci.
(3) Skrbnik oglasne deske je
upravitelj delavnice, ki redno posodablja podatke.
IV. POGOJI ZA ODOBRITEV IN NAČIN NJIHOVEGA DOKAZOVANJA
20. člen
(zagotavljanje sledljivosti izvajanja
postopkov in nalog)
(1) Vložnik
za postopke in naloge iz 5. do vključno 15. člena tega pravilnika
zagotavlja sledljivost z dokumentiranjem, opisom posameznega postopka in
naloge, njune funkcije in tehničnega obsega dela, načina obvladovanja celotne dokumentacije,
povezane z njegovimi dejavnostmi, načina ravnanja s primerki, na katerih izvaja
postopke in naloge, sistema vodenja in varovanja zapisov o izvajanju postopkov
in nalog, ter s tem, da so zapisi ustrezno shranjeni in osebni podatki varovani
v skladu s predpisi o varstvu osebnih podatkov.
(2) Vložnik
izkazuje, da zagotavlja sledljivost izvajanja postopkov in nalog, ki so
določeni v prejšnjem odstavku tega člena, z veljavno akreditacijsko listino,
izdano v skladu s standardom SIST EN ISO/IEC 17020, iz katere je razvidno,
katere postopke in naloge izvaja v skladu z navedenim standardom.
(3) (črtan).
21. člen
(širitev obsega izvajanja postopkov in
nalog)
(1) Vložnik
lahko pridobi odobritev za izvajanje postopkov in nalog iz 5. do vključno
14. člena tega pravilnika, za katere še nima pridobljene akreditacijske
listine, če izpolnjuje pogoje iz 20. in 22. do vključno 36. člena tega
pravilnika in predloži dokazilo, da je podal vlogo za širitev obsega
akreditacije za te postopke in naloge pri organizaciji, ki izvaja postopke
akreditacije v skladu s standardom SIST EN ISO/IEC 17020.
(2) Delavnica v roku dvanajstih
mesecev od dneva pridobitve odobritve iz prejšnjega odstavka predloži ministrstvu
veljavno pogodbo za širitev obsega akreditacije z organizacijo, ki izvaja
postopke akreditacije v skladu s standardom SIST EN ISO/IEC 17020, in v roku 24 mesecev od dneva pridobitve odobritve iz prejšnjega odstavka predloži ministrstvu
veljavno akreditacijsko listino, iz katere je razvidno, da postopke in naloge,
za katere je pridobila to odobritev, izvaja v skladu z navedenim standardom.
(3) Če delavnica ne predloži veljavne
pogodbe v roku iz prejšnjega odstavka, ministrstvo delavnici odvzame odobritev.
(4) Če delavnica ne predloži
akreditacijske listine v roku iz drugega odstavka tega člena, ministrstvo
delavnici odvzame odobritev.
(5) Če vložnik po odvzemu odobritve iz tretjega ali četrtega odstavka tega člena
ponovno zaprosi za odobritev postopkov in nalog, lahko pridobi odobritev le, če
vlogi priloži veljavno akreditacijsko listino.
22. člen
(ustreznost prostorov)
(1) Prostori za izvrševanje postopkov
in nalog morajo izpolnjevati naslednje zahteve:
-      
biti morajo v Republiki Sloveniji;
-      
zagotavljati morajo varno delo in izvajanje
postopkov in nalog za zaposlene pri vlagatelju, stranke in morebitne
obiskovalce;
-      
omogočati morajo normalno varno delo pri vseh
vremenskih pogojih.
(2) Vlogi za pridobitev odobritve se
priloži:
-      
podroben opis prostorov z navedbo njihove lege;
-      
načrt prostorov v merilu 1:100;
-      
(črtana),
-      
(črtana),
-      
izjavo, da ni nobene pravne ali dejanske ovire,
ki bi vložniku preprečevala, da bi navedene prostore
lahko uporabljal ves čas trajanja odobritve.
(3) Določila tega člena se smiselno
uporabijo tudi za mobilno delavnico.
23. člen
(ustrezna oprema in orodje)
(1) Vložnik
mora imeti na razpolago najmanj naslednjo opremo in orodje:
-      
opremo in orodje, s katerimi lahko izvaja
postopke in naloge v skladu s tem pravilnikom;
-      
pisarniško opremo;
-      
komunikacijske povezave;
-      
opremo za varovanje objekta.
(2) Šteje se, da ima vložnik opremo in orodje iz prejšnjega odstavka na razpolago, če ju ima v
lasti ali ima pravico njune uporabe na podlagi sklenjene najemne ali leasing
pogodbe.
(3) Vlogi za pridobitev odobritve se
priloži:
-      
podroben opis ustrezne opreme in orodja;
-      
dokazila ali izjavo o tem, da vložnik razpolaga z ustrezno opremo in orodjem iz prvega odstavka tega
člena;
-      
izjavo, da ni nobene pravne ali dejanske ovire,
ki bi vložniku preprečevala, da bi navedeno opremo in
orodje lahko uporabljal za izvrševanje postopkov in nalog ves čas trajanja
odobritve.
24. člen
(zaposleni tehniki)
(1) Vložnik
izpolnjuje pogoje za opravljanje postopkov in nalog, če ima zaposleno zadostno
število tehnikov, ki so usposobljeni za izvajanje vseh aktivnosti, ki jih
morajo izvajati delavnice v skladu z zakonodajo s področja zapisovalne opreme v
cestnih prevozih. Za izvajanje aktivnosti zadostuje, če ima vložnik zaposlenega vsaj enega tehnika za izvajanje postopkov in nalog, ki
izpolnjuje pogoje iz prvega odstavka 17. člena zakona.
(2) Vlogi za pridobitev odobritve se
priloži:
-      
izjavo, iz katere je razvidno, da je tehnik pri
vložniku zaposlen za nedoločen čas s polnim delovnim
časom;
-      
kopijo listine, s katero se dokazuje opravljeno
strokovno usposobljanje tehnika pri enem od proizvajalcev zapisovalne opreme,
ki imajo priznano odobritev tipa za analogne tahografe ali interoperabilni test
za digitalne tahografe, oziroma pri pravni ali fizični osebi, ki ima zaposleno
osebo, ki je pri enem od proizvajalcev opravila šolanje za inštruktorja
strokovnega izobraževanja. Potrdilo o izobraževanju ne sme biti starejše kot
tri leta. Iz potrdila o izobraževanju in o opravljenem strokovnem usposabljanju
mora biti razvidno, za katere postopke in naloge v skladu s tem pravilnikom je
tehnik strokovno usposobljen. Če je bilo potrdilo o izobraževanju izdano s
strani pravne ali fizične osebe, ki ima zaposleno osebo, ki je pri enem od
proizvajalcev opravila šolanje za inštruktorja strokovnega izobraževanja, mora
delavnica priložiti tudi fotokopijo potrdila o izobraževanju za to osebo;
-      
listino, iz katere je razvidno, da tehnik ni
bil pravnomočno obsojen za kaznivo dejanje, ki se preganja po uradni dolžnosti
in je bilo izvršeno pri opravljanju nalog v zvezi z zapisovalnimi napravami,
obsodba pa še ni bila izbrisana;
-      
listino, iz katere je razvidno, da za kaznivo
dejanje iz prejšnje alinee ni bil začet kazenski postopek.
25. člen
(dostop do vložnika)
(1) Dostop do vložnika mora biti enostaven, prepoznaven in ne sme ovirati cestnega
prometa.
(2) Dostop je enostaven, če je brez
ovir in neposredno dostopen z javnih površin.
(3) Dostop je prepoznaven, če je
označen z informativnimi tablami, na katerih se nahaja firma vložnika s pripisom »delavnica za tahografe« in/ali »delavnica za digitalne
tahografe« v skladu z odobritvijo.
(4) Šteje se, da dostop ne ovira
cestnega prometa, če je ustrezno opremljen s cestno prometno signalizacijo in
če dovozna pot, ki vodi na preizkuševalno stezo za vozila, omogoča čakanje
najmanj enemu vozilu s priklopnim vozilom in ustreza najdaljši možni dovoljeni
dolžini ene skupine vozil.
(5) (črtan).
26. člen
(zagotavljanje zanesljivosti meritev)
(1) Vložnik
izkazuje, da zagotavlja zanesljivost meritev in ima ustrezno opremo in
orodje tako, da merilna oprema izpolnjuje zahteve standarda SIST EN ISO/IEC
17020.
(2) Oprema in orodje morata biti ves
čas primerna za uporabo, ustrezno prepoznavna (označena) in pravilno
vzdrževana, v skladu z dokumentiranimi postopki in navodili. Vložnik mora imeti dokumentiran postopek za nabavo nove in odpis
izrabljene opreme in orodja. Vložnik mora imeti
postopek za ravnanje z opremo, ki ni brezhibna, ter raziskovanje posledic in
vplivov na rezultate postopkov ob odkritju pomanjkljivosti na opremi in orodju.
Merilna oprema, ki služi za odločanje o skladnosti rezultata meritev z
zahtevami, mora biti, preden se da v uporabo, kalibrirana ter imeti dokazljivo
sledljivost do nacionalnih ali mednarodnih etalonov. Merilna oprema mora biti
redno kalibrirana.
(3) O merilni opremi se vodijo zapisi,
ki vsebujejo naslednje podatke:
-      
identifikacija opreme in pripadajočih
računalniških programov;
-      
firma proizvajalca, oznaka tipa in serijska
številka ali druga nedvoumna identifikacija;
-      
navodila proizvajalca za uporabo in ravnanje z
opremo;
-      
podatki o kalibriranju (datum veljavnega in
naslednjega kalibriranja, izvajalec kalibriranja);
-      
podatki o vzdrževanju;
-      
podatki o poškodbah, nepravilnem delovanju in
popravilih.
(4) Za pomožno opremo se vodijo
zapisi, ki vsebujejo naslednje podatke:
-      
firma proizvajalca, oznaka tipa in serijska
številka ali druga nedvoumna identifikacija;
-      
navodila proizvajalca za uporabo in ravnanje,
če le-ta obstajajo;
-      
podatki o vzdrževanju in funkcionalnem
pregledovanju.
(5) Opremo in orodje sme uporabljati
ali v njo posegati samo pooblaščeno in usposobljeno osebje.
(6) Oprema mora zagotavljati izvajanje
meritev vseh vrst zapisovalne opreme, ki imajo pridobljeno odobritev tipa.
(7) Vlogi za pridobitev odobritve se
priloži izjava, iz katere je razvidno, da vložnik
zagotavlja zanesljivost meritev in ima ustrezno opremo in orodje. Izjavo
podpiše tudi upravitelj.
27. člen
(črtan)
28. člen
(nekaznovanost)
(1) Vložnik
in vsi člani njegove uprave oziroma vse osebe, ki vodijo poslovanje vložnika, upravitelj in tehniki ne smejo biti pravnomočno obsojeni za
kaznivo dejanje, ki se preganja po uradni dolžnosti in ki je bilo izvršeno pri
opravljanju nalog v zvezi z zapisovalno opremo, obsodba pa še ni bila
izbrisana.
(2) Vloga za pridobitev odobritve mora
vsebovati izjave vložnika in vseh članov njegove
uprave, na podlagi katere dovoljujejo pridobitev podatkov, da osebe iz prejšnjega odstavka niso vpisane v kazensko evidenco
zaradi storitve kaznivega dejanja iz prejšnjega odstavka.
(3) Izjava iz prejšnjega odstavka vsebuje
naslednje podatke:
-      
ime in priimek,
-      
enotno matično številko občana (EMŠO),
-      
datum, kraj, občina in državo rojstva,
-      
naslov stalnega oziroma začasnega bivališča
(ulica, hišna številka, kraj in pošta) in
-      
naziv in naslov oziroma sedež delodajalca.
29. člen
(ni v kazenskem postopku)
(1) Vložnik
in vsi člani njegove uprave oziroma vse osebe, ki vodijo poslovanje vložnika, upravitelj in tehniki morajo dati izjavo, da zoper njih ni bila
vložena obtožnica ali obtožni predlog za storjeno kaznivo dejanje, ki se
preganja po uradni dolžnosti in ki je bilo storjeno pri opravljanju nalog v
zvezi z zapisovalno opremo.
(2) Vlogi za pridobitev odobritve mora
vložnik zase in za vse člane svoje uprave oziroma vse
osebe, ki vodijo poslovanje vložnika, upravitelja in
tehnike priložiti izjavo, da, kolikor vedo, zoper njih ni bila vložena
obtožnica ali obtožni predlog za kaznivo dejanje iz prejšnjega odstavka.
30. člen
(ni bil član uprave)
(1) Vložnik
mora izjaviti, da član uprave oziroma poslovodja v zadnjih petih letih pred
vložitvijo vloge ni bil član uprave ali poslovodja delavnice, kateri je bila
odobritev odvzeta.
(2) Vlogi za pridobitev odobritve se
priloži izjava, da niso podane okoliščine iz prejšnjega odstavka.
31. člen
(ni bila odvzeta odobritev)
(1) Vložnik
mora v primeru, ko je univerzalni pravni naslednik delavnice, ki ji je že bila
podeljena odobritev na podlagi tega pravilnika, izjaviti, da prej navedeni
delavnici v zadnjih petih letih pred vložitvijo vloge odobritev ni bila
odvzeta.
(2) Vlogi za pridobitev odobritve se
priloži:
-      
(črtana),
-      
navedbo, ali je vložnik univerzalni pravni naslednik katere od pravnih ali fizičnih oseb,
in navedbo teh morebitnih oseb;
-      
izjavo, da niso podane okoliščine iz prejšnjega
odstavka.
32. člen
(razmerje s proizvajalcem zapisovalne
opreme)
(1) Vložnik
mora izkazati za izpolnjevanje postopkov in nalog iz 16. in 17. člena tega pravilnika, da ima ustrezno urejeno razmerje s proizvajalcem ali proizvajalci
zapisovalne opreme.
(2) Vlogi za pridobitev odobritve se
priloži kopija pogodbe s proizvajalcem ali proizvajalci zapisovalne opreme. Če
je pogodba sklenjena s pooblaščenim zastopnikom proizvajalca zapisovalne
opreme, mora biti v pogodbi navedeno razmerje pooblaščenega zastopnika do
proizvajalca in pogodba, ki določa njun odnos.
33. člen
(prostori za shranjevanje dokumentacije)
(1) Vložnik
mora razpolagati s prostori in opremo, ki omogočajo, da bodo zapisi in
dokumentacija o vseh aktivnostih, povezanih z zapisovalnimi napravami in
podatki, ki so zabeleženi na njih, ustrezno shranjeni in dostopni nadzornim
organom in da bodo osebni podatki varovani v skladu s predpisi o varstvu
osebnih podatkov. V prostorih za hranjenje dokumentacije se morajo ločeno
nahajati tudi žigi in kartice delavnice, ko niso v uporabi.
(2) Vlogi za pridobitev odobritve se
priloži:
-      
podroben opis prostorov z navedbo njihove lege;
-      
načrt prostorov v merilu 1:100;
-      
original ali kopijo javne listine, s katero vložnik dokazuje, da ima prostore v lasti, oziroma original ali kopijo
veljavne pogodbe, s katero dokazuje, da lahko uporablja te prostore za
izvrševanje postopkov in nalog za čas predvidenega trajanja odobritve;
-      
(črtana),
-      
izjavo, da ni nobene pravne ali dejanske ovire,
ki bi vložniku preprečevala, da bi navedene prostore
lahko uporabljal ves čas predvidenega trajanja odobritve;
-      
podroben opis opreme;
-      
dokazila o tem, da vložnik razpolaga z ustrezno opremo;
-      
navedbo, kako vložnik
izpolnjuje ali omogoča izpolnjevanje zahtev glede shranjevanja in varovanja;
-      
izjavo upravitelja, da vložnik izpolnjuje določbe predpisov o varstvu osebnih podatkov.
34. člen
(poravnane obveznosti iz javnih dajatev)
(1) Vložnik
mora imeti poravnane dospele obveznosti iz davkov in drugih javnih dajatev v
skladu s predpisi Republike Slovenije.
(2) (črtan).
35. člen
(imenovanje upravitelja)
(1) Vložnik
mora izkazati, da ima imenovanega upravitelja, ki izpolnjuje pogoje iz
17. člena zakona.
(2) Vlogi za pridobitev odobritve se
priloži:
-      
dokazilo, da je odgovorna oseba vložnika imenovala upravitelja za izvajanje nalog delavnice;
-      
izjavo, iz katere je razvidno, da ima vložnik zaposlenega upravitelja za nedoločen čas s polnim delovnim časom;
-      
dokazilo, da upravitelj ni bil pravnomočno
obsojen za kaznivo dejanje, ki se preganja po uradni dolžnosti in je bilo
izvršeno pri opravljanju nalog v zvezi z zapisovalnimi napravami, obsodba pa še
ni bila izbrisana;
-      
dokazilo, da za kaznivo dejanje iz prejšnje
alinee ni bil začet kazenski postopek.
36. člen
(oglasna deska)
(1) Vložnik
mora imeti oglasno desko, na kateri so informacije v skladu z 19. členom
tega pravilnika.
(2) Vlogi za pridobitev odobritve vložnik priloži izjavo, da ima oglasno desko. Izjavo podpišeta upravitelj
in odgovorna oseba.
37. člen
(črtan)
V. POSTOPEK ODOBRITVE DELAVNICE
38. člen
(postopek odobritve)
(1) Postopek odobritve se začne z
vložitvijo vloge za odobritev.
(2) Vložnik
mora v vlogi navesti:
-      
ime oziroma firmo in sedež vložnika;
-      
navedbo postopkov in nalog, za katere se
zahteva odobritev.
(3) Vsi dokumenti in dokazila, ki so
priloženi vlogi, morajo biti v slovenskem jeziku ali uradnem prevodu.
39. člen
(podaljšanje odobritve)
(1) Vložnik
mora v roku 60 dni pred iztekom veljavnosti odobritve podati vlogo za
podaljšanje odobritve.
(2) V vlogi mora navesti:
-      
ime oziroma firmo in sedež vložnika;
-      
navedbo postopkov in nalog, za katere želi
podaljšanje odobritve.
(3) Vložnik
mora navesti vsa spremenjena dejstva oziroma okoliščine, ki vplivajo na izdajo
odobritve.
40. člen
(določitev oznake delavnice)
(1) Ministrstvo določi odobreni
delavnici oznako. Z oznako delavnica označuje namestitveno ploščico in vsa
predvidena plombirana mesta po uspešno opravljenem postopku, za katerega je
odobrena.
(2) Oznaka iz prejšnjega odstavka
sestoji iz velikih tiskanih črk SI in dvomestne številke.

Priloga 1: Zahtevek/delovni nalog
Priloga 2: Zapisnik o prvi namestitvi (AT, DT)
Priloga
3: Zapisnik o preverjanju (pred namestitvijo, po servisiranju) (AT,
DT)
Priloga
4: Zapisnik o kontroli OH
Priloga 5: Zapisnik o kontroli (AT OH, DT OH)
Priloga 6: Zapisnik o prenosu podatkov DT
Priloga 7: Certifikat o neizvedljivosti prenosa ali
izpisa podatkov DT
Priloga 8: Zapisnik o servisu (AT, DT)
Priloga 9: Postopek preverjanja pred nameščanjem in
med kontrolo
Priloga 10: Postopek preverjanja po servisiranju
Priloga 11: Postopek kontrole zapisovalne opreme
Priloga 12: Postopek kontrole z referenčnim kablom
Priloga
13: Certifikat o kontroli št. * SI xxXXXXXXXXXX

Pravilnik o odobritvi in nalogah delavnic za
tahografe in naprave za omejevanje hitrosti (Uradni list RS, št. 46/06)
vsebuje naslednjo končno določbo:
»VI. KONČNA DOLOČBA
41. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o odobritvi in nalogah delavnic za tahografe in naprave za
omejevanje hitrosti (Uradni list RS, št. 79/09) vsebuje naslednjo končno določbo:
»KONČNA DOLOČBA
30. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne štirinajsti
dan po tem, ko pristojni organ omogoči vzpostavitev elektronske informacijske
povezave z delavnico.«.

Pravilnik o spremembah in dopolnitvah
Pravilnika o odobritvi in nalogah delavnic za tahografe in naprave za omejevanje
hitrosti (Uradni list RS, št. 45/12) vsebuje naslednjo prehodno in
končno določbo:
»18. člen
Ne glede na 30. člen Pravilnika o
spremembah in dopolnitvah Pravilnika o odobritvi in nalogah delavnic za
tahografe in naprave za omejevanje hitrosti (Uradni list RS, št. 79/09) se
priloge 9, 10, 11 in 12 začnejo uporabljati 60 dni po uveljavitvi tega
pravilnika.
19. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o odobritvi in nalogah delavnic za tahografe in naprave za
omejevanje hitrosti (Uradni list RS, št. 53/15)
vsebuje naslednji končni določbi:
»13. člen
(začetek
uporabe)
Spremenjene priloge 1 do 8 in nova priloga
13 pravilnika se začnejo uporabljati 1. oktobra 2015.
14. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.