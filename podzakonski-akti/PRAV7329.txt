SPLOŠNE DOLOČBE
1. člen
S tem pravilnikom se določa vsebina obrazcev, na katerih se
vlagajo zahteve za uveljavljanje posameznih vrst pravic iz zavarovanja za
starševsko varstvo (starševski dopust, starševsko nadomestilo, pravica do krajšega
delovnega časa in pravica do plačila prispevkov za socialno varnost zaradi
starševstva) in za pomoč ob rojstvu otroka, predpisuje vrsta dokazil o
izpolnjevanju pogojev za pridobitev posameznih vrst pravic ter določa
natančnejši postopek za uveljavljanje navedenih pravic.
2. člen
Pravice iz zavarovanja za starševsko varstvo uveljavljajo
zavarovanci na podlagi prijave v zavarovanje in obračunanih prispevkov za
starševsko varstvo.
3. člen
Osnove za plačilo prispevkov za starševsko varstvo
zavarovanca in delodajalca so enake osnovam za plačilo prispevkov za obvezno
pokojninsko zavarovanje.
4. člen
(1) Center za socialno delo (v nadaljnjem besedilu: center)
po uradni dolžnosti pridobi podatke o dejstvih, potrebnih za obravnavo vloge in
odločanje o pravicah iz lastne evidence ter tudi iz uradnih evidenc, ki jih
vodijo upravni in drugi državni organi, organi lokalnih skupnosti ali nosilci
javnih pooblastil (npr. o rojstvu, smrti, stalnem oziroma začasnem
prebivališču, državljanstvu, izvleček iz evidence o vključitvi v starševsko
varstvo), razen če stranka to izrecno prepove. 
(2) Stranki dokazil, s katerimi center že razpolaga, ni treba
prilagati ob uveljavljanju posamezne pravice.
I. PRAVICA DO STARŠEVSKEGA DOPUSTA
5. člen
Pravica do vseh vrst starševskega dopusta se uveljavlja pri
krajevno pristojnem centru. Center stranki izroči vse obrazce, ki jih potrebuje
za uveljavljanje posamezne pravice in jo seznani z nadaljnjim postopkom
uveljavljanja posamezne pravice ter posledicami zamude rokov iz 16., 22., 29.,
33. in 37. člena Zakona o starševskem varstvu in družinskih prejemkih (Uradni
list RS, št. 110/06 – uradno prečiščeno besedilo in 10/08, v nadaljnjem
besedilu: zakon) ter jo opozori na obveznosti do delodajalca.
6. člen
Delodajalec potrjuje, da je seznanjen s predvidenim datumom
nastopa posamezne vrste starševskega dopusta tako, da potrdi obrazec Priloga
št. S-1 – podatki o zaposlitvi in plači oziroma osnovi, od katere so bili
obračunani prispevki za starševsko varstvo. Osebe, ki samostojno opravljajo
pridobitno ali poklicno dejavnost, in kmetje to potrdilo izpolnijo sami.
7. člen
Center v 15 dneh po priznanju posamezne vrste starševskega
dopusta obvesti delodajalca vlagateljice oziroma vlagatelja (v nadaljnjem
besedilu: vlagatelj) o priznanju posamezne vrste pravice do starševskega
dopusta, tako da mu posreduje potrdilo o priznanju posamezne vrste starševskega
dopusta. Če je vlagatelj samozaposlena oseba, center na enak način obvesti
pristojni organ za vpis samostojne dejavnosti, če je vlagatelj kmet, center obvesti
pristojni davčni organ, če pa je vlagatelj brezposelna oseba, center obvesti
pristojno območno enoto Zavoda Republike Slovenije za zaposlovanje.
1 Pravica do porodniškega dopusta
1.1 Pravica do porodniškega dopusta matere
8. člen
(1) Pravico do porodniškega dopusta uveljavlja mati pri
centru, ki je krajevno pristojen glede na njeno stalno prebivališče, na obrazcu
S-1/1 – vloga matere za uveljavitev pravic ob rojstvu otroka. Pravico
uveljavlja 30 dni pred predvidenim nastopom porodniškega dopusta ali 60 dni
pred predvidenim datumom poroda. Informacijo o predvidenem datumu poroda dobi
pri osebnem ginekologu. 
(2) Vlagateljica mora vlogi priložiti potrdilo delodajalca na
obrazcu Priloga št. S-1 – podatki o zaposlitvi in plači oziroma osnovi, od
katere so bili obračunani prispevki za starševsko varstvo.
9. člen
(1) Mati mora obvestiti delodajalca o nastopu porodniškega
dopusta tako, da mu predloži v izpolnitev obrazec Priloga št. S-1 – podatki o
zaposlitvi in plači oziroma osnovi, od katere so bili obračunani prispevki za
starševsko varstvo. 
(2) Če delodajalec na obrazcu Priloga št. S-1 ne potrdi, da
je seznanjen s predvidenim nastopom porodniškega dopusta, mati o tem obvesti
center, ki v skladu z zakonom nadaljuje postopek.
10. člen
(1) Če mati na dan poroda še ni nastopila porodniškega
dopusta, ga nastopi z dnem rojstva otroka. Center in delodajalca je treba o tem
obvestiti v treh dneh po rojstvu otroka. 
(2) Če mati ne nastopi porodniškega dopusta v roku 28 dni
pred predvidenim datumom poroda, neizrabljenega dela porodniškega dopusta ne
more izrabiti po otrokovem rojstvu razen v primeru, če je porod nastopil pred
predvidenim datumom. 
(3) Ob predložitvi obvestila pristojnega zdravstvenega zavoda
o predčasnem porodu lahko mati neizrabljen del porodniškega dopusta, ki traja
do 28 dni, izrabi tudi po rojstvu otroka. Če mati pristojnemu centru ne
predloži obvestila o predčasnem porodu, lahko izrabi le 77 dni porodniškega
dopusta.
11. člen
(1) Materi pripada od dne rojstva otroka najmanj 42 dni
porodniškega dopusta. 
(2) Če mati rodi mrtvega otroka, mora sama ali kdo drug o tem
obvestiti pristojni center najpozneje v 30 dneh od dne poroda. Dokazilo o tem
je obvestilo pristojnega zdravstvenega zavoda. 
(3) Če otrok umre med porodniškim dopustom matere, pripada materi
najmanj 42 dni porodniškega dopusta od rojstva otroka, od dne smrti otroka pa
10 dni, vendar skupno trajanje porodniškega dopusta ne sme biti daljše od 105
dni. Mati ali kdo drug mora o smrti otroka obvestiti pristojni center
najpozneje v osmih dneh od smrti otroka. 
(4) Če mati zapusti otroka, to ugotavlja center.
1.2 Pravica do porodniškega dopusta očeta, druge osebe ali
enega od starih staršev otroka
12. člen
(1) Oče, druga oseba ali eden od starih staršev otroka lahko
uveljavlja pravico do porodniškega dopusta le v primerih iz 20. in 21. člena
zakona in če dejansko neguje in varuje otroka. 
(2) Oče, druga oseba ali eden od starih staršev otroka ima
pravico do porodniškega dopusta, ki traja 77 dni od rojstva otroka, zmanjšano
za toliko dni, kolikor je otrok star, ko nastopi porodniški dopust oče, druga
oseba ali eden od starih staršev otroka.
13. člen
(1) Oče, druga oseba ali eden od starih staršev otroka
uveljavlja pravico do porodniškega dopusta pri centru, v katerem je bila materi
priznana pravica do porodniškega dopusta, na obrazcu S-1/1-O – vloga za
uveljavitev pravic do porodniškega dopusta in porodniškega nadomestila očeta,
druge osebe ali enega od starih staršev otroka. Če materi ni bila priznana
pravica do porodniškega dopusta, vlagatelj uveljavlja pravico do porodniškega
dopusta prav tako v skladu z 52. členom zakona. 
(2) Vlagatelj mora vlogi priložiti potrdilo delodajalca na
obrazcu Priloga št. S-1 – podatki o zaposlitvi in plači oziroma osnovi, od
katere so bili obračunani prispevki za starševsko varstvo.
14. člen
(1) Če uveljavlja pravico do porodniškega dopusta oče, ker je
mati zapustila otroka, ali na podlagi mnenja pristojnega zdravnika, da mati
trajno oziroma začasno ni sposobna za samostojno življenje in delo, mora vlogi
za uveljavitev pravice priložiti mnenje pristojnega zdravnika o materini trajni
ali začasni nesposobnosti za samostojno življenje in delo med trajanjem
porodniškega dopusta. Oče v vlogi izjavi, da neguje in varuje otroka. Oče, ki
nima sklenjene zakonske zveze z materjo otroka in rojstvo še ni bilo vpisano v
rojstno matično knjigo, v vlogi izjavi, da je oče otroka. 
(2) Če mati zapusti otroka, to ugotavlja center.
15. člen
Kadar oče uveljavlja pravico do porodniškega dopusta namesto
matere, mlajše od 18 let, ki ima status vajenke, učenke, dijakinje oziroma
študentke, mati v vlogi izrazi soglasje, da vlagatelj uveljavlja pravico do
porodniškega dopusta. Oče v vlogi izjavi, da neguje in varuje otroka. Oče, ki
nima sklenjene zakonske zveze z materjo otroka in rojstvo še ni bilo vpisano v
rojstno matično knjigo, v vlogi izjavi, da je oče otroka.
16. člen
Pravico do porodniškega dopusta lahko uveljavlja druga oseba,
če izpolnjuje pogoje, določene v 3. točki 3. člena zakona.
17. člen
Pravico do porodniškega dopusta lahko uveljavlja eden od
starih staršev, če je ne uveljavlja oče in je mati otroka mlajša od 18 let ter
ima status vajenke, učenke, dijakinje oziroma študentke. Mati v vlogi izrazi
soglasje, da vlagatelj uveljavlja pravico do porodniškega dopusta, vlagatelj pa
v vlogi izjavi, da neguje in varuje otroka.
2 Pravica do očetovskega dopusta
18. člen
(1) Oče ima pravico do očetovskega dopusta, ki traja 90 dni v
obliki polne odsotnosti z dela. Pravico do 15 dni očetovskega dopusta, za
katero ima oče pravico do očetovskega nadomestila, mora oče izrabiti v času od
rojstva otroka oziroma otrok do dopolnjenega šestega meseca otrokove starosti.
Pravico do 75 dni očetovskega dopusta v obliki polne odsotnosti lahko oče
izrabi kadarkoli do dopolnjenega tretjega leta starosti otroka. 
(2) Očetovski dopust lahko oče izrabi v strnjenem nizu ali po
dnevih. Če oče izrabi očetovski dopust po dnevih, se trajanje pravice določi v
delovnih dnevih tako, da se mu prizna 70 odstotkov pripadajočih koledarskih dni
očetovskega dopusta, pri čemer se število dni zaokroži navzgor. To pomeni, da
očetu za 90 koledarskih dni očetovskega dopusta pripada 63 delovnih dni, za 15
koledarskih dni mu pripada 11 delovnih dni, za 75 koledarskih dni pa mu pripada
52 delovnih dni.
19. člen
Če mati nima pravice do porodniškega dopusta in te pravice ne
uveljavlja oče, mora oče 15 dni očetovskega dopusta s pravico do očetovskega
nadomestila izrabiti do dopolnjenega šestega meseca starosti otroka.
20. člen
(1) Oče pravico do očetovskega dopusta uveljavlja na obrazcu
S-1/2 – vloga očeta za uveljavitev pravic ob rojstvu otroka – 60 dni pred
predvidenim datumom poroda matere, lahko pa 30 dni pred predvidenim datumom
nastopa očetovskega dopusta pri krajevno pristojnem centru skladno z 52. členom
zakona. 
(2) Vlagatelj priloži vlogi potrdilo na obrazcu Priloga št.
S-1 – podatki o zaposlitvi in plači oziroma osnovi, od katere so bili
obračunani prispevki za starševsko varstvo. Oče v vlogi izjavi, da neguje in
varuje otroka. Oče, ki nima sklenjene zakonske zveze z materjo otroka in
rojstvo še ni bilo vpisano v rojstno matično knjigo, v vlogi izjavi, da je oče
otroka.
21. člen
(1) Oče nima pravice do očetovskega dopusta oziroma mu
pravica do očetovskega dopusta preneha, če otrok živi pri materi ali drugi
osebi ter oče ne varuje in neguje otroka ali če očetovstvo ni urejeno ali je
bila očetu odvzeta roditeljska pravica za tega otroka oziroma so mu bili
prepovedani stiki z otrokom skladno s posebnim zakonom. 
(2) Pravica do očetovskega dopusta preneha očetu naslednji
dan po vročitvi odločbe o dodelitvi otroka v varstvo in vzgojo materi ali
odločbe o namestitvi otroka pri drugi osebi ali odločbe o odvzemu roditeljske
pravice oziroma prepovedi stikov z otrokom skladno s posebnim zakonom ali s
smrtjo otroka.
3 Pravica do dopusta za nego in varstvo otroka
3.1 Pravica staršev do dopusta za nego in varstvo otroka
22. člen
(1) Pravico do dopusta za nego in varstvo otroka uveljavlja
mati na obrazcu S-1/1 – vloga matere za uveljavitev pravic ob rojstvu otroka –
ob uveljavljanju pravice do porodniškega dopusta oziroma 30 dni pred iztekom
porodniškega dopusta. Pravico do dopusta za nego in varstvo otroka uveljavlja
oče na obrazcu S-1/3 – vloga za uveljavitev pravic do dopusta za nego in
varstvo otroka in nadomestila za nego in varstvo otroka očeta, druge osebe ali
enega od starih staršev otroka hkrati z uveljavljanjem pravice do porodniškega
dopusta oziroma očetovskega dopusta.Vlagatelj vlogi priloži potrdilo
delodajalca na obrazcu Priloga št. S-1 – podatki o zaposlitvi in plači oziroma
osnovi, od katere so bili obračunani prispevki za starševsko varstvo, razen če
center s podatki iz njega že razpolaga. Pravica se uveljavlja pri centru, ki je
krajevno pristojen v skladu z 52. členom zakona. Če vlagateljica ni mati, mora
oče v vlogi navesti tudi podatke o njej. Oče v vlogi izjavi, da neguje in
varuje otroka. Oče, ki nima sklenjene zakonske zveze z materjo otroka in
rojstvo še ni bilo vpisano v rojstno matično knjigo, v vlogi izjavi, da je oče
otroka. 
(2) Pravica do daljšega dopusta za nego in varstvo otroka
zaradi rojstva dvojčkov ali več hkrati živorojenih otrok, rojstva nedonošenčka
oziroma nedonošenčkov, rojstva otroka, ki potrebuje posebno nego in varstvo ter
ko starši že ob rojstvu otroka varujejo in vzgajajo najmanj dva otroka v
starosti do osmih let, se uveljavlja istočasno, na istih obrazcih. Če vlagatelj
pravico uveljavlja v skladu s 4. odstavkom 26. člena zakona, mora vlogi
priložiti obvestilo pristojnega zdravstvenega zavoda.
23. člen
Pravico do daljšega dopusta za nego in varstvo otroka (za
otroka, ki potrebuje posebno nego in varstvo) lahko uveljavlja eden od staršev
naknadno, vendar najpozneje do 18. meseca starosti otroka, na obrazcu S-1/3-N –
vloga za naknadno uveljavitev pravic do dopusta za nego in varstvo otroka in
nadomestila za nego in varstvo otroka (za otroka, ki potrebuje posebno nego in
varstvo). Vlogi priloži zdravstveno dokumentacijo, v vlogi pa izjavi, da bo
daljši dopust koristil sam v dogovoru z drugim od staršev ali vlogi priloži
dogovor na obrazcu Priloga št. S-2 – dogovor o izrabi dopusta za nego in
varstvo otroka in potrdilo delodajalca na obrazcu Priloga št. S-1 – podatki
delodajalca o zaposlitvi in plači oziroma osnovi, od katere so bili obračunani
prispevki za starševsko varstvo.
24. člen
(1) Če mati nima pravice do porodniškega dopusta in te
pravice ni uveljavljal oče, lahko mati ali oče uveljavlja pravico do dopusta za
nego in varstvo otroka 30 dni pred potekom 77 dni starosti otroka. 
(2) Pravica do dopusta za nego in varstvo otroka se prizna
neposredno po poteku 77 dni starosti otroka, to je v istem obdobju, kot če bi
bila pravica do porodniškega dopusta priznana. Če mati ali oče uveljavlja
pravico do dopusta za nego in varstvo otroka po poteku 77 dni starosti otroka,
se trajanje pravice skrajša za toliko dni, kolikor je otrok star tisti dan, ko
eden od staršev predloži centru popolno vlogo oziroma mu pravica pripada,
zmanjšano za 77 dni.
25. člen
Če eden od staršev uveljavlja pravico do dopusta za nego in
varstvo otroka sam, v vlogi izjavi, da pravico uveljavlja sam v dogovoru z
drugim od staršev.
26. člen
(1) Pravico do dopusta za nego in varstvo otroka lahko
uveljavljata za istega otroka oba od staršev, vendar pravice ne moreta
koristiti hkrati v obliki polne odsotnosti z dela, lahko pa jo koristita v
obliki delne odsotnosti z dela, vsak v obsegu do največ polovične tedenske
delovne obveznosti, kot je zanju veljala pred nastopom starševskega dopusta.
Pri tem skupno trajanje pravice ne sme presegati z zakonom določenega obsega. 
(2) Starši lahko koristijo hkrati za istega otroka oziroma otroke
v obliki polne odsotnosti z dela le toliko dni dopusta za nego in varstvo
otroka, kolikor znaša daljši dopust za nego in varstvo otroka zaradi dveh ali
več hkrati živorojenih otrok, za otroka, ki potrebuje posebno nego in varstvo
in zaradi rojstva otroka v družini, v kateri starši že ob rojstvu otroka
varujejo in vzgajajo najmanj dva otroka v starosti do osmih let. Pri tem skupno
trajanje pravice ne sme presegati z zakonom določenega obsega.
27. člen
Dopust za nego in varstvo otroka lahko starši koristijo v
strnjenem nizu v obliki polne ali delne odsotnosti z dela.
28. člen
(1) Kadar oba od staršev v skladu z zakonom uveljavljata
pravico do dopusta za nego in varstvo otroka v obliki polne odsotnosti z dela
(izmenično koriščenje dopusta), se za časovno razporeditev koriščenja dopusta
za nego in varstvo otroka oba medsebojno dogovorita z dogovorom na obrazcu
Priloga št. S-2 – dogovor o izrabi dopusta za nego in varstvo, iz katerega je
razvidno obdobje koriščenja dopusta vsakega od staršev. Vsak delodajalec za
svojega zaposlenega s podpisom in žigom potrdi, da je seznanjen s predvidenim
obdobjem koriščenja dopusta za nego in varstvo otroka. 
(2) Kadar oba od staršev, v skladu s prvim odstavkom 27.
člena tega pravilnika, uveljavljata pravico do dopusta za nego in varstvo
otroka v obliki delne odsotnosti z dela, se za časovno razporeditev koriščenja
dopusta za nego in varstvo otroka medsebojno dogovorita oba in delodajalca z
dogovorom na obrazcu Priloga št. S-2, iz katerega je razvidno obdobje ter
časovna razporeditev koriščenja dopusta vsakega od staršev. Pri tem delna
odsotnost z dela ne more biti daljša od polovičnega obsega tedenske delovne
obveznosti vsakega od staršev pred nastopom starševskega dopusta. Vsak
delodajalec za svojega zaposlenega podpiše in potrdi z žigom dogovor na obrazcu
Priloga št. S-2. 
(3) Vsak od staršev uveljavlja pravico do dopusta za nego in
varstvo otroka s samostojno vlogo. Obrazec Priloga št. S-2 vlogi priloži le
mati. Podatke iz dogovora center upošteva tudi pri vlogi, ki jo vloži oče.
29. člen
(1) Kadar oba od staršev v skladu z zakonom uveljavljata
pravico do koriščenja dopusta za nego in varstvo otroka, morata skleniti
dogovor na obrazcu Priloga št. S-2 – dogovor o izrabi dopusta za nego in
varstvo otroka, na katerem določita obdobje, v katerem bosta koristila pravico
do dopusta za nego in varstvo otroka istočasno v obliki polne odsotnosti z
dela. 
(2) Vsak od staršev uveljavlja pravico do dopusta s
samostojno vlogo, dogovor staršev na obrazcu Priloga št. S-2 vlogi priloži le
mati. Center upošteva podatke iz dogovora tudi pri vlogi, ki jo vloži oče.
30. člen
(1) Pisni dogovor o izrabi dopusta za nego in varstvo otroka
lahko starši spremenijo v primeru, če nastopi razlog za podaljšanje dopusta za
nego in varstvo otroka ali če pričakujejo rojstvo drugega otroka ali v primeru
bolezni enega od staršev ali napotitve enega od staršev na delo v tujino ali
odsotnosti enega od staršev zaradi izobraževanja ali izgube oziroma spremembe
zaposlitve enega od staršev. Spremenjeni dogovor je treba priložiti na enakem
obrazcu, določenem v 29. in 30. členu tega pravilnika in mu priložiti ustrezno
dokazilo o okoliščini, ki je podlaga za spremembo dogovora. 
(2) Spremenjenemu dogovoru na obrazcu Priloga št. S-2 je
treba priložiti za vsakega od staršev tudi obrazec Priloga št. S-1 – podatki o
zaposlitvi in plači oziroma osnovi, od katere so bili obračunani prispevki za
starševsko varstvo.
31. člen
(1) Pisni dogovor med starši preneha veljati tudi, če eden od
staršev zapusti otroka ali na podlagi mnenja pristojnega zdravnika, da eden od
staršev trajno oziroma začasno ni sposoben za samostojno življenje in delo, za
kar je centru treba priložiti mnenje pristojnega zdravnika o trajni ali začasni
nesposobnosti za samostojno delo in življenje med trajanjem dopusta za nego in
varstvo otroka za enega od staršev. 
(2) Če mati ali oče zapusti otroka, to ugotavlja center. 
(3) Če pisni dogovor med starši preneha veljati, neizkoriščen
del dopusta izrabi le eden od staršev, za kar mora centru priložiti še obrazec
Priloga št. S-1 – podatki o zaposlitvi in plači oziroma osnovi, od katere so
bili obračunani prispevki za starševsko varstvo.
3.2 Pravica druge osebe ali enega od starih staršev otroka
do dopusta za nego in varstvo otroka
32. člen
(1) Druga oseba lahko uveljavlja pravico do dopusta za nego
in varstvo otroka, če izpolnjuje pogoje določene v tretji točki 3. člena
zakona. Pravico uveljavlja v skladu z 22. členom tega pravilnika, in sicer z
vlogo, s katero pravico do dopusta za nego in varstvo uveljavlja oče. Vlogi mora
priložiti dokazila iz 23. in 25. člena tega pravilnika. 
(2) Dopust za nego in varstvo otroka lahko koristi druga
oseba le v strnjenem nizu v obliki polne ali delne odsotnosti z dela.
33. člen
(1) Pravico do dopusta za nego in varstvo otroka lahko uveljavlja
eden od starih staršev, če te pravice ne uveljavlja oče in je mati otroka ob
rojstvu otroka mlajša od 18 let ter ima status vajenke, učenke, dijakinje
oziroma študentke. Pravico uveljavlja v skladu z 21. členom tega pravilnika, in
sicer z obrazcem, s katerim pravico do dopusta za nego in varstvo uveljavlja
oče. Vlogi mora poleg dokazil iz 23. in 25. člena tega pravilnika priložiti
tudi podpisano izjavo očeta, da ne bo uveljavljal pravice do dopusta za nego in
varstvo otroka, razen kadar očetovstvo ni urejeno, če je bila očetu odvzeta
roditeljska pravica za tega otroka ali če so mu prepovedani stiki s tem
otrokom. 
(2) Mati v vlogi izrazi soglasje, da eden od starih staršev
uveljavlja pravico do dopusta za nego in varstvo otroka. Eden od starih staršev
v vlogi izjavi, da neguje in varuje otroka. 
(3) Dopust za nego in varstvo otroka lahko koristi eden od
starih staršev otroka le v strnjenem nizu v obliki polne odsotnosti z dela.
4 Posvojiteljski dopust
34. člen
(1) Pravico do posvojiteljskega dopusta uveljavlja
posvojitelj ali oseba, ki ji je otrok zaupan v vzgojo in varstvo z namenom
posvojitve, na obrazcu S-1/4 – vloga za uveljavitev pravic do posvojiteljskega
dopusta in posvojiteljskega nadomestila pri krajevno pristojnem centru glede na
prebivališče posvojitelja oziroma osebe, ki ji je otrok dodeljen v varstvo in
vzgojo z namenom posvojitve, ki ga nastopi najpozneje 30 dni po namestitvi
otroka v družino z namenom posvojitve, razen če koristi starševski dopust. 
(2) Vlagatelj mora vlogi priložiti potrdilo delodajalca na
obrazcu Priloga št. S-1 – podatki o zaposlitvi in plači oziroma osnovi, od
katere so bili obračunani prispevki za starševsko varstvo ter dokončno odločbo
o posvojitvi otroka ali dokončno odločbo o namestitvi otroka v vzgojo in
varstvo z namenom posvojitve. 
(3) Vlagatelj mora obvestiti delodajalca o izrabi
posvojiteljskega dopusta najkasneje v treh dneh po nastopu razlogov za
koriščenje te pravice.
35. člen
(1) Posvojitelj oziroma oseba, ki ji je otrok zaupan v vzgojo
in varstvo z namenom posvojitve, lahko uveljavlja pravico do posvojiteljskega
dopusta do dopolnjenega četrtega oziroma desetega leta starosti otroka. 
(2) Pravico lahko koristi eden od posvojiteljev v strnjenem
nizu ob polni odsotnosti z dela, lahko pa jo koristita oba posvojitelja hkrati
v strnjenem nizu ob polni ali delni odsotnosti z dela enega ali obeh od
staršev, pri čemer skupno trajanje dopusta ne sme presegati 150 oziroma 120
dni. Če uveljavljata pravico oba posvojitelja ali osebi, ki jima je bil otrok
zaupan v vzgojo in varstvo z namenom posvojitve, predložita centru vsak svojo
vlogo.
36. člen
Če je posvojitelj ali druga oseba dobil v vzgojo in varstvo
otroka pred prvim letom starosti otroka in je že koristil dopust za nego in
varstvo otroka za istega otroka, ima pravico do izrabe posvojiteljskega dopusta
samo, če je trajal dopust za nego in varstvo otroka manj kot 150 dni. Razliko
do 150 dni uveljavlja na obrazcu S-1/4 – vloga za uveljavitev pravic do
posvojiteljskega dopusta in posvojiteljskega nadomestila.
37. člen
Pravica do posvojiteljskega dopusta preneha z naslednjim dnem
po premestitvi otroka drugam ali naslednji dan po smrti otroka.
II. PRAVICA DO STARŠEVSKEGA NADOMESTILA
1 Uveljavljanje pravice do starševskega nadomestila na podlagi
pravice do starševskega dopusta
38. člen
(1) Pravico do starševskega nadomestila vlagatelj uveljavlja
skupaj s starševskim dopustom, in sicer: 
-       
mati na obrazcu S-1/1 – vloga matere za uveljavitev pravic ob rojstvu
otroka; 
-       
oče na obrazcu S-1/2 – vloga očeta za uveljavitev pravic ob rojstvu
otroka; 
-       
oče, druga oseba ali eden od starih staršev otroka pravico do
porodniškega nadomestila na obrazcu S-1/1-O – vloga za uveljavitev pravic do
porodniškega dopusta in porodniškega nadomestila očeta, druge osebe ali enega
od starih staršev otroka; nadomestilo za nego in varstvo otroka pa na obrazcu
S-1/3 – vloga za uveljavitev pravic do dopusta za nego in varstvo otroka in
nadomestila za nego in varstvo otroka očeta, druge osebe ali enega od starih
staršev otroka, če uveljavlja pravico na podlagi pridobljene pravice do
starševskega dopusta; 
-       
posvojitelj ali oseba, ki ji je otrok zaupan v vzgojo in varstvo z
namenom posvojitve na obrazcu S-1/4 – vloga za uveljavitev pravice do
posvojiteljskega dopusta in posvojiteljskega nadomestila. 
(2) Pravico do porodniškega nadomestila uveljavlja mati 60
dni pred predvidenim datumom poroda oziroma istočasno z uveljavljanjem pravice
do porodniškega dopusta. Pravico do očetovskega nadomestila uveljavlja oče 60
dni pred predvidenim datumom poroda matere oziroma istočasno z uveljavljanjem
pravice do očetovskega dopusta. Pravico do nadomestila za nego in varstvo
otroka uveljavlja eden od staršev ali oba starša ob uveljavljanju pravice do
porodniškega dopusta oziroma 30 dni pred iztekom porodniškega dopusta. Pravico do
posvojiteljskega nadomestila uveljavlja eden od posvojiteljev ali oba
posvojitelja oziroma oseba, ki ji je otrok zaupan v vzgojo in varstvo z namenom
posvojitve najpozneje 30 dni po nastopu posvojiteljskega dopusta.
39. člen
Ne glede na dolžino trajanja očetovskega dopusta ima oče
pravico do očetovskega nadomestila za 15 dni očetovskega dopusta, če dopust
koristi od rojstva otroka oziroma otrok do dopolnjenega šestega meseca starosti
otroka. Za 75 dni očetovskega dopusta, ki ga lahko koristi do dopolnjenega
tretjega leta starosti otroka, mu Republika Slovenija zagotavlja plačilo
prispevkov za socialno varnost od minimalne plače, ki velja na dan plačila
prispevkov.
40. člen
(1) Če vlagatelj uveljavlja davčno olajšavo za družinske
člane, na vlogi navede priimek in ime posameznega družinskega člana, davčno
številko, leto rojstva ter sorodstveno razmerje. 
(2) Vlogi mora vlagatelj iz prve, druge in tretje točke 6.
člena zakona priložiti podatke o plači, nadomestilu plače oziroma osnovi, od
katere so bili obračunani prispevki za starševsko varstvo na obrazcu Priloga
št. S-1 – podatki o zaposlitvi in plači oziroma osnovi, od katere so bili
obračunani prispevki za starševsko varstvo v zadnjih 12 mesecih pred vložitvijo
prve vloge za starševski dopust.
41. člen
(1) Podatke o plači in nadomestilu plače v primeru odsotnosti
z dela zaradi bolezni ali nege otroka, od katere so bili obračunani prispevki
za starševsko varstvo, za vlagatelje iz drugega odstavka prejšnjega člena,
izpolni in potrdi delodajalec. Delodajalec za vlagatelja na istem obrazcu
označi morebitne odtegljaje od starševskega nadomestila ter centru posreduje
pripadajočo dokumentacijo. 
(2) Podatke o osnovi, od katere so bili obračunani prispevki
za starševsko varstvo za zavarovance iz četrte, pete in šeste točke 6. člena
zakona, pridobi center po uradni dolžnosti od davčnega organa. 
(3) Podatke o nadomestilu za čas zadržanosti od dela, od
katerega so bili obračunani prispevki za starševsko varstvo in ga je izplačeval
Zavod za zdravstveno zavarovanje Slovenije (v nadaljnjem besedilu: ZZZS) za
osebe, ki samostojno opravljajo pridobitno ali poklicno dejavnost, pri njih
zaposlene osebe in kmete pridobi center po uradni dolžnosti od ZZZS. 
(4) Podatke o denarnem nadomestilu ali o denarni pomoči za
čas brezposelnosti, od katerega so bili obračunani prispevki za starševsko
varstvo, pridobi center po uradni dolžnosti od Zavoda Republike Slovenije za
zaposlovanje. 
(5) Podatke o starševskem nadomestilu ali delnem plačilu za
izgubljeni dohodek, od katerega so bili obračunani prispevki za starševsko
varstvo, ali podatke o osnovi, od katere so bili obračunani prispevki za
socialno varnost zaradi dela s krajšim delovnim časom zaradi starševstva in
podatke o osnovi, od katere so bili obračunani prispevki za socialno varnost v
primeru štirih ali več otrok, potrdi center.
2 Uveljavljanje pravice do starševskega nadomestila brez
pravice do starševskega dopusta
42. člen
(1) Kadar vlagatelj v skladu z drugim odstavkom 39. člena
zakona ne uveljavlja pravice do starševskega dopusta, uveljavlja pravico do
starševskega nadomestila na obrazcu S-2/1 – vloga za uveljavitev pravice do
starševskega nadomestila – brez dopusta. 
(2) Če vlagatelj uveljavlja davčno olajšavo za družinske
člane, na vlogi navede priimek in ime posameznega družinskega člana, davčno
številko, leto rojstva ter sorodstveno razmerje.
43. člen
(1) Če mati nima pravice do porodniškega dopusta, uveljavlja
pravico do porodniškega nadomestila 60 dni pred predvidenim datumom poroda.
Informacijo o predvidenem datumu poroda dobi pri osebnem ginekologu. Materi
pripada pravica do porodniškega nadomestila 28 dni pred predvidenim datumom
poroda in traja 105 dni. 
(2) Pravico do porodniškega nadomestila ima pod enakimi
pogoji kot pravico do porodniškega dopusta tudi oče, druga oseba ali eden od
starih staršev otroka.
44. člen
Če oče nima pravice do očetovskega dopusta, lahko uveljavlja
pravico do 15 dni očetovskega nadomestila, ki ga koristi do dopolnjenega
šestega meseca starosti otroka, pri čemer se smiselno uporabljajo določbe tega
pravilnika iz poglavja »Pravica do očetovskega dopusta«, razen v delu, ki se
nanaša na delodajalca, ter določbe 42. člena tega pravilnika.
45. člen
(1) Kadar eden od staršev, druga oseba ali eden od starih
staršev otroka nima pravice do dopusta za nego in varstvo otroka, uveljavlja
pravico do nadomestila za nego in varstvo otroka 30 dni pred iztekom pravice do
porodniškega dopusta oziroma porodniškega nadomestila. Pri tem se smiselno
uporabljajo določbe tega pravilnika iz poglavja »Pravica do dopusta za nego in
varstvo otroka«, razen v delu, ki se nanaša na delodajalca ter določbe 41.
člena tega pravilnika. 
(2) Na obrazcu S-2/1 – vloga za uveljavitev pravice do
starševskega nadomestila – brez dopusta, eden od staršev, druga oseba ali eden
od starih staršev otroka uveljavlja tudi morebitno pravico do daljšega trajanja
prejemanja nadomestila za nego in varstvo otroka zaradi rojstva dvojčkov ali
več hkrati živorojenih otrok, rojstva nedonošenčka oziroma nedonošenčkov,
rojstva otroka, ki potrebuje posebno nego in varstvo ter kadar starši že ob
rojstvu otroka varujejo in vzgajajo najmanj dva otroka v starosti do osmih let,
in pa pravico do naknadnega uveljavljanja pravice do nadomestila zaradi kasneje
ugotovljenega zdravstvenega stanja otroka.
46. člen
Center upravičence do starševskega nadomestila iz drugega
odstavka 39. člena zakona prijavi v zavarovanje na predpisanih obrazcih M.
3 Osnova za izračun starševskega nadomestila
47. člen
(1) Osnova za posamezno vrsto starševskega nadomestila je
povprečna osnova, od katere so bili obračunani prispevki za starševsko varstvo
v zadnjih 12 mesecih pred vložitvijo prve vloge za starševski dopust. 
(2) Če je osnova, od katere so bili obračunani prispevki za
starševsko varstvo plača, se kot osnova v posameznem mesecu upošteva bruto
plača, od katere so bili obračunani prispevki. 
(3) Če je vlagatelj v tem obdobju prejemal nadomestilo plače
(bolniško nadomestilo, nadomestilo za nego otroka oziroma družinskega člana,
starševsko nadomestilo, nadomestilo za brezposelnost), se kot osnova za izračun
starševskega nadomestila upošteva višina nadomestila plače, od katere so bili
obračunani prispevki za starševsko varstvo. 
(4) Če je vlagatelj v tem obdobju prejemal delno plačilo za
izgubljeni dohodek ali so se mu plačevali prispevki za socialno varnost zaradi
dela s krajšim delovnim časom zaradi starševstva, se kot osnova za izračun
starševskega nadomestila upošteva višina delnega plačila za izgubljeni dohodek,
od katerega so bili obračunani prispevki za starševsko varstvo, oziroma osnova,
od katere so bili obračunani prispevki za socialno varnost zaradi dela s
krajšim delovnim časom zaradi starševstva oziroma osnova, od katere so bili
obračunani prispevki za socialno varnost za štiri ali več otrok. 
(5) Če je vlagatelj v zadnjih dvanajstih mesecih pred mesecem
vložitve prve vloge za eno od vrst starševskega dopusta prejemal plačo oziroma
nadomestilo plače pri več delodajalcih ali če je vlagatelj zaposlen pri več
delodajalcih s krajšim delovnim časom od polnega, posreduje podatke o plači in
nadomestilu plače na obrazcu Priloga št. S-1 za vsakega delodajalca posebej.
48. člen
Za mesece, za katere vlagatelj v zadnjih 12 mesecih ni
prejemal plače ali nadomestila plače oziroma zanj niso bili obračunani
prispevki za starševsko varstvo, center upošteva 55 odstotkov minimalne plače.
Pri tem upošteva višino minimalne plače, ki velja v mesecu vložitve prve vloge
za eno od vrst starševskega dopusta za istega otroka.
49. člen
Za vlagatelje, ki nimajo pravice do starševskega dopusta, pa
so bili zavarovani za starševsko varstvo najmanj 12 mesecev v zadnjih treh
letih, center kot osnovo upošteva 55 odstotkov minimalne plače. Tako določeno
osnovo poveča za 2 odstotka minimalne plače za vsak mesec zavarovanja za
starševsko varstvo v zadnjih treh letih, vendar povečanje osnove ne more biti
večje od 50 odstotkov minimalne plače. Pri tem upošteva višino minimalne plače,
ki velja v mesecu vložitve prve vloge za eno od vrst starševskega nadomestila
za istega otroka.
50. člen
Ob izrabi prenesenega dopusta za nego in varstvo otroka je
osnova za določitev starševskega nadomestila enaka osnovi, ki se v času
koriščenja prenesenega dopusta uporablja za izračun nadomestila zaradi začasne
odsotnosti od dela zaradi bolezni. Ta podatek pridobi vlagatelj od delodajalca
na obrazcu Priloga št. S-3 – obvestilo delodajalca o izrabi prenesenega dopusta
za nego in varstvo otroka in ga posreduje centru.
4 Uskladitev starševskega nadomestila
51. člen
Starševska nadomestila se, po podatkih Statističnega urada
Republike Slovenije, uskladijo enkrat letno v mesecu januarju z rastjo cen
življenjskih potrebščin v obdobju januar –december preteklega leta v primerjavi
z istim obdobjem v letu pred tem.
5 Izplačilo starševskega nadomestila
52. člen
(1) Izplačilo očetovskega nadomestila, nadomestila za nego in
varstvo otroka ter posvojiteljskega nadomestila ne more biti višje od
dvainpolkratnika povprečne mesečne plače v Republiki Sloveniji na podlagi
zadnjih znanih uradnih podatkov o mesečnih plačah. 
(2) Izplačilo starševskega nadomestila ne more biti nižje od
55 odstotkov minimalne plače, ki velja v mesecu izplačila nadomestila.
53. člen
Starševska nadomestila se izplačujejo najpozneje do 15. v
mesecu za pretekli mesec. Razporeditev izplačil v posameznih mesecih
koledarskega leta določi ministrstvo, pristojno za varstvo družine (v
nadaljnjem besedilu: ministrstvo).
III. PRAVICA STARŠEV DO PLAČILA PRISPEVKOV ZA SOCIALNO
VARNOST ZARADI KRAJŠEGA DELOVNEGA ČASA IN PRAVICA DO PLAČILA PRISPEVKOV ZA
SOCIALNO VARNOST V PRIMERU ŠTIRIH ALI VEČ OTROK
54. člen
Eden od staršev, ki neguje in varuje otroka do tretjega leta
starosti otroka oziroma ki neguje in varuje težje gibalno oviranega otroka ali
zmerno ali težje duševno prizadetega otroka po tretjem letu starosti vendar ne
dlje kot do 18. leta starosti otroka, ima pravico delati krajši delovni čas. To
pravico pridobi pri svojem delodajalcu. Delodajalec mu zagotavlja pravico do
plače po dejanski delovni obveznosti, pri centru pa stranka uveljavlja pravico
do plačila sorazmernega dela prispevkov za socialno varnost do polne delovne
obveznosti. Osnova za plačilo prispevkov za socialno varnost je sorazmeren del
minimalne plače, ki velja na dan plačila prispevkov.
55. člen
(1) Eden od staršev, ki si na podlagi svoje dejavnosti
plačuje prispevke za najmanj 20 ur tedensko, ter neguje in varuje otroka do
tretjega leta starosti, ima pravico do plačila prispevkov za socialno varnost
od sorazmernega dela minimalne plače. 
(2) Eden od staršev, ki si na podlagi svoje dejavnosti
plačuje prispevke za najmanj 20 ur tedensko, ter neguje in varuje težje gibalno
oviranega otroka ali zmerno ali težje duševno prizadetega otroka, ima pravico
do plačila prispevkov za socialno varnost od sorazmernega dela minimalne plače
tudi po tretjem letu starosti otroka, vendar ne dlje kot do 18. leta starosti
otroka.
56. člen
Eden od staršev, ki neguje in varuje dva otroka, ima pravico
iz prvega odstavka 48. člena oziroma iz prvega odstavka 48.a člena zakona do
dopolnjenega šestega leta starosti mlajšega otroka.
57. člen
(1) Eden od staršev, ki zapusti trg dela zaradi nege in
varstva štirih ali več otrok, ima pravico do plačila prispevkov za socialno
varnost v primeru štirih ali več otrok do dopolnjenega desetega leta starosti
najmlajšega otroka. 
(2) Pravico do plačila prispevkov uveljavlja eden od staršev,
če imajo vlagatelj in otroci stalno prebivališče v Republiki Sloveniji, pri
krajevno pristojnem centru na obrazcu S-3/2 – vloga za uveljavitev pravice do
plačila prispevkov v primeru štirih ali več otrok. Vlagatelj na vlogi navede
podatke o otrocih in priloži odpoved pogodbe o zaposlitvi. 
(3) Center pridobi potrdilo Zavoda Republike Slovenije za
zaposlovanje o prenehanju vodenja v evidenci brezposelnih oseb ali potrdilo, da
ni v evidenci brezposelnih oseb, po uradni dolžnosti. 
(4) Če se otroci, starejši od 18 let ne šolajo več, vlagatelj
ne izpolnjuje več pogojev za priznanje pravice do plačila prispevkov za
socialno varnost v primeru štirih ali več otrok. 
(5) Center upravičence do plačila prispevkov za socialno
varnost v primeru štirih ali več otrok prijavi v zavarovanje na predpisanih
obrazcih M. 
(6) Eden od staršev nima pravice do plačila prispevkov za
socialno varnost v primeru štirih ali več otrok, če je otrok zaradi
zdravljenja, usposabljanja, vzgoje ali šolanja v zavodu, v katerem ima
celodnevno brezplačno oskrbo, razen če je to obdobje krajše od 30 dni v letu. 
(7) Pravice do plačila prispevkov za socialno varnost v
primeru štirih ali več otrok nima eden od staršev, če je otrok v rejništvu. 
(8) Pravico do plačila prispevkov za socialno varnost v
primeru štirih ali več otrok uveljavlja vlagatelj najpozneje 60 dni po odpovedi
pogodbe o zaposlitvi, izbrisu iz evidence brezposelnih oseb Zavoda Republike
Slovenije za zaposlovanje oziroma pridobitvi potrdila Zavoda Republike
Slovenije za zaposlovanje s strani centra, da ni v evidenci brezposelnih oseb.
58. člen
(1) Pravico do plačila sorazmernega dela prispevkov za
socialno varnost do polne delovne obveznosti uveljavlja eden od staršev na
obrazcu S-3/1 – vloga za uveljavitev pravice do plačila prispevkov za socialno
varnost zaradi dela s krajšim delovnim časom zaradi starševstva. Vlogi mora
vlagatelj priložiti aneks k pogodbi o zaposlitvi z določbo o opravljanju dela s
krajšim delovnim časom od polnega, iz katere mora biti razvidno obdobje, v
katerem bo eden od staršev delal krajši delovni čas, ter število ur dela na
teden oziroma število ur dela na dan. 
(2) Če vlagatelj ali drugi od staršev ni uveljavljal pravice
do dodatka za nego otroka, starejšega od treh let in mlajšega od 18 let, zaradi
katerega uveljavlja pravico do plačila prispevkov za socialno varnost zaradi
dela s krajšim delovnim časom zaradi starševstva, mora vlogi priložiti še
zdravstveno dokumentacijo, v kateri zadnji izvid ni starejši od enega leta.
59. člen
(1) Pravico do plačila sorazmernega dela prispevkov za
socialno varnost do polne delovne obveznosti uveljavlja vlagatelj najpozneje 60
dni po pridobitvi pravice do dela s krajšim delovnim časom od polnega. V tem
primeru se mu pravica prizna z dnem, ko začne delati s krajšim delovnim časom
od polnega. Če pravice ne uveljavlja v tem roku, mu pripada pravica do plačila
sorazmernega dela prispevkov za socialno varnost od dne vložitve popolne vloge.
(2) Na podlagi priznane pravice do plačila sorazmernega dela
prispevkov za socialno varnost do polne delovne obveznosti center upravičenca
prijavi v zavarovanje na predpisanih obrazcih M.
IV. POSEBNI DOLOČBI
60. člen
(1) Mati lahko uveljavlja pravico do pomoči ob rojstvu otroka
tudi z isto vlogo, s katero uveljavlja pravico do porodniškega dopusta, in
sicer na obrazcu S-1/1 – vloga matere za uveljavitev pravic ob rojstvu otroka. 
(2) Oče lahko uveljavlja pravico do pomoči ob rojstvu otroka
z isto vlogo, s katero uveljavlja pravico do očetovskega dopusta, in sicer na
obrazcu S-1/2 – vloga očeta za uveljavitev pravic ob rojstvu otroka.
61. člen
Vsi obrazci, določeni s tem pravilnikom, so njegov sestavni
del.
V. PREHODNA IN KONČNI DOLOČBI
62. člen
Če je upravičenec do starševskega nadomestila v obdobju iz
prvega odstavka 47. člena tega pravilnika prejemal denarno pomoč v skladu s
prehodno določbo 64. člena Zakona o spremembah in dopolnitvah Zakona o
zaposlovanju in zavarovanju za primer brezposelnosti (Uradni list RS, št.
79/06), se kot osnova za izračun starševskega nadomestila upošteva višina
denarne pomoči, od katere so bili obračunani prispevki za starševsko varstvo.
63. člen
Z dnem uveljavitve tega pravilnika preneha veljati Pravilnik
o postopkih za uveljavljanje pravic iz zavarovanja za starševsko varstvo
(Uradni list RS, št. 104/03).
64. člen
Ta pravilnik začne veljati osmi dan po objavi v Uradnem listu
Republike Slovenije.
Št. 01701-23/2006
Ljubljana, dne 5. marca 2008
EVA 2006-2611-0009
Marjeta Cotman l.r. 
Ministrica 
za delo, družino 
in socialne zadeve

Priloga
S-1: Podatki o zaposlitvi in o plači oziroma osnovi, od katere so bili
obračunani prispevki za starševsko varstvo
Priloga
S-2: Dogovor o izrabi dopusta za nego in varstvo otroka
Priloga
S-3: Obvestilo delodajalca o izrabi prenesenega dopusta za nego in varstvo
otroka
Priloga
S-4: Obvestilo delodajalca o izrabi neplačanega očetovskega dopusta s plačilom
prispevkov za socialno varnost
Obrazec
S-3/2: Vloga za uveljavitev pravice do plačila prispevkov v primeru štirih ali več
otrok
Obrazec
S-1/1: Vloga matere za uveljavitev pravic ob rojstvu otroka
Obrazec
S-1/1-O: Vloga za uveljavitev pravic do porodniškega dopusta in porodniškega
nadomestila očeta, druge osebe ali enega od starih staršev otroka
Obrazec
S-1/2: Vloga očeta za uveljavitev pravic ob rojstvu otroka
Obrazec
S-1/3: Vloga za uveljavitev pravic do dopusta za nego in varstvo otroka ter
nadomestila za nego in varstvo otroka očeta, druge osebe ali enega od starih
staršev otroka
Obrazec
S-1/3-N: Vloga za naknadno uveljavitev pravic do dopusta za nego in varstvo
otroka in nadomestila za nego in varstvo otroka (za otroka, ki potrebuje
posebno nego in varstvo)
Obrazec
S-1/4: Vloga za uveljavitev pravic do posvojiteljskega dopusta in
posvojiteljskega nadomestila
Obrazec
S-2/1: Vloga za uveljavitev pravice do starševskega nadomestila - brez dopusta
Obrazec
S-3/1: Vloga za uveljavitev pravice do plačila prispevkov za socialno varnost
zaradi dela s krajšim delovnim časom zaradi starševstva