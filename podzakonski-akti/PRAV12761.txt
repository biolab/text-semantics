I. TEMELJNE DOLOČBE
1. člen
(1) Ta pravilnik podrobneje ureja plačilo za delo
obsojenk in obsojencev (v nadaljnjem besedilu: obsojenec), določeno z zakonom,
ki ureja izvrševanje kazenskih sankcij (v nadaljnjem besedilu: zakon).
(2) Ta pravilnik določa količnike za določitev osnovnih
plačil za delo, kriterije in merila za ocenjevanje uspešnosti in rezultatov
dela obsojencev v zavodih za prestajanje kazni zapora (v nadaljnjem besedilu:
zavod), način odmerjanja in obračunavanja plačila za delo, dodatke k plačilu,
obračunavanje nadomestil in drugih prejemkov obsojencev ter nagrade
mladoletnikov, ki prestajajo vzgojni ukrep oddaje v prevzgojni dom (v
nadaljnjem besedilu: mladoletnik).
2. člen
(1) Ta pravilnik velja za obsojence, ki delajo v
gospodarskih dejavnostih zavoda, obsojence, ki delajo na delih, potrebnih za
normalno poslovanje zavoda (v nadaljnjem besedilu: hišno delo), in za
obsojence, ki delajo pri pravnih ali fizičnih osebah zunaj zavoda (v nadaljnjem
besedilu: zunanji delodajalec).
(2) Določbe tega pravilnika se uporabljajo tudi za
pripornike.
3. člen
Obsojencem in mladoletnikom v skladu z 51. členom zakona
ne pripada plačilo za dela, ki so potrebna, da se ohrani čistoča in red za
normalno življenje v zavodu.
4. člen
(1) Obsojencu se odsotnost z dela zaradi odziva na
vabilo sodišča ali drugega državnega organa ter odsotnost z dela zaradi
dejavnosti, ki so v skladu z 10. členom zakona opredeljene v osebnem
načrtu obsojenca, štejejo kot neplačana odsotnost z dela.
(2) Odsotnost iz prejšnjega odstavka se šteje v čas
delovne obveznosti.
5. člen
Mladoletniku, ki se mu v skladu s tretjim odstavkom
115. člena zakona skrajša čas, predviden za delo, se čas izobraževanja šteje
v čas delovne obveznosti.
6. člen
Če so obsojencu na podlagi 49. člena zakona priznane
pravice iz študija ob delu, se čas njihovega koriščenja šteje v čas delovne
obveznosti.
7. člen
Obsojenka, ki je bila zaradi nosečnosti razporejena na drugo
delovno mesto, ima pravico do plačila za delo, kot bi ga prejemala na prejšnjem
delovnem mestu, razen če je plačilo na delovnem mestu, na katero je bila
razporejena, ugodnejše.
8. člen
(1) Obsojenec ima v skladu s 85. členom zakona
pravico pritožiti se zaradi kršitev svojih pravic ali drugih nepravilnosti po
tem pravilniku.
(2) Obsojenec vloži pritožbo v zavodu. Zavod pritožbo
skupaj s poročilom in osebnim spisom obsojenca pošlje Generalnemu uradu Uprave
Republike Slovenije za izvrševanje kazenskih sankcij v osmih dneh od prejema
pritožbe.
II. KRITERIJI IN MERILA ZA ODMERJANJE PLAČILA
ZA DELO
9. člen
(1) Plačilo za delo obsojenca se odmerja in obračunava
po rezultatih dela. Rezultati dela se merijo glede na kakovost in količino
opravljenega dela oziroma po enoti proizvoda.
(2) Za dela, ki jih ni mogoče meriti v skladu s
prejšnjim odstavkom, in za dela pri zunanjih delodajalcih se plačilo odmerja in
obračunava po urah dejansko opravljenega dela.
10. člen
(1) Plačilo za delo obsojenca je sestavljeno iz
osnovnega plačila in dodatkov.
(2) Osnovno plačilo se določi na podlagi števila
dejansko opravljenih delovnih ur, osnove za izračun plačila za delo obsojencev in
količnikov, določenih s tem pravilnikom.
(3) Osnova za izračun plačila za delo obsojenca je
25 odstotkov osnove za obračun plače orientacijskega delovnega mesta kuhar
IV, določenega s Kolektivno pogodbo za javni sektor.
(4) Količniki za določitev osnovnega plačila se
razvrščajo v tarifne skupine glede na zahtevnost dela.
(5) Tarifne skupine so:


Tarifna skupina

Količnik


najnižji

najvišji


I.

enostavna dela 

0,317

0,348


II. 

manj zahtevna dela 

0,349

0,389


III. 

srednje zahtevna dela 

0,390

0,433


IV. 

zahtevna dela 

0,434

0,490


V. 

bolj zahtevna dela 

0,491

0,585


VI. 

zelo zahtevna dela 

0,586

0,664


VII.

visoko zahtevna dela 

0,665

0,791


VIII. 

najbolj zahtevna dela 

0,792

0,949


IX. 

izjemno zahtevna dela 

0,950

1,266


(6) V sistematizaciji delovnih mest se določi količnik za
posamezno delovno mesto.
(7) Za delovna mesta pri zunanjih delodajalcih se glede na
zahtevnost delovnega mesta, na katerem dela obsojenec, kot osnovni količnik
določi aritmetično sredino med najnižjim in najvišjim količnikom v tarifni
skupini.
11. člen
(1) Na podlagi tarifnih skupin iz prejšnjega člena se za
potrebe obračuna plačila obsojenca ugotovi urna postavka tako, da se zmnožek
količnika posamezne tarifne skupine in osnove za izračun plačila za delo
obsojenca deli z mesečnim številom rednih delovnih ur (174 ur).
(2) Za potrebe obračuna plačila za delo pri zunanjih
delodajalcih se na podlagi tarifnih skupin ugotovi urna postavka tako, da se
zmnožek aritmetične sredine med najvišjim in najnižjim količnikom posamezne
tarifne skupine in osnova za izračun plače za delo obsojencev deli z mesečnim številom
delovnih ur (174 ur).
12. člen
Izračun plačila za delo iz prvega odstavka 9. člena tega
pravilnika se izračuna na podlagi evidence dela tako, da se mesečno število
opravljenih delovnih ur poveča ali zmanjša sorazmerno z rezultati dela in
pomnoži s pripadajočo urno postavko iz prejšnjega člena.
13. člen
(1) Za dela, kjer se delo ne more meriti, se plačilo za delo
izračuna tako, da se mesečno število dejansko opravljenih delovnih ur pomnoži s
pripadajočo urno postavko iz prvega odstavka 11. člena tega pravilnika.
(2) Za delo pri zunanjih delodajalcih se plačilo za delo
izračuna tako, da se mesečno število dejansko opravljenih delovnih ur pomnoži s
pripadajočo urno postavko iz drugega odstavka 11. člena tega pravilnika.
14. člen
(1) Za nadpovprečni oziroma
podpovprečni uspeh pri delu se obsojencu plačilo za delo poveča oziroma zmanjša
v odstotkih po naslednjih merilih in kriterijih:


Uspeh/kriterij

Nadpovprečen

Povprečen

Podpovprečen


Obseg
opravljenega dela

+ 1 do + 20

0

– 1 do – 10


Kakovost 
opravljenega dela

+ 1 do + 20

0

– 1 do – 10


Gospodarnost

+ 1 do + 10

0

– 1 do – 5


Delovna disciplina

+ 1 do + 10

0

– 1 do – 5


(2) Plačilo za nadpovprečen
uspeh pri delu se lahko poveča za največ 60 odstotkov, za podpovprečen uspeh
pri delu pa zmanjša za največ 30 odstotkov osnovnega plačila iz 10. člena
tega pravilnika.
(3) Oceno mesečnega uspeha pri delu pripravi inštruktor.
III. DODATKI K PLAČILU, REGRES ZA LETNI DOPUST
IN POSEBNA DENARNA NAGRADA
1. Dodatki za delo v manj ugodnem času
15. člen
(1) Za delo v delovnem
času, ki je za obsojenca manj ugoden, pripadajo obsojencu dodatki v naslednjih
odstotkih od osnovnega plačila za polni delovni čas:


Dodatek

 %


-       
  za nočno delo 

30


-       
  za delo preko polnega delovnega časa 

30


-       
  za delo v nedeljo in dela proste dneve

50


(2) Za dela proste dneve se
štejejo dnevi, določeni z zakonom, ki ureja praznike in dela proste dneve v
Republiki Sloveniji.
(3) Dodatki se obračunavajo in izplačujejo le za čas, ko
je obsojenec delal v pogojih, zaradi katerih mu dodatek pripada. Dodatki za
delo v manj ugodnem delovnem času se med seboj ne izključujejo.
16. člen
Osnova za obračun dodatka za delo preko polnega delovnega časa
je višina osnovnega plačila, ki obsojencu pripada za delo v rednem delovnem
času.
2. Stimulativni dodatek za stalnost pri delu
17. člen
(1) Če obsojenec dosega najmanj povprečen uspeh pri delu
in redno dela poln delovni čas, mu pripada dodatek za stalnost pri delu, in
sicer v višini:
-       
4 odstotke osnovnega plačila, če izpolnjuje pogoje v obračunskem mesecu;
-       
8 odstotkov osnovnega plačila, če izpolnjuje pogoje najmanj 3 mesece
zaporedoma;
-       
12 odstotkov osnovnega plačila, če izpolnjuje pogoje najmanj 5 mesecev
zaporedoma.
(2) Obsojencu pripada odstotek za stalnost pri delu
tudi, če mu ni omogočeno redno delo, potem ko je bil že razporejen na delo, ali
če se mu delo zagotavlja v krajšem delovnem času od polnega.
(3) V primeru prekinitve dela zaradi izobraževanja obsojencu
pripada odstotek za stalnost pri delu, ki ga je dosegel pred prekinitvijo dela,
če se po uspešno opravljenem izobraževanju vrne na delo.
(4) Osnova za obračun dodatka za stalnost je osnovno
plačilo iz 10. člena tega pravilnika.
(5) Inštruktor oziroma drug pooblaščen uslužbenec zavoda
za vsakega obsojenca beleži izpolnjevanje obveznosti in pogojev iz tega člena.
(6) Če obsojenec izgubi pravico do stimulativnega
dodatka za stalnost, začne doba za njegovo pridobitev teči znova.
3. Dodatek za delo v posebno težkih delovnih razmerah 
18. člen
Za delo v posebno težkih delovnih razmerah pripada obsojencu
dodatek v višini 20 odstotkov od osnovnega plačila za delo. Dela v posebno
težkih delovnih razmerah se določijo v sistemizaciji del in nalog obsojencev
ali v pogodbi, ki jo sklene zavod z zunanjim delodajalcem.
4. Regres za letni dopust
19. člen
(1) Regres za letni dopust pripada obsojencu enkrat
letno v višini 10 odstotkov regresa, ki pripada uslužbencem v javnem sektorju,
če izpolnjuje pogoje iz 56. člena zakona.
(2) Če obsojenec v koledarskem letu pridobi sorazmerni
del letnega dopusta, mu pripada sorazmerni del regresa.
(3) Regres za letni dopust se obsojencu izplača do konca
marca, pri sorazmernem delu dopusta pa ob koncu leta oziroma ob odpustu s
prestajanja kazni zapora.
5. Posebna denarna nagrada
20. člen
(1) Obsojenec, ki dela pri zunanjem delodajalcu, lahko
prejme posebno denarno nagrado.
(2) Obsojencu se posebna denarna nagrada izplača, če
presega pričakovan obseg dela, če delo opravlja zelo kakovostno, vestno in z
maksimalnim izkoristkom delovnega časa, če dela v posebno težkih delovnih
razmerah ter ima vzorno delovno disciplino.
(3) V primeru prekinitve dela zaradi izobraževanja
obsojencu pripada odstotek za stalnost pri delu, ki ga je dosegel pred prekinitvijo
dela, če se po uspešno opravljenem izobraževanju vrne na delo.
(4) Obvestilo o dodelitvi posebne denarne nagrade pošlje
zunanji delodajalec direktorju zavoda.
(5) Znesek posebne denarne nagrade je razviden v
obračunu plačila.
(6) Sredstva za izplačilo posebne denarne nagrade
zagotovi zunanji delodajalec.
(7) Posebna denarna nagrada ni del obveznega prihranka
iz 57. člena zakona.
IV. NADOMESTILA PLAČILA
21. člen
(1) Nadomestilo plačila za delo v času odsotnosti z dela
zaradi letnega dopusta znaša 100 odstotkov povprečnega mesečnega plačila, ki ga
je obsojenec dobival za delo v rednem delovnem času v zadnjih šestih mesecih.
Če je delal manj kot šest mesecev, je obsojenec upravičen do nadomestila v
višini 100 odstotkov povprečnega plačila za čas, ko je delal.
(2) Pri izračunu povprečja iz prejšnjega odstavka se ne
upošteva posebna denarna nagrada.
22. člen
Obsojenka, ki zaradi varstva in nege otroka v zavodu dela
polovico polnega delovnega časa na dan, ima pravico do plačila za delo po
dejansko opravljenem delu.
V. SREDSTVA ZA PLAČILO ZA DELO OBSOJENCEV
IN POSTOPEK OBRAČUNAVANJA PLAČILA
23. člen
(1) Sredstva za plačilo za delo obsojencev, ki delajo v
okviru javnega gospodarskega zavoda, zagotavlja javni gospodarski zavod.
(2) Sredstva za plačilo za delo obsojencev na hišnih
delih se zagotavljajo iz sredstev zavoda, namenjenih za materialne stroške.
24. člen
Plačilo za delo obsojenca se obračunava mesečno za nazaj.
Obračun plačila za delo se izroči obsojencu najpozneje do 15. dne v mesecu za
pretekli mesec in vsebuje naslednje podatke: ime in priimek obsojenca, mesec
obračuna, urno postavko, število ur in znesek plačil po vrstah dela, dodatke,
nadomestila, po potrebi pa tudi druge podatke.
25. člen
(1) Če se obsojenec z obračunom plačila ne strinja, lahko
od direktorja javnega gospodarskega zavoda ali direktorja zavoda zahteva
pojasnila.
(2) Zahtevo iz prejšnjega odstavka obsojenec vloži pisno
v treh dneh po prejemu obračuna.
(3) Direktor javnega gospodarskega zavoda oziroma
direktor zavoda obsojencu pisno odgovori v petih delovnih dneh po prejemu
zahteve.
VI. NAGRADE ZA DELO IN IZOBRAŽEVANJE MLADOLETNIKOV
26. člen
Za mladoletnike, ki delajo, se uporabljajo določbe tega
pravilnika, ki se nanašajo na plačilo za delo obsojencev.
27. člen
(1) Mladoletnik, ki se izobražuje po verificiranih
programih za pridobitev stopnje izobrazbe, prejema denarno nagrado, ki je
odvisna od letnika in uspešnosti izobraževanja.
(2) Osnova za nagrado je 50
odstotkov vrednosti povprečne plače v Republiki Sloveniji. Ta osnova se obračunava
po posameznih letnikih in po uspešnosti izobraževanja, in sicer:


Letnik
izobraževanja

 %
osnove

% na uspešnost


nezad.

zad.

dober

prav dober

odličen


I. letnik

10

+ 0

+ 10

+ 20

+ 30

+ 40


II. letnik

15

+ 0

+ 10

+ 20

+ 30

+ 40


III. letnik

20

+ 0

+ 10

+ 20

+ 30

+ 40


IV. letnik

20

+ 0

+ 10

+ 20

+ 30

+ 40


(3) Osnova oziroma odstotek
osnove za posamezno stopnjo izobraževanja velja za izpolnjeno mesečno učno
obvezo.
(4) Za mladoletnike, ki se izobražujejo, se denarne
nagrade zagotavljajo iz sredstev prevzgojnega doma, namenjenih za materialne
stroške.

Pravilnik o plačilu za delo obsojencev (Uradni
list RS, št. 27/16) vsebuje naslednje prehodne in
končno določbo:
»VII. PREHODNE IN KONČNA DOLOČBA
28. člen
Sistemizacijo del in nalog obsojencev sprejme generalni
direktor Uprave Republike Slovenije za izvrševanje kazenskih sankcij najpozneje
v treh mesecih po uveljavitvi tega pravilnika.
29. člen
Z dnem, ko začne veljati ta pravilnik, preneha veljati
Pravilnik o količnikih za določitev osnovnih plačil, o kriterijih in merilih za
ocenjevanje uspešnosti in rezultatov dela obsojencev ter o nagradah
mladoletnikov (Uradni list RS, št. 52/02 in 86/09).
30. člen
Do uveljavitve pravilnika, ki bo urejal plačilo za delo
obsojencev pri delovni terapiji, se uporabljajo določbe 25.a člena
Pravilnika o količnikih za določitev osnovnih plačil, o kriterijih in merilih
za ocenjevanje uspešnosti in rezultatov dela obsojencev ter o nagradah
mladoletnikov (Uradni list RS, št. 52/02 in 86/09).
31. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o plačilu za delo obsojencev (Uradni list RS, št. 4/20) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
Plačilo za delo se začne odmerjati in obračunavati v skladu s
tem pravilnikom s prvim dnem meseca, ki sledi mesecu, v katerem je uveljavljen
ta pravilnik.
10. člen
Ta pravilnik začne veljati petnajsti dan po objavi v Uradnem
listu Republike Slovenije.«.