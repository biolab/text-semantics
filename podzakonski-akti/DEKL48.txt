Ob zavedanju in spoštovanju odločitve državljank in
državljanov Republike Slovenije za članstvo v Evropski uniji ter vloge
Republike Slovenije kot njene članice,
ob upoštevanju Strategije razvoja Slovenije 2030,
Deklaracije o zunanji politiki Republike Slovenije, Strategije zunanje politike
Republike Slovenije, Strateške agende Evropske unije za obdobje 2019–2024,
Prednostnih nalog Evropske komisije v obdobju 2019–2024 in 18-mesečnega
programa tria predsedstev Zvezne republike Nemčije, Portugalske republike in
Republike Slovenije Sveta Evropske unije v obdobju 2020–2021,
Državni zbor s to deklaracijo sprejema temeljne politične
usmeritve do strateških vprašanj, s katerimi se bo Republika Slovenija
srečevala pri nadaljnjem odločanju v postopkih sprejemanja posameznih
zakonodajnih aktov in drugih dokumentov Evropske unije v obdobju 2020–2024, ter
se v okviru svojih pristojnosti pridružuje skupnim prizadevanjem pri izvajanju
te deklaracije.
Evropska unija – vrnitev k temeljnim vrednotam
1. Evropska unija kot edinstven projekt mednacionalnega
povezovanja in zagotavljanja varnosti, miru, stabilnosti in blaginje na stari
celini se na globalni ravni sooča s pomembnimi strateškimi izzivi. Med njimi
izstopajo posledice pandemije COVID-19, nova varnostna vprašanja, vključno s
kibernetsko varnostjo in načrtnim širjenjem lažnih novic in neresnic,
migracijski pritiski, demografske spremembe ter odhod Združenega kraljestva
Velike Britanije in Severne Irske iz Evropske unije. Ti procesi korenito
spreminjajo mednarodne odnose in sistem mednarodne varnosti, prinašajo
negotovost in žal tudi delitve ter predstavljajo izziv evropskemu načinu
življenja. Evropska unija mora zatorej okrepiti svoje temelje, poudariti
osrednje vrednote, ki so botrovale ustanovitvi Evropske unije, ter se tako
okrepljena soočiti z novimi izzivi.
2. Republika Slovenija je odločna zagovornica povezane,
vključujoče ter močne Evropske unije. Vztrajamo pri ohranitvi in krepitvi
ključnih dosežkov povezave, ob tem pa si prizadevamo za njeno nadaljnje
poglabljanje, kjer je to potrebno. Republika Slovenija je, ob spoštovanju
temeljnih pogodb in načel Evropske unije, odprta do pobud za tesnejše
povezovanje, ki bodo Evropsko unijo naredile močnejšo, učinkovitejšo in
odpornejšo, ne da bi pri tem ogrozile ohranjanje in nadaljnji razvoj
specifičnih identitet in kultur držav članic.
3. Mir, spoštovanje človekovih pravic, temeljnih
svoboščin in vladavine prava, blaginja vseh državljank in državljanov Evropske
unije, subsidiarnost, enakopravnost držav članic ob spoštovanju njihove
različnosti, ter njihova medsebojna solidarnost so vrednote, ki jih bo
Republika Slovenija zagovarjala znotraj vseh institucij Evropske unije ter tudi
navzven v okviru mednarodnega razvojnega sodelovanja in ostalih multilateralnih
aktivnosti.
4. Zavedajoč se strateškega pomena Evropske unije želi
Republika Slovenija tvorno prispevati k njeni nadaljnji krepitvi. Močnejše in
bolj razvite bodo njene članice, močnejša bo Evropska unija. Srednjeročni cilj
Republike Slovenije je preiti med najbolj razvite članice Evropske unije, s
čimer bomo dodatno pripomogli h krepitvi v prihodnost naravnanih skupnih
politik in blaginji naših državljank in državljanov. V teh prizadevanjih se bo
Republika Slovenija povezovala z državami članicami oziroma skupinami držav, ki
imajo pri posameznih politikah podobne interese in stališča.
Nov zagon Evropske unije
5. Obdobje pred nami bo močno zaznamovano s posledicami
pandemije, tretje krize, s katero se sooča Evropska unija v zadnjem desetletju.
Takšne razmere so brez primere v zgodovini Evropske unije in terjajo skupen,
odločen, ambiciozen in celovit odziv. Zato mora biti pozornost vseh držav
članic in institucij Evropske unije usmerjena v trajnostno naravnano okrevanje,
ki bo krepilo ekonomsko in socialno konvergenco v Evropski uniji, povečalo
njeno mednarodno konkurenčnost, generiralo gospodarsko rast ter razvilo
sposobnosti hitrega odziva na sodobne izzive.
6. Naša prizadevanja bodo v prvi vrsti usmerjena v
krepitev zmogljivosti in odpornosti kritične infrastrukture Evropske unije in
njenih držav članic za soočanje z globalnimi krizami, kot so pandemije,
ekonomske in finančne krize, varnostne krize, vključno s terorizmom,
kibernetskimi, hibridnimi in informacijskimi napadi, staranje prebivalstva
oziroma negativna demografska gibanja, migracijski pritiski in humanitarne
krize.
7. Zavzemamo se za čimprejšnji prehod na polno delovanje
schengenskega prostora, polno delovanje notranjega trga, nadaljnjo krepitev
ekonomske in monetarne unije ter širitev evrskega območja. Ob tem je ključnega
pomena ambiciozna digitalna preobrazba, podkrepljena z izdatnejšimi vlaganji v
izobraževanje, znanost, raziskave in inovacije.
8. Evropska unija pri tem ne sme pozabiti na pomen
izvajanja Strateške agende Evropske unije 2019–2024 oziroma njenih štirih
poglavitnih prednostnih nalog, prav tako pa tudi štirih elementarnih svoboščin
enotnega trga, zaščite državljanov in njihovih svoboščin, razvoja trdne in
dinamične gospodarske osnove, izgradnje podnebno nevtralne, zelene, pravične in
socialne Evrope ter zastopanja evropskih interesov in vrednot na svetovnem
prizorišču.
9. Temu morajo nujno slediti tudi učinkovito in dovolj
fleksibilno izvajanje ambicioznega Večletnega finančnega okvira EU 2021–2027 in
Instrumenta za okrevanje "Nova generacija Evropske unije".
10. Sprejeti zakonodajni akti, politični dogovori,
strateški in drugi dokumenti Evropske unije so pri tem brez pravega pomena, če
ni zagotovljena skladnost med njihovimi cilji in ukrepi ter če jim ne sledita
izvajanje in nadzor. Da bo slednje kar najbolj učinkovito, je ob doslednem
spoštovanju in izvajanju pravnega reda Evropske unije treba vseskozi stremeti
tudi k zmanjševanju nepotrebnih birokratskih ovir, dvigu osveščenosti glede
integritete in preprečevanja korupcije, učinkoviti digitalni preobrazbi,
krepitvi boljše zakonodaje in večji transparentnosti zakonodajnega procesa ter
transparentnosti delovanja javnih institucij ter postopkov, ki jih te izvajajo.
Dosledneje je treba podpreti izvajanje ocen učinka predlogov zakonodajnih aktov
in uporabo inovativnih metod in orodij v zakonodajnem procesu ter vključevati
ključne deležnike v ta proces za ustvarjanje boljših in trajnejših rešitev,
osredotočenih na končnega uporabnika.
11. Zato je potreben temeljit razmislek o izboljšanju
učinkovitosti delovanja Evropske unije, uveljavljanju njenih temeljnih vrednot
in razvoju njene prihodnje podobe. Konferenca o prihodnosti Evrope je namenjena
prav temu. Izvedena mora biti demokratično in ambiciozno, obenem pa dovolj
realno in učinkovito, da bo sprejete rešitve možno v doglednem času tudi
dejansko izvesti. Za demokratičnost in legitimnost razprav o prihodnosti
Evropske unije, za rast zaupanja v njene institucije in spodbujanje aktivnega
državljanstva ter za krepitev evropskega načina življenja je pomembno, da so
vanjo vključeni tudi nacionalni parlamenti ter državljanke in državljani
Evropske unije.
Šest prednostnih področij delovanja Republike Slovenije
12. Republika Slovenija v okviru aktualnega
zakonodajnega cikla institucij EU 2019–2024 posebno pozornost namenja (i)
trajnostnemu okrevanju in stabilnosti gospodarstva, (ii) krepitvi ekonomske in
socialne kohezije v Evropski uniji, (iii) zaščiti državljanov in njihovih
svoboščin, vključno s krepitvijo odpornosti Unije in njenih članic na krize,
(iv) promociji interesov in vrednot Evropske unije v sosedstvu in svetu ter
nadaljevanju širitvenega procesa, (v) krepitvi skupne zunanje politike in
poglabljanju transatlantskih vezi ter (vi) učinkovitejšemu delovanju povezave.
1. Trajnostno okrevanje gospodarstva
13. Ponovni zagon evropskega gospodarstva je priložnost
za utrditev stabilnosti, odpornosti in blaginje v Evropi ter povečanje njene
vloge na svetovnem prizorišču. To bo možno doseči le, če ob upoštevanju
ekonomskih, socialnih, in globalno demografskih sprememb uspemo zagotoviti
dolgoročno trajnostno in vključujočo rast ter povečati kohezijo evropskega
prostora. Krepitev evropskega gospodarstva in njegove konkurenčnosti mora zato
temeljiti na dokončanju enotnega trga, krepitvi industrijske baze in
izkoriščanju potenciala novih tehnologij, digitalne in zelene preobrazbe ter
načel evropskega stebra socialnih pravic.
14. Med bistvenimi elementi zagotavljanja stabilnosti,
blaginje in konkurenčnosti evropskega gospodarstva je močna ekonomska in
monetarna unija. Zato je pomembno, da vse države članice nadaljujejo s
potrebnimi strukturnimi reformami v smeri večje ekonomske konvergence, da se še
v tem zakonodajnem ciklu doseže napredek pri poglabljanju ekonomske in
monetarne unije ter na ta način zagotovita večja odpornost evropskega
gospodarstva in stabilen evro kot valuta globalnega pomena. Republika Slovenija
odločno podpira prizadevanja za nadaljnje poglabljanje ekonomske in monetarne
unije in krepitev njene odpornosti.
15. Kot država članica z izrazito izvozno naravnanim
gospodarstvom je Republika Slovenija odločna zagovornica krepitve notranjega
trga in njegovega simetričnega poglabljanja na področju vseh štirih svoboščin.
Treba je nadaljevati z odstranjevanjem ovir, ki hromijo polno delovanje
notranjega trga. Regulatorni okvir mora preprečevati nevarnost, da bi ekonomsko
močnejše članice domače razmere v posameznih storitvenih panogah in na trgu
dela reševale na škodo drugih držav članic. Notranji trg mora namreč omogočati
skladen trajnostni razvoj v vseh državah članicah. Prav zaradi tega sta
potrebni čimprejšnja odprava nadzora na notranjih mejah schengenskega območja
in nadaljnja liberalizacija čezmejnega opravljanja storitev. Posebno pozornost
je treba nameniti tudi zagotavljanju vzdržnih dobavnih verig in nadaljnji
podpori podjetništvu ter zagotavljanju visoke ravni varstva potrošnikov.
16. Okrevanje in modernizacija evropskega gospodarstva
mora temeljiti na upoštevanju načel svobodnega, socialno tržnega gospodarstva.
Potreben je ambiciozen pristop k povečanju konkurenčnosti gospodarstva,
ustvarjanju novih delovnih mest in podpora naložbenim aktivnostim. Pri tem bomo
posebno pozornost posvečali varovanju vodnih virov in dostopu do pitne vode,
trajnostnemu gospodarjenju z gozdovi ter biotski raznovrstnosti, zdravju,
kakovosti bivanja in zagotavljanju varne hrane ter zagotavljanju
samozadostnosti pri ravnanju z odpadki.
17. Za delovanje notranjega trga in zagotavljanje
gospodarske rasti so – tudi zaradi geografske lege Republike Slovenije –
izjemnega pomena varne in učinkovite prometne povezave, podprte z inteligentnimi
prometnimi sistemi. Zato podpiramo prehod na pametno in digitalizirano
trajnostno mobilnost. To vključuje tudi prenos večine tovornega prevoza na
železnice ter zagotavljanje zadostne oskrbe s trajnostnimi alternativnimi
pogonskimi gorivi. Svoj del zmanjšanja emisij toplogrednih plinov v prometu
bodo morali prispevati tudi ukrepi v okviru Enotnega evropskega neba. Republika
Slovenija se ob tem zavzema za boljšo vpetost v vseevropsko jedrno omrežje
TEN-T in okrepitev integracije z državami Srednje Evrope.
18. Evropska unija potrebuje popolno integriran in dobro
delujoč evropski energetski trg, ki bo zanesljivo zagotavljal trajnostno, varno
in cenovno dostopno energijo, ob spoštovanju pravice držav članic, da določijo
pogoje za izkoriščanje svojih energetskih virov in strukturo svoje oskrbe z
energijo. Za Republiko Slovenijo so pri tem posebnega pomena povečanje
energetske učinkovitosti, diverzifikacija virov in vlaganja v zelene rešitve za
mobilno prihodnost.
19. Ključni element okrevanja gospodarstva in krepitve
notranjega trga je močna in v prihodnost naravnana industrija. Pri tem so
velikega pomena digitalizacija industrije, usposobljenost kadrov in dostop do
najnovejših in inovativnih tehnologij s poudarkom na zelenem razvoju. Za
povečanje globalne konkurenčnosti evropske industrije in zmanjšanje njene
odvisnosti od tretjih držav sta potrebni krepitev in diverzifikacija strateške
proizvodnje s spodbujanjem strateških vrednostnih verig. V tem okviru je za
Republiko Slovenijo zlasti pomembna krepitev malih in srednje velikih podjetij
kot hrbtenice gospodarstva, zagotavljanje njihovega dostopa do vrednostnih
verig in trgov ter krepitev kulturnih in kreativnih industrij kot generatorja
dodane vrednosti.
20. Za krepitev konkurenčnosti evropskega gospodarstva
in pripravljenosti družbe na sodobne izzive so nujna večja vlaganja v digitalno
preobrazbo. Poleg zagotovitve ustrezne finančne podpore je zato pomembno
čimprejšnje dokončanje enotnega digitalnega trga. Za Republiko Slovenijo so pri
tem še posebej pomembni dobra povezljivost in enakopravna dostopnost digitalnih
storitev ter kompetenc za vse državljanke in državljane Evropske unije,
ustrezni delovni pogoji ter razvoj umetne inteligence, ki lahko pomembno
prispeva tako h konkurenčnosti gospodarstva kot k premoščanju izzivov starajoče
se družbe. Ob tem mora Evropa čim prej zagotoviti svojo digitalno suverenost,
enakovredne pogoje za intelektualno lastnino in odpornost na kibernetske ter
hibridne grožnje, zagotavljati permanentno aktivnost v globalnem digitalnem
prostoru ter ustrezne varnostne standarde dobaviteljev opreme jedrnih in
perifernih telekomunikacijskih omrežij skladno s t. i. orodjarno 5G in
razvojem ustrezne vseevropske sheme certificiranja. Ob prehodu v digitalno
družbo je treba paziti na ohranjanje temeljnih vrednot, ki so botrovale
ustanovitvi Evropske unije na čelu s človekovimi pravicami in svoboščinami.
Republika Slovenija bo še naprej zagovornica varnega, globalnega, odprtega in
svobodnega spleta ter kibernetskega prostora nasploh.
21. Zelo pomemben element zelenega in digitalnega
prehoda sta povečano vlaganje v izobraževanje, raziskave in inovacije ter
njihov pomemben prispevek k trajnim rešitvam za vsakdanje življenje. Republika
Slovenija zagovarja spremembo razvojnega modela evropskega raziskovalnega
prostora v smeri večje uporabnosti, povezljivosti in krepitve sodelovanja za
boljši izkoristek celotnega potenciala Evropske unije.
22. Zagotavljanje prehranske varnosti in vlaganja v
modernizacijo ter razvoj podeželja so ključnega pomena za samostojno in
trajnostno evropsko kmetijstvo. Republika Slovenija pri tem posebno pozornost
posveča pomenu malih in družinskih kmetij ter trajnostni proizvodnji varne in
kakovostne hrane. Podpira krepitev trajnostnega in večnamenskega gospodarjenja
z gozdovi ter ohranjanje in trajnostno upravljanje z ribolovnimi viri, pri
čemer se zavzema za upoštevanje specifičnih in tradicionalnih značilnosti
slovenskega ribištva v Jadranskem morju.
2. Krepitev ekonomske in socialne kohezije v Evropski
uniji
23. Pandemija COVID-19 je poglobila razlike v ekonomski
in socialni koheziji evropskega prostora, zato sta solidarnost in pravičen
izhod iz krize ključnega pomena. Republika Slovenija v procesu okrevanja
posebno pozornost posveča učinkovitemu in dovolj fleksibilnemu izvajanju
moderne evropske kohezijske politike ter Instrumenta za okrevanje "Nova
generacija Evropske unije". Oba močno prispevata k pozitivni konvergenci
evropskega prostora, krepitvi odpornosti gospodarstva in produktivnosti,
ustvarjanju delovnih mest z visoko dodano vrednostjo, reševanju izzivov
starajoče se družbe, trajnostnemu vključevanju ranljivih skupin in ustvarjanju
razvojnih priložnosti za mlade.
24. Pri snovanju in financiranju skupnih politik je
ustrezno pozornost treba posvetiti tudi področjem kulture, kulturne dediščine,
izobraževanja, usposabljanja, mladih in športa kot pomembnih elementov pri
izgradnji napredne, vključujoče, kohezivne, nazorsko pluralne in na znanju
temelječe družbe ter spodbujanju evropskih vrednot in načina življenja.
Republika Slovenija zato pozdravlja pobudo za vzpostavitev evropskega
izobraževalnega prostora v smeri krepitve izobraževalnih sistemov držav članic,
ki morajo biti kos tehnološkim in družbenim spremembam, hkrati pa krepiti
zavest pomena skupnosti in evropsko identiteto.
25. Pri reševanju skupnih izzivov je treba upoštevati
tudi identiteto in posebnosti posameznih držav članic, izhajajoč iz temeljnega
evropskega principa subsidiarnosti. Učinkovito se je treba soočiti zlasti z
demografskimi gibanji, ki so največji strateški notranji izziv, ter ustvarjati
pogoje za odziven trg dela, ob celostnem upoštevanju socialnega dialoga in ob
podpori družini.
26. Izkušnje pandemije COVID-19 so pokazale, da Evropska
unija potrebuje okrepljeno sodelovanje in večjo odpornost na področju zdravja.
Republika Slovenija meni, da mora slednje ostati visoko na politični agendi
Evropske unije, in se zavzema za večjo sinergijo zdravstvene politike z drugimi
politikami Evropske unije. V tej luči zagovarja prizadevanja za redno
koordinacijo na ravni Evropske unije ter predlaga pripravo evropske strategije
zdravja in poglobljenega sodelovanja nacionalnih zdravstvenih organizaciji kot
osnove za večjo suverenost in odpornost Evropske unije na tem področju ter
boljši dostop državljank in državljanov do kakovostnih in varnih zdravstvenih
storitev. Podpira izgradnjo zdravstvene unije in obenem poziva k pripravi
evropskih načrtov za odzivanje v primeru pandemij ter vzpostavitvi strateških
zalog Evropske unije na področju zdravil, cepiv, medicinskih pripomočkov in
osebne zaščitne opreme kot pomembnega elementa kriznega upravljanja Evropske
unije. Kot zelo pomembno nalogo vidi tudi zagotovitev nujnih proizvodnih
kapacitet kritične medicinske opreme v državah članicah oziroma v neposredni
soseščini Evropske unije.
3. Zaščita državljanov in njihovih svoboščin
27. Evropska unija temelji na vrednotah spoštovanja
človekovega dostojanstva, svobode, demokracije, enakopravnosti, vladavine prava
in človekovih pravic. Republika Slovenija podpira prizadevanja, usmerjena k
varovanju in uveljavljanju teh vrednot, pri čemer je velikega pomena
spodbujanje in krepitev evropskega načina življenja.
28. Kot odločna zagovornica vladavine prava Republika
Slovenija zagovarja nepristransko, nepolitično in objektivno presojanje o
njegovem spoštovanju. Mehanizem za spremljanje vladavine prava v Evropski uniji
in preventivni instrument za krepitev in spoštovanje načela vladavine prava s
poudarkom na neodvisnosti in nepristranskosti sodstva v državah članicah morata
delovati objektivno in transparentno ter spoštovati načelo enake obravnave vseh
držav članic, hkrati pa upoštevati tudi specifični zgodovinski kontekst držav
članic, ki vsaki od njih narekuje drugačen pristop in ukrepe za krepitev
vladavine prava.
29. Negotove razmere v svetu zahtevajo večjo notranjo in
zunanjo varnost Evropske unije. Pri tem je potrebno upoštevati pravo ravnovesje
med varnostjo državljank in državljanov Evropske unije na eni strani ter
zagotavljanjem njihovih pravic in svoboščin na drugi.
30. Republika Slovenija podpira poglabljanje sodelovanja
v Evropski uniji na področju policijskega in pravosodnega sodelovanja ter
varnostno-obveščevalnih agencij kot tudi ostale pobude, ki gredo v smeri prave
varnostne unije Evropske unije. To je pomemben element v boju proti
organiziranemu kriminalu, hibridnim in kibernetskim grožnjam, terorizmu in
različnim oblikam radikalizma.
31. Ena od prioritet Evropske unije mora biti tudi
permanentna aktivnost v digitalni domeni in zagotavljanje odpornosti njene
kritične infrastrukture. Oblikovati standardizirane operativne postopke za
primere informacijskih in hibridnih napadov. To je ključnega pomena ne le za varnost
in zasebnost državljank in državljanov, zaščito demokratičnih procesov in
institucij ter zagotavljanje svobode govora, temveč tudi za evropsko varnost,
varnost kritične infrastrukture vključno z omrežjem 5G, in učinkovit prehod v
digitalno družbo na celotnem ozemlju Evropske unije.
32. Evropska unija potrebuje celovitejši, učinkovitejši
in bolj ambiciozen pristop na področju kriznega upravljanja. Republika
Slovenija podpira krepitev sodelovanja držav članic in institucij Evropske
unije na tem področju ter nadgradnjo sistema delovanja, ki bo zagotavljal
boljšo skupno odzivnost Evropske unije v kriznih razmerah. Pri tem podpira
prizadevanja za vzpostavitev široko zastavljenega sistema strateškega
predvidevanja Evropske unije.
33. Evropska unija mora še naprej krepiti odpornost pred
naravnimi in drugimi nesrečami. Republika Slovenija podpira okrepljeno
sodelovanje in solidarnost držav članic in institucij Evropske unije na tem
področju ter nadaljnjo krepitev mehanizma Evropske unije na področju civilne
zaščite, vključno z vzpostavitvijo skupnih strateških rezervnih zmogljivosti.
Pri tem je ključno, da Evropska unija podpira in dopolnjuje dejavnosti držav
članic za zagotavljanje ustrezne preventive, pripravljenosti in odziva ter
spodbuja hitro in učinkovito operativno sodelovanje ob nesrečah.
34. Republika Slovenija ostaja glasna zagovornica
polnega delovanja schengenskega prostora in integritete pravil delovanja v
njem, kot prvi korak k temu pa vidi konsolidacijo schengenskega prostora v
njegovem sedanjem obsegu ter kot drugi korak njegovo širitev, tako da bodo
zunanje meje Evropske unije tudi zunanje meje schengenskega prostora. Prost
pretok ljudi, blaga, kapitala in storitev je evropsko javno dobro, ki ga je
treba spoštovati in razvijati.
35. Med ključnimi elementi zagotavljanja varnosti v
prostoru Evropske unije in nemotenega delovanja enotnega trga je učinkovito
varovanje njenih zunanjih meja. Republika Slovenija se zavzema za okrepljeno
delovanje Evropske mejne in obalne straže.
36. Evropska unija nujno potrebuje nov dogovor o
učinkoviti migracijski in azilni politiki, s katero bi se Evropska unija lahko
predvidljivo in pravočasno odzivala na krizne razmere, se odločneje soočala s
problematiko nezakonitih migracij, trgovine z ljudmi in zlorab pravil azilnega
sistema ter zagotovila učinkovitejše vračanje v države izvora. Pri tem je nujna
reforma skupnega evropskega azilnega sistema (CEAS), še posebej v primeru
pojava nesorazmernega migracijskega pritiska na najbolj izpostavljene države
članice. Evropska unija mora biti sposobna dejavno pomagati tudi državam
svojega sosedstva, ki se soočajo z bremeni množičnih migracij.
37. Republika Slovenija zagovarja krepitev sodelovanja
na področju varnosti in obrambe Evropske unije. Podpira predvsem krepitev
delovanja v okviru skupne varnostne in obrambne politike, stalnega strukturnega
sodelovanja na področju obrambe (PESCO), evropske obrambne industrije in
tehnološke baze, učinkovito delovanje Evropskega mirovnega sklada, krepitev
civilnih vidikov skupne varnostne in obrambne politike s ciljem zagotavljanja
miru in stabilnosti z razvojem zmogljivosti in operativne pripravljenosti.
Republika Slovenija se zavzema za tesno sodelovanje med Evropsko unijo in zvezo
NATO. V sklopu sodelovanja je še posebej pomembno področje vojaške mobilnosti.
4. Promocija interesov in vrednot Evropske unije v
sosedstvu in svetu ter nadaljevanje širitvenega procesa
38. Za Republiko Slovenijo je izjemnega pomena, da
Evropska unija še naprej posebno pozornost namenja svoji neposredni soseščini;
državam Vzhodnega partnerstva, območju Sredozemlja, in državam Zahodnega
Balkana, ki imajo perspektivo članstva v Evropski uniji. Republika Slovenija
podpira širitveni proces in članstvo držav Zahodnega Balkana v Evropski uniji,
zato države v regiji dejavno spodbuja, da izvajajo potrebne reforme ter
naredijo vse za izpolnjevanje pogojev za članstvo v Evropski Unijo, njo pa, da
aktivno pripomore k doseganju tega skupnega cilja in spoštovanju svojih zavez.
Spremenjena metodologija širitvenih pogajanj omogoča večjo učinkovitost in
kredibilnost tega procesa. Glede na strateški pomen razvoja in stabilnosti
našega sosedstva je pomembno, da države regije najdejo in uresničijo zavezujoče
rešitve dvostranskih sporov in vprašanj iz preteklosti, v skladu z mednarodnim
pravom, vključno s Sporazumom o vprašanjih nasledstva. Ključnega pomena so
ukrepi za premostitev razvojnega razkoraka med Evropsko unijo in državami
Zahodnega Balkana ter za zagotovitev pozitivne perspektive mladih v regiji. Pri
tem je nujna krepitev vladavine prava v državah kandidatkah za članstvo.
5. Krepitev skupne zunanje politike in poglabljanje
transatlantskih vezi
39. Spreminjanje globalnega ravnovesja v smeri
multipolarnega sveta terja enotno in odločno odzivanje Evropske unije na
razmere v svetu. Evropska unija mora delovati strateško, krepiti enotnost in
sposobnost samostojnega zastopanja svojih interesov, varovanje svojih vrednot,
načel in standardov ter slednje tudi uspešno promovirati na globalni ravni.
Odločno mora zagovarjati učinkovit multilateralizem in na mednarodnem pravu
temelječ svetovni red, uveljavljati svoje temeljne vrednote ter delovati za
blaginjo in dostojanstvo vseh ljudi, odpravljanje revščine, trajnostni razvoj
in spoštovanje človekovih pravic. Zato potrebujemo učinkovitejšo skupno zunanjo
in varnostno politiko, ki temelji na usklajenem in proaktivnem delovanju še
posebej v razmerju do največjih globalnih igralcev. Republika Slovenija
zagovarja krepitev učinkovitega nadzora nad oborožitvijo, razoroževanjem in
neširjenjem jedrskega orožja kot ključnimi stebri globalnega miru in varnosti.
40. V interesu Evropske unije je odprta, ambiciozna,
trajnostno naravnana in na pravilih temelječa trgovinska politika, ki
nasprotuje različnim oblikam protekcionizma ter ob ohranjanju že doseženih evropskih
in mednarodnih standardov zagovarja enake konkurenčne pogoje in deluje v
interesu svojih državljanov. Učinkovit multilateralni trgovinski sistem,
strateška partnerstva, ambiciozni trgovinski in naložbeni sporazumi ter
učinkovito izvajanje ukrepov morajo biti ključen segment skupne trgovinske
politike. Zavzemamo se za trgovinski dogovor z ZDA.
41. Bistven element reševanja vse pogostejšega problema
množičnih migracij na zunanjih mejah Evropske unije je njen proaktiven pristop
pri preprečevanju in reševanju kriz ter konfliktov. Republika Slovenija
poudarja pomen krepitve razvojnega sodelovanja in humanitarne pomoči, ob tem pa
je treba politike unije uporabiti z namenom sistematičnega odpravljanja vzrokov
migracij v državah izvora.
42. Ena od prednostnih nalog ostaja nadaljevanje
vsestranskega sodelovanja Evropske unije s transatlantskima zaveznicama ZDA in
Kanado, s katerima nas povezujejo prijateljski, partnerski, zgodovinski in
zavezniški odnosi, ki temeljijo na pripadnosti skupni, zahodni civilizaciji, na
skupnih vrednotah spoštovanja človekovega dostojanstva, svobode, demokracije in
vladavine prava ter na številnih skupnih interesih. Republika Slovenija si bo
prizadevala za izboljšanje možnosti učinkovitega kolektivnega odziva na skupne
izzive na področjih varnosti in obrambe, vključno z novimi izzivi in grožnjami.
Še posebej je nujno sodelovanje na področju kibernetske domene. Prav tako bomo
podpirali okrepljeno transatlantsko sodelovanje v kontekstu nadaljnjega razvoja
različnih multilateralnih pobud, kakršna je denimo pobuda Treh morij.
43. Nadaljeval se bo dialog tudi z drugimi partnericami
Evropske unije. Pri tem ostaja ključno zavedanje o pomembni vlogi ohranitve
sodelovanja na vseh področjih skupnega interesa, tudi glede medsebojnih
izmenjav o aktualnih mednarodnih vprašanjih. V tem okviru Republika Slovenija
podpira reden politični dialog Evropske unije z Rusko federacijo in Kitajsko.
Prizadevali si bomo za še tesnejše odnose Evropske unije z azijskimi
partnerskimi demokracijami, med njimi Republiko Korejo, Japonsko in Republiko
Indijo. Prav tako bomo podpirali nadaljnjo izgradnjo partnerskih odnosov in
sodelovanja Evropske unije s partnerji v Afriki, na Bližnjem vzhodu in v
Latinski Ameriki.
6. Učinkovitejše delovanje Evropske unije
44. Odločnejša in učinkovitejša odzivnost Evropske unije
na vse bolj spreminjajoče se razmere v Evropi in svetu zahteva izboljšanje
učinkovitosti njenega delovanja.
45. Republika Slovenija podpira večjo učinkovitost
delovanja institucij Evropske unije v okviru obstoječih temeljnih pogodb.
Njihovo spreminjanje bi bilo sprejemljivo le, če se izkaže, da je za boljše
delovanje Evropske unije na konkretnih področjih to zares potrebno. V tej luči
tudi vidimo konferenco o prihodnosti Evrope – iskanje učinkovitejših načinov delovanja
Evropske unije.
46. Pomemben element večje učinkovitosti delovanja
institucij Evropske unije je izboljšanje postopkov odločanja. Tovrstne
izboljšave so dobrodošle, vendar je pri tem ključnega pomena, da ohranjajo
potrebno neodvisnost institucij Evropske unije, da formalno in dejansko
ohranjajo načelo enake obravnave vseh držav članic, ne glede na njihovo
velikost, da spoštujejo načela solidarnosti, subsidiarnosti in
proporcionalnosti, da ohranjajo potrebno demokratičnost in transparentnost
procesa, ter da ne ogrožajo potrebnega medinstitucionalnega ravnovesja.
47. Glede potencialne širitve sistema odločanja s
kvalificirano večino je Republika Slovenija previdna. Meni, da morajo morebitni
novi dogovori vselej zagotavljati tudi ustrezen mehanizem za upoštevanje in
varovanje strateških interesov malih držav članic. To je nujno v luči krepitve
medsebojnega zaupanja, ki je predpogoj za doseganje večje učinkovitosti. Zato
si bomo prizadevali, da bo Evropska unija v procesu oblikovanja politik in
iskanja ter opredeljevanja skupnih interesov vselej izhajala iz predhodnega
razumevanja specifičnega položaja in vitalnega interesa vsake države članice
ter iz medsebojne solidarnosti.
Drugo predsedovanje Republike Slovenije Svetu Evropske
unije
48. Republika Slovenija je odločena, da z
intenziviranjem delovanja v institucijah Evropske unije in še dejavnejšim
sodelovanjem z drugimi državami članicami dodatno prispeva k oblikovanju,
sprejemanju in izvajanju skupnih politik, krepitvi zaupanja v institucije
Evropske unije ter promociji Evropske unije in njenih vrednot.
49. To še posebej velja za čas predsedovanja Svetu
Evropske unije v drugi polovici leta 2021. Svojo nalogo namerava Republika
Slovenija izvesti odgovorno, učinkovito, nepristransko ter v duhu dobrega
sodelovanja in pripadnosti evropski ideji. Pomembno vlogo pri izvajanju tega
nacionalnega projekta ima tudi Državni zbor. Predsedovanje Svetu Evropske unije
je odlična priložnost, da se dokaže zmožnost tvornega sodelovanja vseh
deležnikov v Republiki Sloveniji z namenom uspešne izvedbe projekta
predsedovanja, ki je v interesu Republike Slovenije in širše Evropske unije.
50. Predsedovanje je hkrati priložnost za okrepljeno
promocijo slovenske kulture in načina življenja, kulturne dediščine, dosežkov
znanosti, ustvarjalnosti in inovativnosti na drugih področjih, naravne
dediščine, turizma in kulinarike v domačem in mednarodnem kulturnem prostoru.
51. Republika Slovenija bo pri tem še naprej utrjevala
svoj položaj v institucijah Evropske unije, krepila sodelovanje med slovenskimi
predstavniki v njih in domačimi institucijami ter skrbela za dosledno in
učinkovito zastopanost slovenskih interesov v institucijah Evropske unije.
52. Delovanje slovenskega predsedstva Sveta Evropske
unije bo izhajalo iz Strateške agende Evropske unije za obdobje 2019–2024,
18-mesečnega programa tria predsedstev Zvezne republike Nemčije, Portugalske
republike in Republike Slovenije Sveta Evropske unije v obdobju 2020–2021 ter
prednostnih nalog slovenskega predsedovanja Svetu Evropske unije v drugi
polovici leta 2021. Med temi bo dan poseben poudarek pripravljenosti in
odzivanju Evropske unije na krizne situacije, ki izvirajo iz pandemij in
kibernetskih groženj, katerim se lahko zoperstavimo zgolj s trajno aktivnostjo
na tem področju.
Št. 008-05/21-11/23
Ljubljana, dne 23. marca 2021
EPA 1656-VIII
Državni zbor
Republike Slovenije
Igor Zorčič
predsednik