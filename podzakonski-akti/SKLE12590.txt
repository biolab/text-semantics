1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in
Sveta z dne 24. novembra 2010 o ustanovitvi Evropskega nadzornega organa
(Evropski bančni organ) in o spremembi Sklepa št. 716/2009/ES ter
razveljavitvi Sklepa Komisije 2009/78/ES (UL L št. 331 z dne
15. decembra 2010, str. 12; v nadaljevanju: Uredba (EU)
št. 1093/2010) dne 2. julija 2021 na svoji spletni strani objavil
Smernice o notranjem upravljanju (EBA/GL/2021/05; v nadaljevanju: smernice).
(2) Smernice določajo ureditve, postopke in mehanizme
notranjega upravljanja, ki bi jih morale institucije, za katere velja Direktiva
2013/36/EU1, in investicijska podjetja, za katera velja naslov VII
Direktive 2013/36/EU pri uporabi člena 1(2) in (5) Uredbe (EU) 2019/2033,
izvajati v skladu s členom 74(1) Direktive 2013/36/EU, da se zagotovi njihovo
učinkovito in preudarno upravljanje.
(3) Smernice so naslovljene na:
1.     
finančne institucije iz prve točke 4. člena Uredbe (EU)
št. 1093/2010 in
2.     
pristojne organe iz podtočke (i) druge točke
4. člena Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic
in vseh njenih bodočih sprememb, če ne bo Banka Slovenije za posamezno
spremembo smernic odločila drugače, za:
1.     
banke in hranilnice, za nadzor nad katerimi je v skladu z ZBan-3 in
Uredbo Sveta (EU) št. 1024/2013 z dne 15. oktobra 2013 o prenosu
posebnih nalog, ki se nanašajo na politike bonitetnega nadzora kreditnih
institucij, na Evropsko centralno banko (UL L št. 287 z dne
29. oktober 2013, str. 63) pristojna Banka Slovenije (v nadaljevanju:
banke), in
2.     
Banko Slovenije, kadar v skladu z ZBan-3 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke iz 1. točke prvega odstavka tega člena v
celoti upoštevajo določbe smernic v delu, v katerem so naslovljene na banke.
(3) Banka Slovenije pri opravljanju nalog in
pristojnosti nadzora v skladu z ZBan-3 in Uredbo (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1) v
celoti upošteva določbe smernic v delu, v katerem se nanašajo na izvajanje
nalog in pooblastil pristojnega organa.
3. člen
(Razveljavitev Sklepa o uporabi Smernic o notranjem
upravljanju)
Z dnem začetka uporabe tega sklepa preneha veljati Sklep o
uporabi Smernic o notranjem upravljanju (Uradni list RS, št. 33/18).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 31. decembra
2021.
Ljubljana, dne 23. novembra 2021
Boštjan Vasle
predsednik
Sveta Banke Slovenije
___________
1  Direktiva 2013/36/EU Evropskega parlamenta
in Sveta z dne 26. junija 2013 o dostopu do dejavnosti kreditnih institucij in
bonitetnem nadzoru kreditnih institucij in investicijskih podjetij, spremembi
Direktive 2002/87/ES in razveljavitvi direktiv 2006/48/ES in 2006/49/ES (UL L
176, 27.6.2013, str. 338).