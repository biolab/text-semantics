1. člen
(vsebina)
(1) Ta pravilnik določa tehnične in organizacijske
pogoje, omejitve in način uporabe vzletišč, izdajo obratovalnega dovoljenja
vzletišča ter vrste zračnega prometa, ki se smejo opravljati na vzletišču.
(2) Vzletišča lahko uporabljajo nekompleksni zrakoplovi,
če jim njihove zmogljivosti in letalne karakteristike to dopuščajo.
2. člen
(pomen izrazov)
Izrazi, uporabljeni v tem pravilniku, pomenijo:
1.     
»Enostransko vzletišče« je vzletišče, ki ima določeno eno smer za
pristajanje in nasprotno smer za vzletanje;
2.     
»Območje vzletišča« je točno določeno območje, za katero se uporabljajo
pravila vizualnega letenja (VFR);
3.     
»Obratovalec vzletišča« je fizična ali pravna oseba, ki ima veljavno
obratovalno dovoljenje vzletišča;
4.     
»Osnova vzletno pristajalne steze vzletišča« (v nadaljnjem besedilu:
strip) je točno določeno pravokotno območje, ki zajema vzletno-pristajalno
stezo (v nadaljnjem besedilu: VPS) in je namenjeno za zmanjševanje nevarnosti
za nastanek škode na zrakoplovu, ki zdrsne s steze, ter varovanju zrakoplova,
ki jo preleti pri vzletu ali pristanku;
5.     
»Nekompleksen zrakoplov« pomeni:
a)   
letalo:
-    
z največjo certificirano vzletno maso, ki ne presega 5.700 kg, ali
-    
certificirano za najvišje število potniških sedežev, ki ne presega
število 19, ali
-    
certificirano za operacije z enim pilotom, ali
-    
opremljeno z največ enim turbopropelerskim motorjem;
b)   
helikopter:
-    
certificiran za največjo vzletno maso, ki ne presega 3.175 kg, ali
-    
certificiran za največje število potniških sedežev, ki ne presega
število 9, ali
-    
certificiran za operacije z enim pilotom;
c)   
zrakoplov z nenagibnim rotorjem;
č)   zrakoplov iz Priloge 1 Uredbe (EU)
2018/1139 Evropskega Parlamenta in Sveta z dne 4. julija 2018 o skupnih
pravilih na področju civilnega letalstva in ustanovitvi Agencije Evropske unije
za varnost v letalstvu ter spremembi uredb (ES) št. 2111/2005, (ES)
št. 1008/2008, (EU) št. 996/2010, (EU) št. 376/2014 ter direktiv
2014/30/EU in 2014/53/EU Evropskega parlamenta in Sveta ter razveljavitvi uredb
(ES) št. 552/2004 in (ES) št. 216/2008 Evropskega parlamenta in Sveta
ter Uredbe Sveta (EGS) št. 3922/91 (UL L št. 212 z dne 22. 8.
2018, str. 1), zadnjič popravljene s Popravkom (UL L št. 205 z dne
5. 8. 2019, str. 34);
6.     
»Prag VPS« je začetek tistega dela VPS, ki se uporablja za pristajanje;
7.     
»Referenčna točka vzletišča« je geometrijsko središče VPS vzletišča;
8.     
»Signalno območje« je območje na vzletišču, bočno ob VPS, vidno iz vseh
smeri šolskega kroga, ki se uporablja za prikaz vizualnih talnih signalov;
9.     
»Skrbnik vzletišča« je fizična oseba na vzletišču, ki je odgovorna za
pregled urejenosti manevrskih površin, zagotavljanje informacij uporabnikom vzletišča
in aktiviranje reševanja, če je to potrebno;
10.  
»Specializirana operacija« pomeni vsako operacijo, razen operacije
komercialnega zračnega prevoza, pri kateri se zrakoplov uporablja za
specializirane dejavnosti kot so kmetijstvo, gradbeništvo, fotografiranje,
raziskave, opazovanje in patruljiranje, oglaševanje v zraku ter vzdrževalni
testni leti;
11.  
»Točka javljanja« je točno določena zemljepisna lokacija z nadmorsko
višino, na kateri pilot zrakoplova najavi namero oziroma prihod na vzletišče;
12.  
»Uvodni let« pomeni katero koli operacijo za plačilo ali drugo
protivrednost, ki vključuje kratko zračno potovanje z namenom, da se pritegnejo
novi udeleženci usposabljanja ali novi člani, in ki jo izvede organizacija za
usposabljanje iz 10a. člena Uredbe Komisije (EU) št. 1178/2011 z dne
3. novembra 2011 o tehničnih zahtevah in upravnih postopkih za letalsko
osebje v civilnem letalstvu v skladu z Uredbo (ES) št. 216/2008 Evropskega
parlamenta in Sveta (UL L št. 311 z dne 25. 11. 2011, str. 1),
zadnjič spremenjene z Delegirano uredbo Komisije (EU) 2020/723 z dne
4. marca 2020 o določitvi podrobnih pravil v zvezi s priznavanjem
certifikatov pilotov, izdanih v tretjih državah, in o spremembi Uredbe (EU)
št. 1178/2011 (UL L št. 170 z dne 2. 6. 2020, str. 1) ali
organizacija, ustanovljena z namenom spodbujanja zračnih športov ali
rekreacijskega letalstva;
13.  
»Vizualni talni signal – Posebna previdnost« pomeni, da je zaradi
slabega stanja manevrskega območja vzletišča ali iz katerega koli drugega
razloga med priletom za pristanek in pristankom potrebna posebna previdnost.
Talni signal mora biti nameščen na signalnem območju, vodoravno in pritrjen na
tla;
14.  
»Vizualni talni signal – Prepoved pristanka« pomeni, da je pristajanje
prepovedano. Talni signal mora biti nameščen na signalnem območju, vodoravno in
pritrjen na tla;
15.  
»Vzletišče za lastno uporabo« je vzletišče, ki ga uporablja obratovalec
vzletišča in osebe ter zrakoplovi, ki jih določi obratovalec vzletišča;
16.  
»Vzletno-pristajalna steza – VPS« je točno določena površina vzletišča,
ki je urejena za vzletanje in pristajanje zrakoplovov.
3. člen
(uporaba vzletišča)
Na vzletišču se lahko izvajajo:
-       
usposabljanja za pridobitev licenc, ratingov, pooblastil, potrdil ali
spričeval letalskega in drugega strokovnega osebja na nekompleksnih zrakoplovih,
-       
specializirane operacije nekompleksnih zrakoplovov,
-       
uvodni leti nekompleksnih zrakoplovov in
-       
letenja za lastne potrebe z nekompleksnimi zrakoplovi.
4. člen
(območje vzletišča in referenčna točka)
(1) Vzletišču se določi območje vzletišča in točke
javljanja za zagotavljanje varnosti letalskih operacij.
(2) Območje vzletišča ne sme segati v območje drugega
vzletišča, razen, če je med vzletišči sklenjen dogovor o varni uporabi območij,
ki se prekrivajo.
(3) Območje vzletišča je krog s polmerom 500 m,
podaljšan za polovico dolžine VPS in s središčem v referenčni točki.
(4) Vzletišče se izjemoma lahko nahaja v območju
letališča, kadar je za to pridobljeno predhodno soglasje obratovalca letališča.
Obratovalec letališča določi varnostne zahteve in pogoje za obratovanje
takšnega vzletišča.
(5) Vzletišče se izjemoma lahko nahaja v kontroliranem
zračnem prostoru (CTR) Republike Slovenije, kadar je za to pridobljeno
predhodno soglasje Kontrole zračnega prometa Slovenije, d.o.o., ki določi
varnostne zahteve in pogoje za obratovanje takšnega vzletišča.
5. člen
(VPS)
(1) Na VPS ne sme biti ovir.
(2) Dolžina VPS ne sme biti krajša od 200 m, oziroma 300
m, če se na vzletišču izvaja usposabljanje.
(3) Širina VPS mora biti najmanj 15 m.
(4) Na kopnem mora biti VPS utrjena površina.
(5) Ravnost površine tlakovane VPS ne sme po celotni VPS
odstopati za več kot ±3 cm, merjeno s 3 m dolgo letvijo. Ravnost površine
travnate VPS se preveri z vožnjo po VPS z osebnim vozilom pri hitrosti 50 km/h,
pri čemer se ne smejo občutiti udarne luknje, vozilo pa mora samo obdržati
želeno smer.
(6) Vzdolžni in prečni nagib VPS ne sme biti večji od 3
%.
(7) Trava na VPS ne sme biti višja kot 15 cm, oziroma 10
cm, kadar VPS uporabljajo ultralahke letalne naprave.
(8) VPS se lahko prekrije z betonom ali asfaltom.
(9) Pri gradnji vzletišča in ureditvi terena za
vzletišče z asfaltno ali betonsko VPS ter objektov in naprav na vzletišču, se
upoštevajo predpisi in standardi s področja graditve objektov in urejanja
prostora.
6. člen
(strip)
(1) Strip mora biti utrjen in širok najmanj 30 m.
(2) Na stripu ne sme biti ovir, razen sredstev in
opreme, potrebne za varno izvajanje zračnega prometa.
(3) Strip se začne najmanj 20 m pred pragom VPS.
(4) Trava na stripu ne sme biti višja kot 30 cm, oziroma
20 cm, kadar VPS uporabljajo ultralahke letalne naprave.
7. člen
(omejitvene ravnine)
(1) Omejitvene ravnine so priletne, vzletne in bočne
ravnine.
(2) Nagib priletne in vzletne omejitvene ravnine, ki se
začne od roba stripa, je 5 % na dolžini 500 m, divergenca bočnih robov priletne
in vzletne omejitvene ravnine pa je 10 %.
(3) Nagib bočne omejitvene ravnine, ki se začne od roba
vzdolžnega stripa, je 50 % na širini 50 m.
(4) Omejitvene ravnine iz prvega odstavka tega člena ne
sme prebadati nobena ovira.
(5) Dimenzije vzletišča s priletnimi, vzletnimi in
bočnimi ravninami ter njihovi nagibi so določene v Prilogi 1, ki je sestavni
del tega pravilnika.
8. člen
(vizualna sredstva za navigacijo)
(1) VPS se zaznamuje z označbami, ki so lahko nepremične
ali premične. Nepremične označbe so kotniki in trakovi. Premične označbe so
zastavice ali A-table.
(2) Kadar se VPS zaznamuje z nepremičnimi označbami, se
pragovi VPS zaznamujejo s kotniki, katerih kraka sta dolga najmanj 3 m, široka
pa najmanj 0,9 m. Bočna robova VPS se zaznamujeta na vsakih 50 m z najmanj 3 m
dolgimi in najmanj 0,9 m širokimi trakovi.
(3) Kotniki in trakovi iz prvega in drugega odstavka
tega člena so lahko iz gramoza, tolčenca ali drugega primernega materiala.
Pobarvani morajo biti z belo barvo. Kotniki in trakovi morajo biti povozni ter
v isti ravnini kot VPS.
(4) Kadar se VPS zaznamuje s premičnimi označbami, se na
kotih VPS postavi po ena rdeča zastavica ali rdeča A-tabla. Bočna robova VPS se
zaznamujeta na vsakih 50 m z rdeče – belimi zastavicami ali rdeče – belimi
A-tablami. Dimenzije zastavic morajo biti 50 cm x 40 cm. Dimenzije A-table
morajo biti 50 cm x 50 cm. Sočasna uporaba zastavic in A-tabel za zaznamovanje
VPS ni dovoljena. Izgled zastavic in A-tabel mora biti, kot je to razvidno iz
Priloge 1 tega pravilnika.
(5) Označbe bočnih robov VPS je potrebno razporediti
tako, da se predpisan razmik 50 m upošteva od obeh pragov do sredine VPS.
Označbi, ki sta najbližje sredini VPS, sta lahko na krajši medsebojni razdalji.
(6) Kazalnik smeri pristajanja mora biti postavljen na
vidnem mestu in mora biti v obliki črke T, ki je izdelana iz platna ali drugega
primernega materiala, katere stranici sta bele barve, dolgi najmanj 4 m in
široki najmanj 0,4 m, kot je to razvidno iz Priloge 1 tega pravilnika.
(7) Vizualni talni signal – Prepoved pristanka, je
kvadratna ploskev, rdeče barve, s stranico dolgo 3 m in dvema rumenima
diagonalama, širine 50 cm, kot je to razvidno iz Priloge 1 tega pravilnika.
(8) Vizualni talni signal – Posebna previdnost, je
kvadratna ploskev, rdeče barve, s stranico dolgo 3 m in rumeno diagonalo,
širine 50 cm, kot je to razvidno iz Priloge 1 tega pravilnika.
9. člen
(vizualna sredstva za označevanje ovir, parkirnih mest in
omejitev)
(1) Izpostavljeni objekti, drevesa in druga nevarna mesta
izven VPS na območju vzletišča, ki lahko ogrozijo letenje, se zaznamujejo z
rdečimi zastavicami.
(2) Prostor, namenjen parkiranju zrakoplovov, se označi
z rumenimi zastavicami.
(3) Kadar vzletišče ne izpolnjuje pogojev za varno
uporabo, mora biti označeno s talno oznako »X« bele barve, ki je izdelana iz
platna ali drugega primernega materiala, z dolžino trakov najmanj 6 m in širino
najmanj 0,9 m.
10. člen
(obvezna oprema vzletišča)
(1) Na vzletišču mora obratovalec vzletišča med njegovo
uporabo zagotoviti meteorološko in protipožarno opremo ter opremo za prvo
pomoč.
(2) Meteorološko opremo sestavljata kazalnik smeri in
moči vetra ter ročni anemometer. Kazalnik smeri in moči vetra mora biti iz
platna valjaste oblike, dolg 1,5 do 2 m. Postavi se 2 do 3 m visoko, na vidnem
mestu, bočno ob VPS, na razdalji 25 m od dela VPS, ki je predviden za dotik
zrakoplova pri pristanku.
(3) Protipožarno opremo predstavlja gasilni aparat s
suhim prahom, ogljikovim dioksidom ali drugim ustreznim sredstvom minimalne
teže 9 kg. Gasilni aparat mora biti ustrezno atestiran in vzdrževan.
(4) Opremo za prvo pomoč sestavljajo omarica ali kovček
prve pomoči in sredstvo za komunikacijo s telefonsko številko »112«. V omarici
ali kovčku prve pomoči mora biti naslednji sanitetni material:
1.     
povoj za prvo pomoč vrste 1 – 5 kosov,
2.     
povoj za prvo pomoč vrste 2 – 2 kosa,
3.     
krep povoj 8 cm x 5 m – 5 kosov,
4.     
krep povoj 10 cm x 5 m – 2 kosa,
5.     
povoj iz mula 6 cm x 4 m – 5 kosov,
6.     
povoj iz mula 10 cm x 4 m – 5 kosov,
7.     
obliž z blazinico 10 cm x 4 cm – 5 kosov,
8.     
obliž z blazinico 10 cm x 8 cm – 5 kosov,
9.     
sanitetna vata 100 g – 1 kos,
10.  
trikotna ruta – 5 kosov,
11.  
lepilni trak 2 cm x 1 m – 1 kos,
12.  
lepilni trak 2 cm x 5 m – 1 kos,
13.  
sterilni zloženec 5 cm x 5 cm -16 slojni – 5 kosov,
14.  
sterilni zloženec 10 cm x 10 cm – 5 kosov,
15.  
vpojna sterilna gaza 0,4 m – 1 kos,
16.  
vpojna sterilna gaza 0,8 m – 1 kos,
17.  
varnostne sponke – 5 kosov,
18.  
škarje z zaobljeno konico – 1 kos,
19.  
prvi povoj za opekline (aluplast) kompresa 50 cm x 60 cm – 1 kos,
20.  
komprese za opekline (aluplast) 5 cm x 9 cm – 1 škatlica (10
kosov),
21.  
rokavice iz lateksa – 5 parov,
22.  
priročnik o prvi pomoči – 1 kos,
23.  
pribor za zapisovanje podatkov o porabljenem materialu – 1 kos.
11. člen
(pogoji za varno uporabo)
(1) Obratovalec vzletišča mora zagotoviti, da je
vzletišče urejeno in vzdrževano v skladu s tem pravilnikom ter navodili za
uporabo vzletišča. Obratovalec vzletišča je odgovoren za posodabljanje navodil
za uporabo vzletišča.
(2) Če na vzletišču ali bližnji okolici nastopi
sprememba, ki bo vplivala ali bi lahko vplivala na varnost letenja, mora
obratovalec vzletišča onemogočiti uporabo takega vzletišča in ga ustrezno
označiti ter o tem obvestiti Javno agencijo za civilno letalstvo Republike
Slovenije (v nadaljevanju: agencija).
(3) Vzletišče lahko za vzletanje, pristajanje in vožnjo
zrakoplovov uporabljajo le osebe, ki so seznanjene z navodili za uporabo
vzletišča.
(4) Obratovalec vzletišča v navodilih za uporabo
vzletišča določi postopek določitve skrbnika vzletišča. Če se na vzletišču
izvaja usposabljanje, mora biti v času usposabljanja skrbnik vzletišča ves čas
na vzletišču in opremljen ter usposobljen ravnanja z opremo iz tretjega in
četrtega odstavka 10. člena tega pravilnika in opremljen s sredstvom za
komunikacijo z zrakoplovom.
(5) Obratovalec vzletišča mora zagotoviti, da se med
letenjem in vožnjo zrakoplovov na vzletišču omeji gibanje ljudem, živalim in
vozilom po VPS in stripu.
12. člen
(postopek pridobitve in podaljšanja obratovalnega dovoljenja
vzletišča)
(1) Vlogo za izdajo obratovalnega dovoljenja vzletišča
in vpis vzletišča v Vpisnik vzletišč Republike Slovenije vloži vlagatelj pri
agenciji.
(2) K vlogi iz prejšnjega odstavka mora vlagatelj
priložiti naslednjo dokumentacijo:
1.     
gradbeno oziroma uporabno dovoljenje, če je zahtevano z zakonom, ki
ureja graditev,
2.     
za vzletišča, ki ne potrebujejo gradbenega dovoljenja, naravovarstveno
soglasje oziroma za vzletišča, ki niso objekti, dovoljenje za poseg v naravo,
če je to zahtevano s predpisi, ki urejajo ohranjanje narave,
3.     
dokazilo o pravici uporabe zemljišča, na katerem je vzletišče, če
obratovalec ni lastnik zemljišča oziroma če se predloženo uporabno dovoljenje
ne glasi na vlagatelja,
4.     
navodila za uporabo vzletišča,
5.     
lokacijsko informacijo,
6.     
pisno soglasje lastnika ali uporabnika, če se pod omejitvenimi ravninami
vzletišča nahaja stanovanjski objekt in
7.     
izjavo o upoštevanju mnenj, soglasij ali dovoljenj pristojnih organov,
če ni priloženo uporabno dovoljenje, v kolikor se območje vzletišča nahaja na
območju varovanj in omejitev iz prostorskega informacijskega sistema.
(3) Vlogo za podaljšanje obratovalnega dovoljenja vloži
vlagatelj pri agenciji najpozneje 30 dni pred potekom obratovalnega dovoljenja.
V vlogi vlagatelj opiše morebitne spremembe na vzletišču, ki vplivajo na pogoje
za obratovanje vzletišča oziroma na varnost letalskih operacij na vzletišču.
13. člen
(navodila za uporabo vzletišča)
Navodila za uporabo vzletišča določi vlagatelj ali
obratovalec vzletišča na obrazcu iz Priloge 2, ki je sestavni del tega pravilnika.
Obrazcu je potrebno priložiti:
-       
situacijski načrt vzletišča v merilu 1:50.000 ali 1:25.000 z vrisanim
območjem vzletišča, šolskim krogom ter najbližjim manjšim in najbližjim večjim
krajem in
-       
načrt vzletišča z VPS, stripom in drugo bližnjo infrastrukturo v merilu
1:5.000, v vertikalni in horizontalni projekciji, z vrisanimi višinami ovir in
drugih nevarnih mest, ki bi utegnila ogrožati letenje in so pod priletnimi,
vzletnimi ali bočnimi ravninami ter z vrisanimi medsebojnimi razdaljami in
odmiki.
14. člen
(dodatne zahteve in izjeme za vzletišča za lastno uporabo)
(1) Tipe zrakoplovov, za katere se uporablja vzletišče
za lastno uporabo in osebe, ki lahko uporabljajo vzletišče za lastno uporabo,
določi vlagatelj ali obratovalec vzletišča v navodilih za uporabo vzletišča.
(2) Na vzletišču za lastno uporabo ni dovoljeno
usposabljanje letalskega in drugega strokovnega osebja.
(3) Ne glede na drugi odstavek 5. člena tega
pravilnika, dolžina VPS ne sme biti krajša od 120 m.
(4) Ne glede na šesti odstavek 5. člena tega
pravilnika, vzdolžni in prečni nagib VPS ne sme biti večji od 5 %.
(5) Ne glede na tretji odstavek 7. člena tega
pravilnika je nagib bočne omejitvene ravnine, ki se začne od roba vzdolžnega
stripa, 100 % na širini 50 m.
15. člen
(dodatne zahteve in izjeme za vzletišča za helikopterje)
(1) Vzletišča za helikopterje morajo izpolnjevati
naslednje dodatne zahteve:
-       
površina VPS mora biti odporna na vpliv vrtinčnih zračnih tokov zaradi
delovanja rotorja ter takšne nosilnosti, da prenese obremenitev helikopterja,
-       
površina stripa vzletišča za helikopterje mora biti odporna na vpliv
vrtinčnih zračnih tokov zaradi delovanja rotorja,
-       
trakovi za zaznamovanje VPS morajo biti odporni na vpliv vrtinčnih
zračnih tokov in
-       
dimenzije vzletišča za helikopterje, so skupaj z omejitvenimi ravninami,
zaznamovanjem in lokacijo bočne ovire, razvidne iz Priloge 1 tega pravilnika.
(2) Ne glede na drugi in tretji odstavek 5. člena
tega pravilnika mora biti VPS okrogle ali pravokotne oblike, pri čemer mora
biti premer vrisanega kroga najmanj enak skupni dolžini helikopterja (v
nadaljnjem besedilu: D).
(3) Ne glede na drugi odstavek 6. člena tega
pravilnika, višina ovir na stripu ne sme presegati 25 cm.
(4) Ne glede na šesti odstavek 8. člena tega
pravilnika mora biti smer prileta označena z vrisanim enakostraničnem
trikotnikom ali logotipom lastnika oziroma obratovalca vzletišča za
helikopterje. Trikotnik je bele ali rumene barve, širina stranice trikotnika je
30 cm. Trikotnik ali logotip, ki označuje smer prileta, je vrisan v krog s
centrom v referenčni točki in maksimalnim premerom, ki ne presega 65 % premera
VPS.
(5) Ne glede na prvi odstavek 6. člena tega
pravilnika mora biti strip vzletišča za helikopterje premera vsaj 2D, kjer je VPS
okrogle oblike. Kjer je VPS pravokotne oblike, morajo biti zunanje stranice
stripa dolge vsaj 2D.
(6) Ne glede na drugi odstavek 7. člena tega
pravilnika je nagib priletne in vzletne omejitvene ravnine vzletišča za
helikopterje, ki se začne od roba stripa, 8 % na dolžini 500 m, divergenca
bočnih robov priletne in vzletne omejitvene ravnine pa 10 %.
(7) Ne glede na tretji odstavek 7. člena tega
pravilnika je nagib bočne omejitvene ravnine vzletišča za helikopterje, ki se
začne od roba stripa, 100 % na širini 25 m.
(8) Ne glede na četrti odstavek 7. člena tega
pravilnika na vzletišču za helikopterje lahko bočno omejitveno ravnino prebada
ovira (objekt ali več objektov), na eni strani vzletišča za helikopterje, na
minimalni razdalji 1D od referenčne točke. Ovira lahko stoji pravokotno glede na
ravnino, na kateri leži VPS ter zakriva smer največ 150° glede na vertikalo.
(9) Ne glede na prvi odstavek 8. člena tega
pravilnika se VPS zaznamuje s trakovi v beli barvi dolžine 1,5 m in širine 30
cm, z medsebojnim razmikom med dvema trakoma od 1,5 m do 2 m.
16. člen
(dodatne zahteve za enostranska vzletišča)
(1) Vlagatelj ali obratovalec vzletišča mora vzletišče
opredeliti kot enostransko vzletišče.
(2) Na enostranskem vzletišču ni dovoljeno izvajati
usposabljanja letalskega in drugega strokovnega osebja.
(3) Bočna omejitvena ravnina se v pragu, ki ni namenjen
za pristajanje, konča v navpični ravnini, ki poteka po zunanjem robu stripa,
kot je to razvidno iz tlorisa enostranskega vzletišča iz Priloge 1 tega
pravilnika.
(4) Smer, ki jo označuje kazalnik smeri pristajanja, se
ne upošteva za vzletanje.
17. člen
(dodatne zahteve in izjeme za vzletišča na vodi)
(1) Globina vode stripa mora biti ob najnižji vodi, ki
jo je mogoče pričakovati na kateremkoli mestu, najmanj 1,5 m.
(2) Strip se zaznamuje z bojami bele barve na vsakih
50 m. Vogale stripa označujejo boje rdeče barve. Boje morajo biti okrogle
ali stožčaste oblike premera najmanj 50 cm. Boje morajo biti pritrjene čvrsto v
dno ter nameščene tako, da imajo protiutež, ki kompenzira premike zaradi
gibanja vode. Parkirno mesto se označi z rumeno bojo.
(3) Med obvezno opremo vzletišča na vodi sodijo tudi
čoln z motorjem, megafon, nož, vesla, vrv dolžine najmanj 10 m in najmanj
4 reševalni obroči.
(4) Ne glede na prvi odstavek 6. člena tega
pravilnika, širina stripa ne sme biti ožja od 50 m.
PREHODNA IN KONČNI DOLOČBI
18. člen
(objava navodil za uporabo vzletišča)
Obratovalec vzletišča v sedmih dneh od pridobitve
obratovalnega dovoljenja vzletišča objavi navodila za uporabo vzletišča iz
13. člena tega pravilnika na svoji spletni strani.
19. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vzletiščih (Uradni list RS, št. 58/92 in 18/01 – ZLet).
20. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-258/2020/55
Ljubljana, dne 14. aprila 2021
EVA 2020-2430-0077
Jernej Vrtovec
minister
za infrastrukturo

Priloga
1: Grafične priloge
Priloga
2: Navodila za uporabo vzletišča