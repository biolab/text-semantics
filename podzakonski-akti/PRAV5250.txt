1. člen
Ta pravilnik določa način pridelave, predelave in priprave za
trg ter območje pridelave in predelave za sol z označbo geografskega porekla
Piranska sol.
2. člen
Označbo geografskega porekla Piranska sol ima lahko sol
pridelana, predelana in pripravljena za trg po postopku in na območju, ki sta
določena v specifikaciji za Piransko sol in jo je potrdil Urad za priznavanje
označb kmetijskih pridelkov oziroma živil (v nadaljnjem besedilu: urad) v
skladu s predpisom, ki ureja postopke za priznavanje označb posebnih kmetijskih
pridelkov oziroma živil. 
Specifikacija za Piransko sol iz prejšnjega odstavka je
dosegljiva na uradu, Dunajska cesta 56-58, Ljubljana.
3. člen
Sol, ki ima označbo geografskega porekla Piranska sol, mora
biti označena v skladu s predpisom, ki ureja splošno označevanje predpakiranih
živil in s tem pravilnikom.
4. člen
Označbo geografskega porekla Piranska sol lahko uporablja
pridelovalec oziroma predelovalec soli, ki pridobi certifikat za to sol v
skladu s predpisom, ki ureja postopke za priznavanje označb posebnih kmetijskih
pridelkov oziroma živil.
5. člen
Zaščitni znak za sol z označbo geografskega porekla Piranska
sol pridobi pridelovalec oziroma predelovalec soli v skladu s predpisom, ki
ureja zaščitni znak za označevanje kmetijskih pridelkov oziroma živil.
6. člen
Pridelovalci oziroma predelovalci Piranske soli, ki so do
uveljavitve tega pravilnika uporabljali oziroma navajali ime Piranska sol za
svoje proizvode, morajo pridobiti certifikat iz 4. člena tega pravilnika
najpozneje v enem letu od dneva uveljavitve tega pravilnika.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 324-48/01
Ljubljana, dne 7. oktobra 2003.
EVA 2003-2311-0258
Minister 
za kmetijstvo, 
gozdarstvo in prehrano 
mag. Franc But l. r.