1.     
Odločanje sodišč v nujnih in nenujnih zadevah
Zaradi nastanka izrednega dogodka, t.j. epidemije nalezljive
bolezni SARS-CoV-2 (COVID-19) – koronavirus, ki lahko v večjem obsegu ovira
nemoteno oziroma redno izvajanje sodne oblasti in zaradi preprečitve širjenja
virusne okužbe epidemije nalezljive bolezni SARS-CoV-2 (COVID-19) –
koronavirus, varovanja zdravja in življenja ljudi in zagotovitve delovanja
sodstva vsa sodišča od 5. 5. 2020 opravljajo naroke, odločajo in vročajo sodna
pisanja
a)     v zadevah,
ki niso nujne v skladu s 83. členom Zakona o sodiščih, in ki se ne štejejo kot
nujne v skladu s to odredbo, če sodišča lahko zagotavljajo opravo teh dejanj v
skladu s pogoji, določenimi v tej odredbi in v drugih ukrepih, ki jih na
podlagi te odredbe določi predsednik Vrhovnega sodišča Republike Slovenije, ter
tako, da se ne širi virusna okužba in je zagotovljeno zdravje in življenje
ljudi, ter
b)    
v nujnih zadevah, kot to določa 83. člen Zakona o sodiščih;
od teh se pa kot nujne ne štejejo:
b.1. v zadevah zavarovanja, dejanja, ki
zahtevajo osebne stike izvršiteljev, udeležencev in drugih oseb v teh postopkih
in oprava teh dejanj ni nujna zaradi odvrnitve nevarnosti za življenje in
zdravje ljudi ali premoženja večje vrednosti,
b.2. menični in čekovni protesti ter
menične tožbe,
b.3. popis zapustnikovega premoženja,
b.4. zadeve prisilne poravnave in
stečaja, v katerih do vključno 30. 3. 2020 ni bil izdan sklep o začetku
postopka,
b.5. zadeve za odvzem premoženja
nezakonitega izvora po Zakonu o odvzemu premoženja nezakonitega izvora,
b.6. upravni spori po Zakonu o
informacijskem pooblaščencu,
b.7. upravni spori po Zakonu o
zdravstvenem varstvu in zdravstvenem zavarovanju,
b.8. upravni spori po Zakonu o
kmetijskih zemljiščih,
b.9. upravni spori po Zakonu o odnosih
Republike Slovenije s Slovenci zunaj njenih meja.
2.     
Temeljni ukrepi za nemoteno izvajanje sodne oblasti v zadevah, navedenih
v 1. točki te odredbe:
2.1. Dostop do
sodišča
Sodišča določijo vstopno točko v sodno stavbo za stranke,
njihove pooblaščence in druge osebe ter vstopno točko v sodno stavbo za sodnike
in sodno osebje, kjer je prostorsko to mogoče. Na vstopnih točkah se izvedejo
vsi potrebni preventivni ukrepi za preprečitev virusne okužbe in objavi pisno
obvestilo za vse vstopajoče o uvedenih preventivnih ukrepih, ki veljajo v
prostorih sodišča.
Razen v nujnih zadevah v času trajanja posebnih ukrepov
stranke, njihovi pooblaščenci in druge osebe:
1.     
vloge vlagajo le po pošti ali preko portala eSodstvo v postopkih, kjer
je to omogočeno,
2.     
za komunikacijo s sodišči uporabljajo objavljene elektronske naslove in
telefonske številke v času uradnih ur.
V času trajanja posebnih ukrepov se morajo stranke, njihovi
pooblaščenci in druge osebe, ki želijo podatke v zvezi s postopkom in niso
vabljeni na sodišče, predhodno najaviti preko objavljenih elektronskih naslovov
in telefonskih številk v času uradnih ur.
2.2. Naroki, seje in
zaslišanja
Naroki, seje in zaslišanja se, če so izpolnjeni tehnični in
prostorski pogoji, praviloma izvedejo preko videokonference.
Na narokih, sejah in zaslišanjih, ki se ne izvedejo prek
videokonference, mora biti razdalja med sodniki, sodnim osebjem, strankami,
njihovimi pooblaščenci in drugimi osebami vsaj dva metra, vsi morajo nositi
zaščitno opremo, prostor pa mora biti razkužen.
2.3. Javnost glavne
obravnave
Z namenom preprečitve širjenja virusne okužbe, varovanja
zdravja in življenja ljudi in zagotovitve delovanja sodišč ter zagotavljanja
izvajanja pravic in obveznosti lahko sodnik ali predsednik senata začasno
izključi javnost celotne glavne obravnave ali njenega dela in določi druge
primerne varovalne ukrepe.
2.4. Drugi ukrepi
Druge ukrepe dodatno določi za vsa sodišča predsednik
Vrhovnega sodišča Republike Slovenije, za posamezno sodišče pa vsak predsednik
sodišča.
3.     
Veljavnost odredbe in drugih ukrepov
Ta odredba in na njeni podlagi določeni drugi ukrepi začnejo
veljati naslednji dan po objavi v Uradnem listu RS in veljajo do javno
objavljenega preklica predsednika Vrhovnega sodišča Republike Slovenije, ko
prenehajo razlogi zanje, vendar najdlje do 1. julija 2020.
4.     
Prenehanje veljavnosti prejšnje odredbe
Z dnem uveljavitve te odredbe preneha veljati Odredba o
posebnih ukrepih zaradi nastanka pogojev iz prvega odstavka 83.a člena Zakona o
sodiščih z dne 30. 3. 2020, objavljena v Uradnem listu RS, št. 39/20 in Odredba
o spremembi odredbe o posebnih ukrepih zaradi nastanka pogojev iz prvega
odstavka 83.a člena Zakona o sodiščih in razlogov iz 1. člena ZZUSUDJZ z dne 8.
4. 2020, objavljena v Uradnem listu RS, št. 47/20.
Št. Su 407/2020
Ljubljana, dne 4. maja 2020
Predsednik
Vrhovnega sodišča Republike Slovenije
mag. Damijan Florjančič