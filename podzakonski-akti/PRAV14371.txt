I. SPLOŠNI DOLOČBI
1. člen
(Vsebina pravilnika)
Ta pravilnik določa pogoje za pridobitev nazivov državni
revizor (v nadaljevanju: DR) in preizkušeni državni revizor (v nadaljevanju:
PDR), izvedbo programov izobraževanja, način preizkusa znanja, pripravo ter
zagovor zaključne naloge, varstvo pravic kandidatov, organe, ki skrbijo za
izvedbo programa izobraževanja in izdajanje potrdil za naziva DR in PDR.
2. člen
(Izvedba programa izobraževanja)
Računsko sodišče Republike Slovenije (v nadaljevanju:
računsko sodišče) organizira izobraževanje in opravljanje izpitov ter izdaja
potrdila za revizorska naziva v skladu s programoma izobraževanja, ki ju
sprejme predsednik računskega sodišča (v nadaljevanju: program izobraževanja).
Program izobraževanja vključuje cilje programa, predmetnik
programa, nosilce posameznih predmetov, način preizkusa znanja in pogoje za
vključitev v program.
Izvedbo programa izobraževanja in opravljanje izpita za
pridobitev revizorskih nazivov lahko računsko sodišče odda drugi strokovno
usposobljeni organizaciji (v nadaljevanju: izvajalec programa). Izvajalec
programa kandidatu po uspešnem zagovoru zaključne naloge izda listino, v kateri
potrdi, da je kandidat uspešno opravil s programom določene obveznosti.
II. POGOJI ZA PRIDOBITEV NAZIVA
3. člen
(Pogoji za pridobitev naziva DR)
Naziv DR lahko pridobi oseba (v nadaljevanju: kandidat), ki
izpolnjuje naslednje pogoje:
1.     
ima univerzitetno ali najmanj visoko strokovno izobrazbo s
specializacijo oziroma magisterijem (druga bolonjska stopnja),
2.     
ima najmanj 2 leti revizijskih izkušenj,
3.     
je dosegla najmanj 30 točk po pravilniku, ki ureja točkovanje
revizijskih dosežkov,
4.     
je uspešno opravila izpit za revizorski naziv DR.
Izpit iz 4. točke prejšnjega odstavka je sestavljen iz
preizkusov znanja iz predmetov po programu izobraževanja.
Naziv DR lahko pridobi tudi kandidat, ki izpolnjuje pogoje iz
1. do 3. točke prvega odstavka tega člena in je pridobil naziv državni notranji
revizor skladno z zakonom, ki ureja javne finance, ter je opravil preizkus
znanja iz predmeta »državna revizija« iz programa izobraževanja in je uspešno opravil
zagovor zaključne naloge. Naziv DR lahko pridobi tudi kandidat, ki je ob
uveljavitvi tega pravilnika na podlagi veljavne odločbe že vključen v program
izobraževanja.
Potrdilo za revizorski naziv DR se kandidatu izda, ko izpolni
vse pogoje iz tega člena.
4. člen
(Pogoji za pridobitev naziva PDR)
Naziv PDR lahko pridobi kandidat, ki izpolnjuje naslednje
pogoje:
1.     
ima univerzitetno ali najmanj visoko strokovno izobrazbo s
specializacijo oziroma magisterijem (druga bolonjska stopnja),
2.     
ima naziv DR,
3.     
ima najmanj 3 leta revizijskih izkušenj ali je po pravilniku, ki ureja
točkovanje revizijskih dosežkov, dosegel najmanj 120 točk,
4.     
je opravil izpit za revizorski naziv PDR.
Izpit iz 4. točke prejšnjega odstavka je sestavljen iz
preizkusov znanja iz predmetov po programu izobraževanja in zagovora zaključne
naloge.
Naziv PDR lahko dobi tudi kandidat, ki je pridobil naziv
preizkušeni državni notranji revizor skladno z zakonom, ki ureja javne finance,
če izpolnjuje pogoje iz 3. točke prvega odstavka tega člena in je uspešno
opravil zagovor zaključne naloge iz prejšnjega odstavka. Naziv PDR lahko
pridobi tudi kandidat, ki je ob uveljavitvi tega pravilnika na podlagi veljavne
odločbe že vključen v program izobraževanja.
Potrdilo za revizorski naziv PDR se kandidatu izda, ko
izpolni vse pogoje iz tega člena.
III. PREIZKUS ZNANJA IN ZAKLJUČNA NALOGA
5. člen
(Preizkus znanja)
Po zaključku izobraževanja iz vsakega predmeta kandidat
opravlja preizkus znanja. Preizkus znanja se opravlja ustno, pisno ali v obliki
seminarskih nalog.
Za vsak preizkus znanja se določita 2 redna roka. Izpitna
komisija lahko določi tudi izredni rok.
Kandidat se mora prijaviti na preizkus znanja najmanj 5 dni
pred določenim rokom.
Uspeh kandidata pri pisnem ali ustnem preizkusu znanja oceni
nosilec predmeta z oceno »opravil« ali »ni opravil«. Če se preizkus znanja
opravlja v obliki seminarske naloge, oceno določi izpitna komisija.
Z rezultati preizkusa znanja je treba kandidata seznaniti
najkasneje v roku 15 dni po opravljanju preizkusa znanja.
6. člen
(Ponavljanje preizkusa znanja)
Kandidat lahko preizkus znanja opravlja največ 3-krat. Če
kandidat pisnega ali ustnega preizkusa znanja ne opravi drugič, ga tretjič
opravlja pred izpitno komisijo.
7. člen
(Oprostitev opravljanja preizkusa znanja)
Opravljanja preizkusa znanja pri posameznem predmetu je
oproščen kandidat, ki predloži ustrezna pisna dokazila, da je v drugem
izobraževalnem programu že opravil preizkus znanja iz vsebinsko enakega
predmeta, ki ustreza zahtevnosti in obsegu preizkusa znanja po programu
izobraževanja.
O oprostitvi opravljanja preizkusa znanja odloči na prošnjo
kandidata izpitna komisija v 8 dneh od prejema ustreznih pisnih dokazil in o
svoji odločitvi pisno obvesti kandidata.
8. člen
(Zaključna naloga)
Zaključno nalogo pripravijo in zagovarjajo kandidati za
pridobitev naziva DR iz tretjega odstavka 3. člena tega pravilnika in kandidati
za pridobitev naziva PDR.
9. člen
(Priprava zaključne naloge)
Ko kandidat uspešno opravi vse obveznosti po programu
izobraževanja, lahko pristopi k pripravi zaključne naloge tako, da predlaga
izpitni komisiji temo zaključne naloge.
Predlog teme zaključne naloge mora vsebovati naslov in
dispozicijo zaključne naloge. Kandidat mora predlog teme zaključne naloge
predložiti najkasneje 2 meseca po uspešno opravljenem zadnjem preizkusu znanja.
Po izteku tega roka pa le, če pridobi predhodno soglasje izpitne komisije.
Temo zaključne naloge odobri oziroma zavrne izpitna komisija
v 14 dneh po prejemu predloga kandidata.
10. člen
(Področje zaključne naloge)
Zaključna naloga mora biti rezultat samostojnega dela
kandidata, v katerem strokovno obravnava določeno revizijsko vprašanje ali
posamezno revizijo. Zaključna naloga mora biti s področja državnega
revidiranja, pri izbiri teme mora kandidat upoštevati:
1.     
da gre za praktično uporabo pridobljenega znanja,
2.     
da bo z nalogo prispeval k ustvarjanju dobre prakse na področju
državnega revidiranja ali
3.     
da bo prispeval k metodiki državnega revidiranja ali
4.     
da bo prispeval k reševanju drugih vprašanj, ki sodijo na področje
delovanja računskega sodišča.
11. člen
(Obseg in predložitev zaključne naloge)
Zaključna naloga zajema aplikacijo pridobljenega znanja na
praktičnem primeru in obsega praviloma 25 do 40 strani.
Rok za predložitev zaključne naloge je 6 mesecev po odobritvi
teme zaključne naloge.
Zaključna naloga se predloži izpitni komisiji.
12. člen
(Vsebina zaključne naloge za naziv DR)
Zaključna naloga za pridobitev naziva DR, določena v tretjem
odstavku 3. člena tega pravilnika, vsebuje zlasti:
1.     
opis metodoloških osnov za izvedbo revizije ali obravnavo revizijskega
vprašanja,
2.     
opis uporabljene revizijske strategije in postopkov oziroma metod dela,
3.     
predstavitev ugotovitev revizije oziroma obravnave revizijskega
vprašanja,
4.     
predloge za izboljšanje prakse revidiranja ali
5.     
predloge za morebitne spremembe predpisov ali drugih pravil pri
poslovanju revidiranca.
13. člen
(Vsebina zaključne naloge za naziv PDR)
Zaključna naloga za pridobitev naziva PDR vsebuje zlasti:
1.     
opis načina vodenja revizije ali nadzora nad izvajanjem revizije,
2.     
opis uporabljene revizijske strategije in postopkov oziroma metod dela,
3.     
utemeljitev revizijskega mnenja in priporočil revidirancu,
4.     
ugotovitve pri uporabi revizijskih priročnikov računskega sodišča ali
splošnih aktov računskega sodišča ter predloge za njihove spremembe,
5.     
predloge za spremembe revizijskega pristopa računskega sodišča pri izvedbi
podobnih revizij,
6.     
predloge za morebitne spremembe predpisov, drugih pravil pri poslovanju
revidiranca oziroma sistemske spremembe, ki vplivajo na poslovanje revidiranca.
14. člen
(Zagovor zaključne naloge)
Kandidat zagovarja zaključno nalogo pred izpitno komisijo.
Zagovor traja največ 60 minut. Na zagovoru kandidat najprej na kratko predstavi
zaključno nalogo, nato pa odgovarja na vprašanja članov izpitne komisije. Ti mu
postavljajo vprašanja, ki se lahko nanašajo na vse predmete iz programa izobraževanja
in na vsebino zaključne naloge. Zagovor zaključne naloge se oceni z oceno
»uspešno« ali »neuspešno«.
Če kandidat zagovora zaključne naloge ne opravi uspešno, mu
izpitna komisija določi nov rok za zagovor, ki pa ne sme biti daljši od 6
mesecev.
IV. ORGANI, KI SKRBIJO ZA IZVEDBO PROGRAMA IZOBRAŽEVANJA
15. člen
(Organi)
Za izvedbo programa izobraževanja skrbijo programski svet,
izpitna komisija in nosilci predmetov.
16. člen
(Programski svet)
Programski svet sestavlja 5 članov, ki jih imenuje predsednik
računskega sodišča, in ima naslednje naloge:
1.     
predsedniku predlaga v sprejem program izobraževanja,
2.     
odobri predavatelje za posamezne predmete,
3.     
določi sistem ocenjevanja,
4.     
spremlja kakovost izvajanja programa izobraževanja in sprejema ukrepe za
njegovo izvajanje,
5.     
odloča o pritožbah kandidatov,
6.     
odloča o drugih vprašanjih v zvezi z izvajanjem programa izobraževanja
in določa nosilce posameznih nalog.
Kadar se program izobraževanja izvaja po tretjem odstavku 2.
člena tega pravilnika, se sestava in način imenovanja članov programskega sveta
ter priprava gradiv za programski svet določijo v pogodbi z izvajalcem
programa.
17. člen
(Izpitna komisija)
Izpitno komisijo sestavljajo predsednik komisije in njegov
namestnik ter nosilci predmetov. Predsednika komisije in njegovega namestnika
imenuje predsednik računskega sodišča. Za svojega namestnika nosilec predmeta
določi enega od predavateljev istega predmeta.
Izpitna komisija ima naslednje naloge:
1.     
odloča o oprostitvi opravljanja preizkusa znanja po drugem odstavku 7.
člena tega pravilnika,
2.     
določa roke preizkusa znanja,
3.     
odobri teme zaključnih nalog,
4.     
ocenjuje zagovor zaključnih nalog,
5.     
ocenjuje zagovor seminarskih nalog,
6.     
odloča o drugih vprašanjih v zvezi s preizkusi znanja in zaključnimi
nalogami.
Izpitna komisija odloča v sestavi predsednika in 2 članov ali
njihovih namestnikov. Sestavo izpitne komisije za posamezno nalogo določi
predsednik izpitne komisije. Kadar komisija odloča o zadevah, ki se nanašajo na
posamezni predmet, mora biti eden od članov komisije nosilec predmeta v zadevi,
o kateri se odloča.
Kadar se program izobraževanja izvaja po tretjem odstavku 2.
člena tega pravilnika, se sestava in način imenovanja članov izpitne komisije
določita v pogodbi z izvajalcem programa.
18. člen
(Nosilec predmeta)
Nosilec predmeta ima naslednje naloge:
1.     
na podlagi povzetkov učnih načrtov, ki jih za posamezno temo pripravijo
predavatelji, pripravi povzetek učnega načrta za celoten predmet in usklajuje
njegovo izvajanje s predavatelji,
2.     
na predlog predavateljev pripravi vprašanja za preizkus znanja,
3.     
izvaja preizkuse znanja in določi oceno ustnega ali pisnega preizkusa
znanja iz posameznega predmeta,
4.     
objavi rezultate opravljanja preizkusov znanja.
V. VARSTVO PRAVIC KANDIDATOV
19. člen
(Pritožba)
Zoper odločitve v zvezi z opravljanjem preizkusa znanja,
oprostitvijo opravljanja preizkusa znanja, zavrnitvijo predlagane teme
zaključne naloge, zagovorom zaključne naloge ali priznanjem revizorskega naziva
lahko kandidat vloži pritožbo na programski svet.
Pritožba se vloži v roku 5 dni od objave rezultatov preizkusa
znanja, vročitve odločitve o oprostitvi opravljanja preizkusa znanja, zavrnitvi
predlagane teme zaključne naloge, zagovoru zaključne naloge ali zavrnitvi vloge
za priznanje revizorskega naziva.
Programski svet mora odločitev o pritožbi sprejeti v roku 8
dni in o tem v 3 dneh pisno obvestiti kandidata. Odločitev programskega sveta
je dokončna.
VI. IZDAJANJE POTRDIL ZA REVIZORSKI NAZIV
20. člen
(Potrdilo za revizorski naziv)
Ko kandidat izpolni vse pogoje iz 3. ali 4. člena tega pravilnika,
mu predsednik računskega sodišča izda potrdilo za revizorski naziv.
Potrdilo o pridobljenem revizorskem nazivu je javna listina.
Revizorski naziv se uporablja tako, da se zapiše za imenom in priimkom imetnika
potrdila.
21. člen
(Priznanje revizorskega naziva)
Osebi, ki ima potrdilo, da je opravila strokovni izpit za
revizorja računskega sodišča na podlagi Pravilnika o opravljanju strokovnih
izpitov za revizijskega delavca Računskega sodišča Republike Slovenije z dne
22. 9. 1995 ali Pravilnika o opravljanju strokovnih izpitov za revizijskega
delavca Računskega sodišča Republike Slovenije, št. 3101-8/07-1 z dne 5. 2.
1997, se prizna naziv DR.
22. člen
(Priznanje v tujini pridobljenega naziva)
Osebi, ki je primerljiv revizorski naziv pridobila v tujini,
se revizorski naziv prizna, če o tem predloži ustrezne dokaze in če je bil
naziv pridobljen pod enako zahtevnimi pogoji, kot jih določa ta pravilnik.
Primerljiv revizorski naziv, pridobljen pod enako zahtevnimi
pogoji, je tisti, ki ga kandidat pridobi po uspešno opravljenih preizkusih
znanja iz vsebin predmetov po programu izobraževanja ter iz vsebin priprave in
zagovora zaključne naloge, ki se nanaša na področje državne revizije ali je v
povezavi s pristojnostmi računskega sodišča.
Če se ugotovi, da kandidat ne izpolnjuje vseh pogojev,
določenih v prejšnjem odstavku, se mu omogoči, da opravi manjkajoči del.
O priznanju revizorskega naziva in morebitnih dodatnih
pogojih za priznanje odloča predsednik računskega sodišča.
23. člen
(Vloga za priznanje/pridobitev revizorskega naziva)
Vloga za priznanje revizorskega naziva mora vsebovati osebne
podatke (ime, priimek, rojstni datum in stalno oziroma začasno prebivališče),
revizorski naziv, ki naj se prizna, in priložen izvirnik ali overjeno kopijo
dokazila o pridobitvi revizorskega naziva. Dokazila o pridobitvi revizorskega
naziva ni treba prilagati, če je ta podatek razviden iz javno dostopne evidence
organizacije, ki je naziv podelila.
Ko računsko sodišče prejme vlogo, kadrovska služba preveri,
ali je vloga popolna. Če vloga ni popolna, predlagatelja z dopisom opozori, da
jo v roku 8 dni dopolni.
O vlogi odloči predsednik računskega sodišča v roku 30 dni od
dneva vložitve popolne vloge, tako da:
1.     
izda potrdilo o revizorskem nazivu, če je vloga utemeljena,
2.     
izda sklep, da se vloga zavrže, če je predlagatelj kljub opozorilu ni v
roku ali pravilno dopolnil,
3.     
izda odločbo, da se vloga zavrne, če ni utemeljena.
Vloga za pridobitev revizijskega naziva po tretjem odstavku
3. člena in tretjem odstavku 4. člena tega pravilnika mora poleg podatkov,
določenih v prvem odstavku tega člena, vsebovati tudi dokazila o revizijskih
dosežkih in revizijskih izkušnjah. Revizijski dosežki se dokazujejo s seznamom
revizij oziroma drugih ekvivalentnih nalog po pravilniku, ki ureja točkovanje revizijskih
dosežkov in ga potrdi delodajalec, pri katerem je bilo delo opravljeno.
Revizijske izkušnje se dokazujejo s potrdilom delodajalca, pri katerem je bilo
delo opravljeno.
24. člen
(Imenik DR in PDR)
Računsko sodišče vodi imenik DR in imenik PDR. Podatki iz
imenikov so javni.

Pravilnik o izdajanju potrdil za naziva
državni revizor in preizkušeni državni revizor (Uradni list RS, št. 105/21) vsebuje naslednjo končno določbo:
»VII. KONČNA DOLOČBA
25. člen
Ta pravilnik se objavi v Uradnem listu Republike Slovenije in
začne veljati naslednji dan po objavi.
Z uveljavitvijo tega pravilnika preneha veljati Pravilnik o
izdajanju potrdil za naziva državni revizor in preizkušeni državni revizor
(Uradni list RS, št. 36/09).«.

Pravilnik
o dopolnitvi Pravilnika o izdajanju potrdil za naziva državni revizor in
preizkušeni državni revizor (Uradni list RS, št. 162/21) vsebuje
naslednjo končno določbo:
»3. člen
Ta pravilnik se objavi v Uradnem listu Republike Slovenije in
začne veljati naslednji dan po objavi.«.