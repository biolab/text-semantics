1. člen
(vsebina)
Ta pravilnik določa kriterije za izkazovanje pomembnejših
dosežkov delovanja nevladnih organizacij za podelitev statusa nevladne
organizacije v javnem interesu na področju zdravstvenega varstva.
2. člen
(pomembnejši dosežki)
Za pomembnejši dosežek delovanja nevladne organizacije se
šteje dosežek, ki presega interese članov ali ustanoviteljev nevladne
organizacije in je splošno koristen, nevladna organizacija pa izvaja aktivnosti,
ki so usklajene s strateškimi dokumenti Republike Slovenije (kot so na primer
strategije razvoja na posameznem področju, resolucije, nacionalni oziroma
akcijski programi, ukrepi).
3. člen
(kriteriji za izkazovanje pomembnejših dosežkov na področju
zdravstvenega varstva)
Nevladna organizacija izkaže pomembnejše dosežke svojega
delovanja na področju zdravstvenega varstva, če izpolnjuje vsaj sedem od
naslednjih kriterijev, pri čemer je izpolnjevanje kriterijev iz 1. do 3. točke
obvezno:
1.     
pretežni del sredstev porabi za dejavnosti na področju zdravstvenega
varstva;
2.     
ima posvetovalno telo, ki daje mnenje k njenim programom, jih spremlja
in strokovno vodi. Posvetovalno telo sestavljajo strokovnjaki s področja
zdravstvenega varstva;
3.     
izvaja programe, ki prispevajo k zdravstveni preventivi, ozaveščanju,
reševanju in lajšanju zdravstvenih stisk in težav ranljivih, ogroženih oseb in
bolnikov ter ima pri njihovem izvajanju preverljive rezultate in upošteven
doseg pri ciljnih skupinah;
4.     
je prostovoljno vključena kot sestavni del krovne organizacije (npr.
zveze) na ravni države;
5.     
njeni interesi so prek njenih predstavnikov aktivno zastopani v
medresorskih ali drugih strokovnih in delovnih skupinah na državni ali
mednarodni ravni;
6.     
prek njenih predstavnikov se je v zadnjih dveh letih z vsaj tremi
strokovnimi prispevki, ki se nanašajo na njeno delo, udeležila konference ali
strokovnega posveta na državni ali mednarodni ravni;
7.     
sama ali njen predstavnik je v zadnjih dveh letih prejemnik priznanja,
odlikovanja ali nagrade na državni ali mednarodni ravni na področju
zdravstvenega varstva;
8.     
o programu, projektih in drugih dejavnostih obvešča zainteresirano
javnost in svoje člane prek različnih komunikacijskih oblik ter svoj profil
osvežuje na komunikacijskih kanalih (na primer spletna stran, družabna
omrežja);
9.     
aktivno sodeluje z mednarodnimi strokovnimi organizacijami, ki izvajajo
sorodne aktivnosti na področju zdravstvenega varstva.
4. člen
(izkazovanje izpolnjevanja kriterijev)
Nevladna organizacija izpolnjevanje kriterijev iz prejšnjega člena
izkazuje na naslednje načine:
1.     
za kriterij iz 1. točke prejšnjega člena: stroškovna mesta ali konto
kartic za zadnji dve leti;
2.     
za kriterij iz 2. točke prejšnjega člena: sklep o imenovanju in nalogah
posvetovalnega telesa;
3.     
za kriterij iz 3. točke prejšnjega člena: poročilo o delu za pretekli
dve leti in program bodočega delovanja za najmanj dve koledarski leti, ki
vsebuje predstavitev treh najpomembnejših programov z navedbo ciljne
populacije, kraja izvajanja aktivnosti, vsebino aktivnosti, število vključenih
oseb in poimensko navedbo izvajalcev aktivnosti;
4.     
za kriterij iz 4. točke prejšnjega člena: pozitivno mnenje krovne
organizacije (npr. zveze), k vlogi nevladne organizacije za pridobitev statusa
v javnem interesu na področju zdravstvenega varstva;
5.     
za kriterij iz 5. točke prejšnjega člena: sklep o imenovanju oziroma
članstvu v strokovni ali delovni skupini;
6.     
za kriterij iz 6. točke prejšnjega člena: program izobraževanja z
dokazilom o prispevku;
7.     
za kriterij iz 7. točke prejšnjega člena: fotokopija priznanja, odlikovanja
ali nagrade;
8.     
za kriterij iz 8. točke prejšnjega člena: kopija povezav na ustrezne
komunikacijske kanale;
9.     
za kriterij iz 9. točke prejšnjega člena: izjava mednarodne strokovne
organizacije o medsebojnem sodelovanju.
5. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-150/2018
Ljubljana, dne 26. februarja 2019
EVA 2018-2711-0082
Samo Fakin l.r.
Minister
za zdravje