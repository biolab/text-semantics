1. člen
(vsebina in namen)
(1) Ta odlok določa ukrep, vlagatelje, upravičence,
pogoje in postopek dodelitve finančne pomoči za nadomestilo škode v čebelarstvu
v letu 2017, ki je posledica slabih vremenskih razmer, zaradi česar se je
zmanjšalo medenje medovitih rastlin ali ga sploh ni bilo.
(2) Sredstva se dodelijo po pravilih o dodeljevanju
pomoči de minimis v skladu z Uredbo Komisije (EU) št. 1408/2013 z
dne 18. decembra 2013 o uporabi členov 107 in 108 Pogodbe o delovanju
Evropske unije pri pomoči de minimis v kmetijskem sektorju (UL L št. 352
z dne 24. 12. 2013, str. 9; v nadaljnjem besedilu: Uredba
1408/2013/EU).
2. člen
(pomen izrazov)
Izraza, uporabljena v tem odloku, pomenita naslednje:
-       
kmetijska dejavnost je primarna proizvodnja kmetijskih proizvodov, ki so
navedeni v prilogi I Pogodbe o delovanju Evropske unije (UL C št. 202 z dne
7. 6. 2016, str. 47), razen ribiških proizvodov in proizvodov iz
ribogojstva iz Uredbe (EU) št. 1379/2013 Evropskega parlamenta in Sveta z dne
11. decembra 2013 o skupni ureditvi trgov za ribiške proizvode in
proizvode iz ribogojstva in o spremembi uredb Sveta (ES) št. 1184/2006 in (ES)
št. 1224/2009 ter razveljavitvi Uredbe Sveta (ES) št. 104/2000 (UL L št. 354 z
dne 28. 12. 2013, str. 1), zadnjič spremenjene z Uredbo (EU) 2015/812
Evropskega parlamenta in Sveta z dne 20. maja 2015 o spremembi uredb Sveta
(ES) št. 850/98, (ES) št. 2187/2005, (ES) št. 1967/2006, (ES) št.
1098/2007, (ES) št. 254/2002, (ES) št. 2347/2002 in (ES) št. 1224/2009 ter uredb
(EU) št. 1379/2013 in (EU) št. 1380/2013 Evropskega parlamenta in Sveta glede
obveznosti iztovarjanja ter razveljavitvi Uredbe Sveta (ES) št. 1434/98 (UL L
št. 133 z dne 29. 5. 2015, str. 1);
-       
enotno podjetje je podjetje v skladu z drugim odstavkom 2. člena Uredbe
1408/2013/EU.
3. člen
(vlagatelj in upravičenec)
(1) Vlagatelj je fizična ali pravna oseba, ki opravlja
čebelarsko dejavnost na ozemlju Republike Slovenije in je vpisana v Centralni
register čebelnjakov (v nadaljnjem besedilu: Register čebelnjakov) ter vlogo
vloži v skladu s tem odlokom.
(2) Upravičenec je kmetijsko gospodarstvo oziroma enotno
podjetje, ki izpolnjuje pogoje za pridobitev pomoči po tem odloku.
4. člen
(pogoji za pridobitev sredstev)
(1) Za pridobitev sredstev po tem odloku mora imeti
vlagatelj na dan 30. junija 2017 prijavljenih najmanj 20 čebeljih družin,
kar je razvidno iz Registra čebelnjakov, pri čemer se upošteva zadnje sporočeno
število čebeljih družin v čebelnjakih, ki se nanaša na stanje od vključno
31. oktobra 2016 dalje in so ga vlagatelji sporočili do vključno
30. junija 2017. Podatke za odločanje o pomoči pridobi Agencija Republike
Slovenija za kmetijske trge in razvoj podeželja (v nadaljnjem besedilu:
agencija) pred pričetkom roka za oddajo vloge od Uprave za varno hrano,
veterinarstvo in varstvo rastlin, Sektorja za identifikacijo in registracijo
ter informacijske sisteme (SIRIS).
(2) Ob oddaji vloge mora biti upravičenec vpisan v
Register kmetijskih gospodarstev, in sicer v skladu s 141. členom
Zakona o kmetijstvu (Uradni list RS, št. 45/08, 57/12, 90/12 – ZdZPVHVVR,
26/14, 32/15 in 27/17).
5. člen
(finančne določbe)
(1) Za pomoč iz tega odloka se zagotovijo sredstva do
665.000 eurov.
(2) Finančna pomoč znaša največ 6,00 eura na čebeljo
družino.
(3) V primeru, da izračunana skupna višina pomoči
vlagateljem, ki izpolnjujejo pogoje iz prejšnjega člena, preseže razpoložljiva
sredstva iz prvega odstavka tega člena, se višina pomoči posameznemu vlagatelju
sorazmerno zniža tako, da se izračunana skupna višina pomoči množi s korekcijskim
faktorjem, ki se izračuna kot količnik razpoložljivih sredstev za odpravo
posledic škode in izračunane skupne višine pomoči.
(4) Poleg pomoči po tem odloku se v zvezi z istimi
upravičenimi stroški istemu upravičencu ne sme dodeliti še državna pomoč, če bi
se zaradi seštevanja teh pomoči presegla intenzivnost pomoči, določena za
posebne okoliščine vsakega primera v predpisih Unije.
(5) Skupni znesek vseh pomoči de minimis v
kmetijstvu, ki se odobri in izplača upravičencu, ne sme presegati 15.000 eurov
v katerem koli obdobju treh proračunskih let. Ne glede na drugi odstavek tega
člena se pomoč ustrezno zniža, če bi bila z odobreno finančno pomočjo
upravičencu po tem odloku presežena omejitev iz tega odstavka.
(6) Kumulativni znesek vseh pomoči de minimis,
dodeljen kmetijskim gospodarstvom, v katerem koli obdobju treh proračunskih let
ne sme presegati omejitve za Slovenijo iz priloge Uredbe 1408/2013/EU.
(7) Če je vlagatelj, razen v kmetijski dejavnosti,
dejaven v enem ali več sektorjih ali opravlja dejavnosti, ki spadajo na
področje uporabe Uredbe Komisije (EU) št. 1407/2013 z dne 18. decembra
2013 o uporabi členov 107 in 108 Pogodbe o delovanju Evropske unije pri pomoči de
minimis (UL L št. 352 z dne 24. 12. 2013, str. 1; v nadaljnjem
besedilu: Uredba 1407/2013/EU), se pomoč de minimis, dodeljena za
dejavnosti v sektorju kmetijske proizvodnje, v skladu s tem odlokom lahko
kumulira s pomočjo de minimis, dodeljeno sektorjem ali dejavnostim v
gospodarstvu, do zgornje meje, določene v Uredbi 1407/2013/EU, če je z
ločitvijo dejavnosti ali stroškov zagotovljeno, da primarna proizvodnja
kmetijskih proizvodov ne prejema pomoči de minimis, dodeljene v skladu z
Uredbo 1407/2013/EU.
(8) Če je vlagatelj, razen v kmetijski dejavnosti,
dejaven v sektorju ribištva in akvakulture, se pomoč de minimis,
dodeljena za dejavnosti v sektorju kmetijske proizvodnje, v skladu s tem
odlokom lahko kumulira s pomočjo de minimis, dodeljeno sektorju ribištva
in akvakulture, do zgornje meje, določene v Uredbi Komisije (EU) št. 717/2014 z
dne 27. junija 2014 o uporabi členov 107 in 108 Pogodbe o delovanju
Evropske unije pri pomoči de minimis v sektorju ribištva in akvakulture
(UL L št. 190 z dne 28. 6. 2014, str. 45; v nadaljnjem besedilu:
Uredba 717/2014/EU), če je z ločitvijo dejavnosti ali stroškov zagotovljeno, da
primarna proizvodnja kmetijskih proizvodov ne prejema pomoči de minimis,
dodeljene v skladu z Uredbo 717/2014/EU.
6. člen
(postopek za pridobitev sredstev)
(1) Agencija vlagateljem, ki izpolnjujejo pogoje iz
prvega odstavka 4. člena tega odloka, najpozneje do 10. oktobra 2017
pošlje predtiskan obrazec »Vloga za finančno pomoč za nadomestilo škode v
čebelarstvu v letu 2017« (v nadaljnjem besedilu: predtiskan obrazec), ki ga
vlagatelj podpiše in vloži v skladu s tretjim odstavkom tega člena.
(2) Ne glede na prejšnji odstavek lahko vlagatelj vloži
obrazec »Vloga za finančno pomoč za nadomestilo škode v čebelarstvu v letu
2017«, ki je kot priloga 1 sestavni del tega odloka in je objavljen na spletni
strani agencije, v skladu s tretjim odstavkom tega člena.
(3) Vlagatelj mora do 18. oktobra 2017 poslati
obrazec »Vloga za finančno pomoč za nadomestilo škode v čebelarstvu v letu
2017« na naslov agencije, Dunajska cesta 160, 1000 Ljubljana, ali ga do
18. oktobra 2017 oddati osebno v sprejemni pisarni agencije v času uradnih
ur.
(4) Na obrazcu iz prejšnjega odstavka vlagatelj in
nosilec kmetijskega gospodarstva s podpisom izjavljata, da potrjujeta točnost
podatkov in navedb glede enotnega podjetja in kumulacij pomoči de minimis
v skladu z drugim odstavkom 2. člena Uredbe 1408/2013/EU.
7. člen
(odločbe o pravici do sredstev)
O izpolnjevanju pogojev odloči agencija z odločbo o pravici do
sredstev do 15. decembra 2017. V odločbi o pravici do sredstev se navede,
da gre za pomoč de minimis v kmetijskem sektorju po Uredbi 1408/2013/EU.
8. člen
(preverba pred odobritvijo pomoči in poročanje)
(1) Agencija pred odobritvijo pomoči preveri višino že
dodeljene pomoči de minimis za posameznega upravičenca v centralni
evidenci pomoči de minimis za kmetijstvo in ribištvo, ki jo vodi
Ministrstvo za kmetijstvo, gozdarstvo in prehrano (v nadaljnjem besedilu:
ministrstvo), za pomoč de minimis v gospodarskem sektorju pa v evidenci
državnih pomoči, ki jo vodi Sektor za spremljanje državnih pomoči, ki deluje v
sklopu Ministrstva za finance.
(2) Za upravičence, ki so enotno podjetje, agencija
predhodno preveri, ali že dodeljena pomoč de minimis za vsa podjetja v
okviru enotnega podjetja ne presega 15.000 eurov v katerem koli obdobju treh
proračunskih let.
(3) Agencija v 15 dneh po izplačilu pomoči de minimis
posameznemu upravičencu poroča ministrstvu o dodeljenih pomočeh na način, ki ga
ministrstvo objavi na svojih spletnih straneh.
9. člen
(hramba dokumentacije)
Agencija hrani evidence o individualni pomoči de minimis
deset let od datuma dodelitve pomoči.
KONČNA DOLOČBA
10. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00715-29/2017
Ljubljana, dne 5. oktobra 2017
EVA 2017-2330-0080
Vlada Republike Slovenije
dr. Miroslav Cerar l.r.
Predsednik

Priloga 1: Vloga za
finančno pomoč za nadomestilo škode v čebelarstvu v letu 2017