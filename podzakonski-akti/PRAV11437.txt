1. člen
(vsebina)
Ta pravilnik predpisuje znake, ki jih
dajejo policisti in druge pooblaščene uradne osebe udeležencem cestnega prometa
s položajem telesa in z rokami, ter svetlobne in zvočne znake pri urejanju in
nadziranju cestnega prometa.
2. člen
(vrste znakov)
(1) Znaki, ki jih dajejo policisti,
vojaški policisti in občinski redarji so:
-       
znaki, ki jih dajejo s položajem telesa in z rokami,
-       
svetlobni in zvočni znaki.
(2) Vojaški policisti lahko dajejo
znake iz prejšnjega odstavka pri nadzoru in urejanju prometa vojaških vozil.
(3) Občinski redarji lahko dajejo
znake iz prvega odstavka tega člena pri nadzoru in urejanju prometa v skladu s
pooblastili občinskega redarstva, določenimi v zakonu, ki ureja pravila
cestnega prometa.
(4) Znake iz druge alinee prvega
odstavka tega člena lahko dajejo tudi druge pooblaščene uradne osebe, če je
tako določeno v predpisih, ki urejajo njihova pooblastila, razen zvočnih znakov
s piščalko.
(5) Grafične podobe znakov iz prve
alinee prvega odstavka tega člena so določene v prilogi, ki je sestavni del
tega pravilnika.
3. člen
(znaki s položajem telesa)
(1) Položaj telesa v pokončni stoji z
vodoravno odročenima rokama ali z rokama, spuščenima ob telesu, pomeni, da
imajo vozila, ki prihajajo iz smeri, proti kateri je policist, vojaški policist
ali občinski redar obrnjen s hrbtom oziroma s prsmi, zaprto smer in morajo
ustaviti, vozila, ki prihajajo z njegove bočne strani, pa imajo prost prehod
(priloga – slike 1, 2 in 3).
(2) V primeru iz prejšnjega odstavka
smejo pešci prečkati le tisto vozišče, na katerem je promet vozil ustavljen.
4. člen
(znaki z rokami)
(1) Znaki, ki jih dajejo policisti,
vojaški policisti in občinski redarji udeležencem cestnega prometa z rokami,
pomenijo:
-       
pokončno dvignjena roka z odprto dlanjo pomeni, da morajo vsa vozila
ustaviti. Če je ta znak dan na križišču, pomeni prepoved vožnje za vsa vozila,
razen za tista, ki so v trenutku, ko policist, vojaški policist ali občinski
redar dvigne roko, tako blizu križišča, da ne morejo varno ustaviti. Za pešce
in druge udeležence cestnega prometa, ki se ne vozijo z vozili, pomeni ta znak
prepoved prehoda preko vozišča, razen če so tedaj, ko policist, vojaški
policist ali občinski redar dvigne roko, že na njem (priloga – sliki 4 in 5);
-       
vodoravno predročena desna roka z odprto dlanjo pomeni, da se morajo
udeleženci cestnega prometa, ki s svojim gibanjem sekajo smer, v katero je roka
iztegnjena (vozniki, ki vozijo naravnost, vozniki, ki zavijajo desno, ter pešci
in drugi udeleženci cestnega prometa, ki prečkajo vozišče), ustaviti in
počakati (priloga – slika 6);
-       
počasno mahanje z vodoravno odročeno roko gor in dol z navzdol obrnjeno
odprto dlanjo pomeni, da mora voznik, proti kateremu daje policist, vojaški
policist ali občinski redar ta znak, zmanjšati hitrost vožnje (priloga – slika
7);
-       
kroženje z roko v podlakti z odprto dlanjo v smeri proti glavi pomeni,
da mora voznik ali drug udeleženec cestnega prometa, ki mu daje policist,
vojaški policist ali občinski redar ta znak, pospešiti vožnjo oziroma hitrost
gibanja (priloga – slika 8);
-       
odročena roka z odprto dlanjo, usmerjeno proti določenemu vozilu oziroma
udeležencu cestnega prometa, pomeni, da se mora ustaviti (priloga – slika 9).
(2) Kadar policist, vojaški policist
ali občinski redar ustavlja vozila z znakom za ustavitev vozila iz pete alinee
prejšnjega odstavka, lahko da posameznim udeležencem cestnega prometa znak, naj
nadaljujejo ali pospešijo vožnjo.
5. člen
(način dajanja znakov)
(1) Pri dajanju znakov iz 3. in 4.
člena tega pravilnika mora biti policist, vojaški policist in občinski redar
uniformiran in glede na okoliščine ustrezno opremljen (brezrokavnik z odsevnimi
trakovi, jakna z odsevnimi trakovi idr.).
(2) Znake iz prejšnjega odstavka daje
policist, vojaški policist in občinski redar na vozišču ali neposredno ob njem
oziroma na drugi površini, na kateri se opravlja cestni promet.
(3) Znake za zmanjšanje hitrosti,
pospešitev vožnje ali ustavitev lahko daje policist, vojaški policist in
občinski redar tudi z oziroma iz vozila.
(4) Pri opravljanju nalog v civilu sme
policist ali druga pooblaščena uradna oseba ustaviti vozilo z loparjem za
urejanje prometa ali ročno svetilko le, če nosi delovno, identifikacijsko ali
drugo obleko in je na zunaj razvidno, da jo nosi policist ali druga pooblaščena
uradna oseba.
6. člen
(urejanje prometa na križišču)
(1) Kadar policist, vojaški policist
ali občinski redar ureja promet na križišču, sme dajati znake iz 3. in 4. člena
tega pravilnika le na sredini križišča, da ga lahko udeleženci cestnega
prometa, ki so jim znaki namenjeni, opazijo.
(2) Kadar urejajo promet na križišču
dva ali več policistov, vojaških policistov ali občinskih redarjev morajo biti
njihovi znaki usklajeni. V takem primeru lahko daje znake iz prejšnjega
odstavka tudi policist, vojaški policist ali občinski redar, ki ni na sredini
križišča, če ga lahko vsi udeleženci cestnega prometa, ki so jim znaki
namenjeni, opazijo.
7. člen
(zvočni znaki s piščalko)
(1) Zvočni znaki, ki jih dajejo
policisti, vojaški policisti in občinski redarji s piščalko udeležencem
cestnega prometa pri urejanju prometa, pomenijo:
-       
en žvižg pomeni za udeležence cestnega prometa obveznost, naj bodo
pozorni na policista, vojaškega policista ali občinskega redarja, ki daje ta
znak, ker bo z ustreznim znakom izrazil določeno zahtevo;
-       
več zaporednih žvižgov pomeni, da je nekdo od udeležencev cestnega
prometa ravnal v nasprotju s prometnim pravilom, prometno signalizacijo ali
pomenom znaka, ki ga daje policist, vojaški policist ali občinski redar.
Policist, vojaški policist ali občinski redar, ki daje ta znak, mora pri tem
pokazati, na katerega udeleženca cestnega prometa se ta znak nanaša in kaj mora
storiti.
(2) Zvočni znaki s piščalko se
uporabljajo le skupaj z znaki, ki jih dajejo policisti, vojaški policisti ali
občinski redarji z rokami in položajem telesa.
8. člen
(lopar za urejanje prometa in ročna
svetilka)
(1) Za dajanje znakov iz prvega
odstavka 4. člena tega pravilnika smejo policisti, vojaški policisti ali
občinski redarji uporabljati tudi lopar za urejanje prometa ali ročno svetilko.
(2) Lopar za urejanje prometa ali
ročno svetilko smejo za ustavitev vozila uporabljati tudi druge pooblaščene
uradne osebe.
(3) Lopar za urejanje prometa ima
lahko lasten vir svetlobe. Lopar za urejanje prometa brez lastnega vira
svetlobe mora biti po obliki, barvi in razmerjih enak prometnemu znaku II-3
(krog z belo ali rumeno osnovo in rdečim robom), premera najmanj 12 cm, in mora
biti prevlečen z odsevno snovjo.
(4) Lopar za urejanje prometa z
lastnim virom svetlobe in ročna svetilka, ki se uporablja za dajanje svetlobnih
znakov ponoči, morata imeti svetlobni filter rdeče barve.
(5) Ročna svetilka iz prejšnjega
odstavka mora biti ustrezne velikosti. Če je v obliki kroga, mora biti premer
svetilnega dela najmanj 10 cm. Če je filter na ročni svetilki v obliki stožca,
mora biti stožec premera najmanj 3 cm in dolg najmanj 14 cm. Ročna svetilka
mora imeti ustrezno svetilnost, ki zagotavlja, da jo lahko udeleženci cestnega
prometa ponoči, ne glede na prometne razmere, zlahka in pravočasno opazijo.
9. člen
(način dajanja znakov z loparjem za
urejanje prometa ali ročno svetilko)
Policist, vojaški policist in občinski
redar z loparjem za urejanje prometa ali ročno svetilko daje znake udeležencem
cestnega prometa na način, določen v 4. členu tega pravilnika, pri čemer v roki
drži lopar za urejanje prometa ali ročno svetilko. Ne glede na peto alinejo 4.
člena tega pravilnika, policist ali druga pooblaščena uradna oseba, v nočnem
času uporablja lopar za urejanje prometa z lastnim virom svetlobe ali ročno
svetilko za ustavitev vozila tako, da maha s svetilko ali loparjem levo in
desno, pravokotno na vzdolžno os ceste.
10. člen
(svetlobna tabla)
(1) Svetlobna tabla je elektronski
zaslon, na katerem lahko policist ali druga pooblaščena uradna oseba izpiše
statično ali tekoče oziroma premikajoče se sporočilo (opozorilo ali odredbo)
drugim udeležencem cestnega prometa. Sporočilo je sestavljeno iz črk ali črk in
drugih simbolov in se daje iz vozečega ali ustavljenega vozila.
(2) Svetlobna tabla je lahko nameščena
znotraj ali zunaj vozila. V notranjosti vozila mora biti vgrajena tako, da
takrat, kadar ni v uporabi, vozniku ne zmanjšuje preglednosti iz vozila.
(3) Udeleženec cestnega prometa mora
ravnati v skladu z odredbo policista ali odredbo druge pooblaščene uradne osebe,
izpisano na svetlobni tabli.
KONČNI DOLOČBI
11. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o znakih, ki jih dajejo policisti in druge pooblaščene uradne
osebe pri urejanju in nadziranju cestnega prometa (Uradni list RS, št. 43/11).
12. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-386/2012
Ljubljana, dne 15. januarja 2013
EVA 2012-1711-0054
dr. Vinko Gorenak l.r.
Minister za notranje zadeve

Priloga: Grafične
podobe znakov, ki jih dajejo s položajem telesa in z rokami