1. člen
Urad Republike Slovenije za makroekonomske analize in razvoj
(v nadaljnjem besedilu: urad) je samostojna strokovna služba Vlade Republike
Slovenije na področju ekonomske in socialne politike, razvojne strategije in
politike, narodnogospodarskih bilanc in drugih orodij za analizo in
prognoziranje ter mednarodnega sodelovanja in vključevanja v ekonomske
integracije. 
Urad opravlja naloge: 
-       
spremljanja, analiziranja, vrednotenja, prognoziranja in projeciranja
tekočih gibanj in uravnovešenosti razvoja v njegovi ekonomski, socialni in
okoljski vsebini na podlagi razvojnih usmeritev države; 
-       
kratkoročnega in srednjeročnega napovedovanja osnovnih
narodnogospodarskih agregatov; 
-       
priprave strokovnih podlag za oblikovanje kratkoročnih in strateških
usmeritev in ukrepov politike; 
-       
raziskovalnega dela. 
Urad pripravlja poročilo o makroekonomskih gibanjih in
uresničevanju ekonomske in strukturne politike, pomladansko poročilo in
jesensko poročilo ter predlog strategije gospodarskega razvoja Slovenije.
Sodeluje tudi pri pripravi makrofiskalnega scenarija za pripravo predloga
proračuna in pri pripravi proračunskega memoranduma. 
Redno napoved osnovnih narodnogospodarskih agregatov za
tekoče in prihodnje leto urad objavi dvakrat letno v terminu, ki se določi z
letnim programom dela Vlade Republike Slovenije. Urad lahko pripravi tudi
vmesno popravljeno napoved. 
Glede strokovnih in metodoloških vprašanj, ki se nanašajo na
uporabo metodologij analize in napovedovanja ter interpretacij rezultatov, je
urad strokovno samostojen.
2. člen
Urad svoje naloge izvaja zlasti: 
-       
s sodelovanjem pri delu medresornih in vladnih teles, ki usklajujejo
strateške in tekoče usmeritve ekonomske, socialne in razvojne politike, ter s
sodelovanjem z ministrstvi in drugimi vladnimi službami; 
-       
s sodelovanjem z domačimi in tujimi ustanovami s področja dela urada; 
-       
z analitičnim in raziskovalnim delom v uradu in njegovim spodbujanjem v
drugih raziskovalnih ustanovah, 
-       
z objavljanjem rezultatov svojega dela.
3. člen
Urad vodi direktor, ki je odgovoren za strokovno verodostojno
izvrševanje nalog urada. 
Direktorja urada imenuje Vlada Republike Slovenije na predlog
predsednika vlade. Direktorju urada preneha funkcija z odstopom ali z
razrešitvijo. 
Direktor je za delo urada neposredno odgovoren predsedniku
vlade.
4. člen
Direktor urada ima lahko dva namestnika. 
Namestnika imenuje in razrešuje vlada na predlog direktorja
urada. Namestnika imata položaj državnega sekretarja.
5. člen
Namestnika pomagata direktorju pri vodenju urada na
področjih, ki jih določi direktor. 
Namestnika nadomeščata direktorja, kadar je odsoten ali
zadržan, po vrstnem redu, ki ga določi direktor.
6. člen
Direktor urada imenuje strokovni svet. Strokovni svet je
posvetovalno telo, ki obravnava metodologijo uradovih analiz in napovedi ter
vsebinska vprašanja z delovnega področja urada. Člane sveta imenuje direktor
tako, da so v njem enakomerno zastopana ministrstva, strokovne in interesne
organizacije ter neodvisni strokovnjaki s področja dela urada. Način dela sveta
določi poslovnik, ki ga svet sprejme na svoji prvi seji z večino navzočih
članov.
7. člen
Urad se organizira v organizacijske enote, ki jih vodijo državni
podsekretarji, svetovalci vlade ali pomočniki direktorja. Izvrševanje
posameznih nalog ali aktivnosti se lahko organizira tudi v projektnih skupinah,
ki jih ustanovi direktor urada izmed zaposlenih v uradu. Vodje projektnih
skupin so odgovorni neposredno direktorju urada. V projektne skupine lahko
direktor imenuje tudi zunanje sodelavce. 
Delo urada na področju finančnega poslovanja, kadrovske
politike ter administrativno tehničnega poslovanja vodi sekretar urada, ki ima
položaj državnega podsekretarja ali svetovalca vlade in je neposredno odgovoren
direktorju urada. 
Akt o notranji organizaciji urada in o sistemizaciji delovnih
mest v uradu izda direktor urada po predhodnem soglasju Vlade Republike
Slovenije v 30 dneh po uveljavitvi tega sklepa.
8. člen
Ta sklep začne veljati naslednji dan po objavi v Uradnem
listu Republike Slovenije.
Št. 023-30/2001-1
Ljubljana, dne 15. februarja 2001.
Vlada Republike Slovenije
dr. Janez Drnovšek l. r. 
Predsednik