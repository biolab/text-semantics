1. člen
(namen pravilnika)
Ta pravilnik določa način vračila trošarine
za energente, porabljene za pogon kmetijske in gozdarske mehanizacije (v
nadaljnjem besedilu: gorivo) v skladu s prvim odstavkom 54.b člena Zakona
o trošarinah (Uradni list RS, št. 97/10 – uradno prečiščeno besedilo, 48/12 in
109/12), količine, za katere je mogoče uveljaviti vračilo, merila za določitev
normativne porabe goriva, carinski organ, ki je pristojen za vračilo, obrazec
zahtevka za vračilo (v nadaljnjem besedilu: zahtevek) in potrebna dokazila.
2. člen
(merila za določitev normativne porabe
goriva)
(1) Normativna poraba goriva se določi
za koledarsko leto glede na površino in dejansko rabo kmetijskih in gozdnih
zemljišč v Republiki Sloveniji v uporabi upravičenca, kakor ju izkazujejo
grafične enote rabe zemljišč kmetijskega gospodarstva (v nadaljnjem besedilu:
GERK) oziroma zemljiški kataster, ter znaša:
-       
200 litrov na hektar njive ali vrta, trajnih rastlin na njivskih
površinah, rastlinjaka, matičnjaka, trajnega travnika, barjanskega travnika in
ekstenzivnega sadovnjaka;
-       
420 litrov na hektar vinograda, intenzivnega sadovnjaka, hmeljišča,
oljčnika ali drugega trajnega nasada;
-       
50 litrov na hektar plantaže gozdnega drevja;
-       
15 litrov na hektar kmetijskega zemljišča, poraslega z gozdnim drevjem;
-       
15 litrov na hektar gozda.
(2) Za uveljavljanje pravice do
vračila trošarine mora skupna normativna poraba goriva znašati vsaj
540 litrov za kmetijsko zemljišče in gozd oziroma vsaj 150 litrov za gozd.
2.a člen
(normativna poraba goriva za leto 2014 za
gozdne površine, ki so bile
poškodovane zaradi žleda)
(1) Ne glede na normativno porabo goriva iz
prvega odstavka 2. člena tega
pravilnika znaša normativna poraba goriva za leto 2014 za upravičence iz 4. in 5. člena tega pravilnika, katerih gozdne površine so bile
poškodovane zaradi žleda, ki je
prizadel območje Republike Slovenije med 30. januarjem in 10. februarjem 2014:
-       
140 litrov na hektar gozda, če je ugotovljena nad 17 % do vključno 40 %
poškodovanost gozda,
-       
270 litrov na hektar gozda, če je ugotovljena nad 40 % do vključno 60 %
poškodovanost gozda,
-       
380 litrov na hektar gozda, če je ugotovljena nad 60 % poškodovanost
gozda.
(2) Odstotek poškodovanosti gozda iz tretje
alineje prvega odstavka 8.
člena tega pravilnika se za parcelno številko, na kateri je za gozd določeno več odstotkov poškodovanosti, določi kot povprečni odstotek
poškodovanosti in sicer kot tehtana aritmetična sredina odstotka poškodovanosti, kjer se kot utež uporabi površina dela odstotka
poškodovanosti v skupni površini parcelne številke.
3. člen
(določitev površine zemljišč)
(1) Kot površina kmetijskih zemljišč v
uporabi se upošteva površina GERK pod posamezno vrsto dejanske rabe, kakor je
za posamezno kmetijsko gospodarstvo evidentirana v registru kmetijskih
gospodarstev pri ministrstvu, pristojnem za kmetijstvo.
(2) Kot površina za gozd v uporabi se
upošteva površina zemljišč, ki je po dejanski rabi v zemljiškem katastru
opredeljena kot gozd, in je:
-       
v lasti ali uporabi kmetijskega gospodarstva, ki je pravna oseba,
agrarna skupnost ali samostojni podjetnik posameznik oziroma v lasti ali
uporabi nosilca in članov kmetijskega gospodarstva – kmetije ali
-       
v lasti ali uporabi osebe, ki ni kmetijsko gospodarstvo, in je pravna
oseba, agrarna skupnost, samostojni podjetnik posameznik ali fizična oseba –
član kmečkega gospodinjstva.
(3) Za kmečko gospodinjstvo se šteje
kmečko gospodinjstvo, kot je opredeljeno s predpisi o dohodnini.
4. člen
(uveljavljanje vračila za fizične osebe)
(1) Upravičenci, ki so fizične osebe
in niso upravičenci kot samostojni podjetniki posamezniki, zahtevek za vračilo
predložijo pri pristojnem carinskem uradu iz 7. člena tega pravilnika na
Obrazcu TRO-A iz Priloge 1, ki je sestavni del tega pravilnika.
(2) Za vračilo trošarine se upošteva
povprečni znesek trošarine za plinsko olje za pogonski namen v preteklem letu,
ki ga ugotovi minister za finance.
(3) Pri uveljavljanju vračila
trošarine za gozd mora vlagatelj za kmetijsko gospodarstvo – kmetijo oziroma
kmečko gospodinjstvo z več lastniki ali uporabniki gozda zahtevku za vračilo
priložiti pooblastilo, z navedbo imena in priimka, naslova in davčne številke
vseh lastnikov ali uporabnikov gozda ter njihovim podpisom.
(4) V primeru spremembe nosilca
kmetijskega gospodarstva – kmetije v obdobju uveljavljanja vračila trošarine za
posamezno koledarsko leto, se upravičenost do vračila prizna novemu nosilcu, če
je bila ta oseba član tega kmetijskega gospodarstva na dan 30. junija
leta, za katero se vračilo uveljavlja.
5. člen
(način uveljavljanja vračila za pravne
osebe, agrarne skupnosti in samostojne podjetnike posameznike)
(1) Upravičenci, ki so pravne osebe,
agrarne skupnosti ali samostojni podjetniki posamezniki, zahtevek za vračilo
predložijo pri pristojnem carinskem uradu iz 7. člena tega pravilnika na
Obrazcu TRO-B iz Priloge 2, ki je sestavni del tega pravilnika.
(2) Za vračilo trošarine se upošteva
povprečni znesek trošarine za plinsko olje za pogonski namen v mesecu za
katerega se vračilo uveljavlja, ki ga ugotovi minister za finance. Če se v
posameznem mesecu trošarina ne spremeni, se upošteva znesek trošarine, ki velja
na prvi dan meseca, na katerega se zahtevek nanaša.
5.a člen
(način uveljavljanja vračila za gozdne
površine, ki so bile poškodovane
zaradi žleda)
(1) Upravičenci, ki so fizične osebe in
niso upravičenci kot samostojni
podjetniki posamezniki, zahtevek za vračilo v skladu z 2.a členom tega pravilnika predložijo pri pristojnem carinskem uradu iz 7. člena tega pravilnika na
Obrazcu TRO-AŽ iz Priloge 3,
ki je sestavni del tega pravilnika.
(2) Upravičenci, ki so pravne osebe,
agrarne skupnosti ali samostojni
podjetniki posamezniki, zahtevek za vračilo v skladu z 2.a členom tega pravilnika predložijo pri pristojnem carinskem uradu iz 7. člena tega pravilnika na
Obrazcu TRO-BŽ iz Priloge 4, ki je sestavni del
tega pravilnika.
6. člen
(priznavanje računov)
(1) Za uveljavitev vračila fizičnim
osebam se upoštevajo izvirniki računov o nabavi goriva. Ti se predložijo na
zahtevo carinskega organa.
(2) Za uveljavitev vračila pravnim
osebam, agrarnim skupnostim in samostojnim podjetnikom posameznikom se
upoštevajo računi oziroma kopije izvirnikov računov, ki se glasijo na
upravičenca in se priložijo zahtevku. Šteje se, da se račun glasi na
upravičenca, kadar so na njem navedeni ime in priimek oziroma naziv, naslov in
davčna številka upravičenca.
(3) Upravičenec lahko kot račun za
gorivo upošteva tudi račun za strojno storitev, ki mu jo je izvajalec opravil
na zemljišču iz 2. člena tega pravilnika. Izvajalec storitve mora v tem primeru
na izdanem računu navesti količino porabljenega goriva in dati izjavo, da sam
za to količino goriva ne bo uveljavljal vračila trošarine.
7. člen
(pristojni carinski organ)
(1) Pristojni carinski organ iz prvega
odstavka 4. člena tega pravilnika je carinski urad, ki je krajevno pristojen
glede na stalno prebivališče vlagatelja zahtevka.
(2) Pristojni carinski organ iz prvega
odstavka 5. člena tega pravilnika je carinski urad, ki je krajevno pristojen
glede na sedež pravne osebe, agrarne skupnosti ali samostojnega podjetnika
posameznika.
(3) Za upravičence, ki nimajo stalnega
prebivališča v Republiki Sloveniji, je pristojen carinski urad, ki je krajevno
pristojen za območje, na katerem ležijo ali pretežno ležijo zemljišča, na
katera se nanaša zahtevek.
8. člen
(vračilo)
(1) Za odločanje o vračilu trošarine
pridobi carinski organ podatke:
-       
o nosilcu in članih njegovega kmetijskega gospodarstva ter površini
kmetijskih zemljišč od ministrstva, pristojnega za kmetijstvo, in
-       
o lastniku ali uporabniku gozda, članih kmečkega gospodinjstva ter o
površini gozda od davčnega organa.
(2) Za odločanje o vračilu trošarine za
zahtevke za leto 2014 v
skladu z 2.a členom tega pravilnika pridobi carinski organ, poleg podatkov iz prvega odstavka tega člena, tudi podatke:
-       
o parcelni številki in katastrski občini za površine gozda iz druge
alineje prvega odstavka tega člena od davčnega organa, in
-       
o parcelni številki, katastrski občini, površini gozda ter odstotku
poškodovanosti gozda od Uprave Republike Slovenije za zaščito in reševanje.
(3) Vračilo
trošarine se upravičencu oziroma vlagatelju izplača na transakcijski račun.

Priloga
1: Obrazec TRO-A - Zahtevek za vračilo trošarine na podlagi 54.b člena zakona o
trošarinah za energente, ki se porabijo za pogon kmetijske in gozdarske
mehanizacije, za fizične osebe, ki niso samostojni podjetniki posamezniki
Priloga
2: Obrazec TRO-B - Zahtevek za vračilo trošarine na podlagi 54.b člena zakona o
trošarinah za energente, ki se porabijo za pogon kmetijske in gozdarske
mehanizacije, za pravne osebe, agrarne skupnosti in samostojne podjetnike
posameznike
Priloga
3: Obrazec TRO-AŽ - Zahtevek za vračilo trošarine na podlagi četrtega odstavka
54.b člena zakona o trošarinah, za porabo v letu 2014
Priloga
4: Obrazec TRO-BŽ - Zahtevek za vračilo trošarine na podlagi petega odstavka
54.b člena zakona o trošarinah, za porabo v letu 2014

Pravilnik o načinu vračila trošarine za
energente, ki se porabijo za pogon kmetijske in gozdarske mehanizacije (Uradni
list RS, št. 21/13)
vsebuje naslednji končni določbi:
»9. člen
(prenehanje
veljavnosti)
Z dnem uveljavitve tega pravilnika preneha veljati
Pravilnik o načinu vračila trošarine za energente, ki se porabijo za pogon
kmetijske in gozdarske mehanizacije (Uradni list RS, št. 10/06, 12/07,
3/09 in 109/12 – ZTro-M).
10. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvah Pravilnika o
načinu vračila trošarine za energente, ki se porabijo za pogon kmetijske in
gozdarske mehanizacije (Uradni list RS, št. 54/14)
vsebuje naslednjo končno določbo:
»KONČNA DOLOČBA
5. člen
Ta pravilnik začne veljati naslednji dan po
objavi v Uradnem listu
Republike Slovenije.«.