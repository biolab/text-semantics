1. člen
(vsebina)
(1) Ta splošni akt natančneje določa pravila posredovalnega postopka
iz 63. člena Zakona o poštnih storitvah (Uradni list RS, št. 51/09; v
nadaljevanju: zakon), v katerem Agencija za pošto in elektronske komunikacije Republike
Slovenije (v nadaljevanju: agencija) rešuje spore med udeleženci v poštni dejavnosti
iz prvega odstavka 62. člena zakona.
(2) Namen posredovalnega postopka je, da se strani s pomočjo
agencije kot posrednika medsebojno poravnata s sporazumom. Naloga agencije je,
da vzpodbuja strani pri iskanju skupne rešitve spora, lahko pa tudi sama
predlaga rešitev, ki bi jo po njeni oceni sprejeli obe strani.
2. člen
(pomen izrazov)
Vsi izrazi uporabljeni v tem splošnem aktu imajo enak pomen,
kot je določen v zakonu.
3. člen
(temeljna načela)
(1) Agencija ima v posredovalnem postopku vlogo posrednika in
vodi celoten postopek tako, da upošteva načela nepristranskosti, enakosti,
pravičnosti in zaupnosti ter cilje, ki jim sledi skladno s 57. členom zakona.
(2) Posredovalni postopek je zaupne narave, kar mora spoštovati
vsak, ki v njem kakorkoli sodeluje. Informacij o poteku postopka, predlaganih
vsebinskih rešitvah in stališčih agencije udeleženci postopka ne smejo
razkrivati drugim osebam.
(3) Strani se v morebitnem istočasnem ali kasnejšem upravnem,
sodnem ali kateremkoli drugem postopku, ki bi se začel v zvezi s sporno zadevo,
ne morejo sklicevati ali kot dokaz predložiti:
-       
poravnalnega predloga nasprotne strani;
-       
poravnalnega predloga in stališč agencije;
-       
dejstva, da je bila ena od strani pripravljena oziroma ni bila
pripravljena sprejeti poravnalnega predloga nasprotne strani oziroma agencije.
(4) Kolikor posredovalni postopek ne uspe, agencija v kasnejšem
postopku po 62. členu zakona, skladno z zakonom, ki ureja splošni upravni
postopek, upošteva vsa dejstva in dokazila, ki jih je ugotovila in pridobila v
posredovalnem postopku, razen tistih, ki so izrecno navedeni v prejšnjem
odstavku.
4. člen
(začetek postopka)
Agencija v osmih dneh od prejema predloga za rešitev spora
ene od sprtih strani pisno obvesti sprti strani o uvedbi posredovalnega
postopka in o pogojih za reševanje spora z odločbo agencije iz tretjega
odstavka 62. člena zakona, če sporazuma ni.
5. člen
(potek postopka)
(1) Postopek se opravi čim hitreje, brez zavlačevanja in brez
nepotrebnih stroškov.
(2) Agencija si ves čas postopka prizadeva delovati za dosego
sporazuma med sprtimi stranmi.
(3) Agencija razpiše posredovalni narok, če presodi, da bosta
sprti strani na tak način lažje in hitreje dosegli sporazum.
(4) Agencija lahko, če presodi, da je to smiselno, pred razpisanim
posredovalnim narokom povabi vsako izmed strani postopka posebej na uvodni
narok, katerega namen je, da se razjasnijo morebitne nejasnosti v zvezi z vlogo
ali potekom postopka.
(5) Če se v postopku izvede posredovalni narok, agencija po
posvetovanju s stranmi določi datum in uro posredovalnega naroka. O datumu in
uri morajo biti strani seznanjene najmanj pet dni pred razpisanim posredovalnim
narokom.
(6) O posredovalnemu naroku se lahko sestavi zapisnik, ki ga
podpišejo udeleženci postopka.
(7) Komunikacija med udeleženci postopka poteka po pošti,
preko elektronske pošte ali ustno po telefonu.
(8) Strani in njihovi pooblaščenci imajo pravico pregledovati
vse dokumente, ki so bili predloženi v tem postopku.
(9) Agencija lahko kadarkoli zahteva dodatna pojasnila, informacije
ali dokumentacijo, če presodi, da bi to pripomoglo k doseganju sporazuma.
6. člen
(oblikovanje predlogov za rešitev spora)
(1) Po prejemu vseh pisnih in ustnih navedb in dokazil ali po
izvedenem posredovalnem naroku lahko agencija oblikuje pisni predlog sporazumne
rešitve in ga posreduje sprtima stranema, kolikor tega niso storile že same.
(2) Če agencija vlagatelju zahteve za rešitev spora pošlje predlog
za sporazumno rešitev, ki ga je pripravila nasprotna stran, vlagatelj pa na ta
predlog v za to postavljenem roku ne odgovori, se šteje, da je pristal na
ponujeno rešitev in umaknil zahtevek.
7. člen
(konec posredovalnega postopka)
(1) Če se katera od strani ne udeleži posredovalnega naroka
in svojega izostanka pravočasno ne opraviči, se šteje, da nasprotuje
nadaljevanju posredovalnega postopka. Agencija v tem primeru nadaljuje postopek
reševanja spora po 62. členu zakona.
(2) Če katera od strani nasprotuje posredovanju agencije ali
to ne pripelje do poravnave ali sporazuma med stranmi, oziroma če agencija iz
vseh okoliščin oceni, da strani ne bosta dosegli sporazumne rešitve, ter o isti
zadevi ni bil sprožen sodni postopek, agencija na predlog katerekoli strani ali
po uradni dolžnosti nadaljuje postopek reševanja spora po 62. členu zakona in o
sporu odloči z odločbo, ki jo izda v najkrajšem možnem času, vendar najpozneje
v štirih mesecih od uvedbe posredovalnega postopka.
(3) Če se v posredovalnem postopku doseže sporazumna rešitev
samo glede dela zahtevka, agencija v preostalem delu nadaljuje postopek
reševanja spora po 62. členu zakona.
8. člen
(končna sporazumna rešitev)
(1) Če se v posredovalnem postopku doseže dogovor o končni
sporazumni rešitvi spora, agencija pozove tisto stran, na zahtevo katere se je
postopek začel, da predlog za rešitev spora pred agencijo umakne. V tem primeru
se uporabljajo določbe zakona, ki ureja splošni upravni postopek, v zvezi z umikom
zahteve.
(2) Kolikor stran, na zahtevo katere se je postopek začel, kljub
pozivu ne poda umika zahteve iz prejšnjega odstavka, izda agencija odločbo po
62. členu zakona, pri izdaji katere v celoti upošteva dogovorjeno končno
sporazumno rešitev.
(3) Končna sporazumna rešitev ne sme biti v nasprotju s
pozitivnimi predpisi ali v škodo javni koristi, javni morali ali pravni koristi
drugih oseb.
9. člen
(stroški postopka)
Vsaka stran nosi svoje stroške v zvezi s postopkom, razen če
se dogovorijo drugače.
10. člen
(prehodna določba)
Ta splošni akt se uporablja v postopkih, ki so uvedeni po dnevu
uveljavitve tega splošnega akta.
11. člen
(začetek veljavnosti)
Ta splošni akt začne veljati naslednji dan po objavi v
Uradnem listu Republike Slovenije.
Št. 0073-4/2010/10
Ljubljana, dne 9. julija 2010
EVA 2010-3211-0039
Miha Krišelj l.r.
v. d. direktorja
Agencije za pošto
in elektronske komunikacije
Republike Slovenije