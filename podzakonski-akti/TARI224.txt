1. člen
(vsebina)
(1) Ta tarifa določa način vrednotenja in obračunavanja
notarskih storitev. Po njej se vrednotijo notarske storitve, določene v Zakonu
o notariatu (Uradni list RS, št. 2/07 – uradno prečiščeno besedilo, 33/07 –
ZSReg-B, 45/08 in 91/13; v nadaljnjem besedilu: zakon).
(2) Pristojbine za notarske storitve so določene v tarifnih
številkah, ki so kot Priloga 1 sestavni del te tarife.
(3) Storitve zastopanja strank, ki jih opravi notar, se
vrednotijo po odvetniški tarifi.
(4) Izvleček pristojbin za notarske storitve, ki je kot
Priloga 2 sestavni del te tarife, je vidno izobešen v notarski pisarni.
2. člen
(notarska pristojbina)
(1) Za notarsko storitev, ki je glede na obseg, pravno
zahtevnost in odgovornost ocenjena kot povprečna, se obračuna pristojbina po
tej tarifi v polnem znesku, kot je določena v Prilogi 1 te tarife.
(2) V pristojbini za notarsko storitev iz prejšnjega odstavka
so vrednotena tudi običajna pripravljalna dela, ki so povezana z notarsko
storitvijo (posveti s stranko in drugimi udeleženci posla, koncipiranje, branje
in obrazložitev notarske listine).
(3) Za delo, ki je neobičajno obsežno (na primer notarska
storitev, pri kateri gre za več kot 25 nepremičnin ali premičnin ali ki presega
šest ur dela), sme notar za porabljeni čas obračunati pristojbino po tarifni
številki 17, vendar za ta posebni primer znižano za 10 odstotkov.
3. člen
(zvišanje pristojbine)
(1) V primeru uporabe tujih pravnih virov, posebnega
strokovnega znanja s področja drugih strok ali pri uporabi tujega jezika ali
pravnega specialističnega znanja, sme notar pristojbino zvišati iz vsakega od
navedenih razlogov za 25 odstotkov, vendar iz vseh navedenih razlogov za največ
100 odstotkov.
(2) Za delo, ki ga notar na zahtevo stranke ali zaradi
preprečitve nastanka škodljivih posledic, ki bi za stranko lahko nastale zaradi
prekoračitve roka, opravi v času med 18. in 8. uro ali ob sobotah, nedeljah in
dela prostih dnevih, se pristojbine zvišajo za 25 odstotkov.
4. člen
(potrjevanje zasebnih listin)
(1) Skupna višina pristojbine za sestavo in za potrditev
zasebnih listin po 49. in 50. členu zakona se odmeri v enaki višini kot
pristojbina, ki je v Prilogi 1 te tarife določena za sestavo notarskih zapisov.
(2) Če za potrditev zasebne listine po določbi 49. člena
zakona ni treba sestaviti notarskega zapisa, se določi pristojbina v enaki
višini kot pristojbina, ki je v Prilogi 1 te tarife določena za sestavo
notarskega zapisa, znižana za eno četrtino.
5. člen
(izdatki za stranko)
(1) Stranka notarju povrne sodne in upravne takse, izvednine,
cenitve, izdatke za hrambo premoženja ter druge izdatke, ki jih je zanjo
založil.
(2) Stranka povrne notarju tudi izdatke za poštne storitve,
obrazce, bančne storitve, fotokopiranje dokumentacije in druge drobne izdatke.
Te izdatke notar obračuna v dejanski višini ali v višini 2 odstotka od skupne
cene storitve, če ta znaša skupaj do 523 eurov. Pri zadevah, v katerih skupna
cena storitve presega 523 eurov, pa notar obračuna še 1 odstotek od presežka
nad 523 eurov, če glede na vrsto izdatka tega ni mogoče obračunati v dejanski
višini.
6. člen
(potni stroški)
(1) Notar ima pravico do povračila izdatkov za potne stroške,
pravico do dnevnice in povračilo dejanskih stroškov za prenočevanje, če so ti
stroški povezani z opravljanjem notarskih storitev.
(2) Notar ima pravico do uporabe osebnega avtomobila in
povračila kilometrine za potovanje na razdalji do 300 km v eno smer, pri čemer
se sme notar s stranko dogovoriti za uporabo osebnega avtomobila in plačilo
kilometrine tudi na daljši razdalji.
(3) Kilometrina za uporabo osebnega avtomobila se lahko
odmeri največ v višini, ki se po zakonu, ki ureja dohodnino ne všteva v davčno
osnovo.
(4) Če notar uporablja javna prevozna sredstva (vlak,
avtobus, ladja ali letalo), je upravičen do uporabe poslovnega razreda ali 1.
razreda in do uporabe spalnika v vlaku ali kabine na ladji, če opravi potovanje
ponoči.
(5) Dnevnica za odsotnost iz kraja notarske pisarne se lahko
odmeri največ v višini, ki se po zakonu, ki ureja dohodnino ne všteva v davčno
osnovo.
(6) Pravice iz prvega do petega odstavka tega člena pripadajo
tudi notarskemu uslužbencu, če je njegova prisotnost pri izvedbi notarske
storitve nujna. Notar v ustreznem vpisniku navede razloge za nujno prisotnost
notarskega uslužbenca pri izvedbi notarske storitve.
(7) Za odsotnost iz pisarne med potovanjem zaradi izvedbe
notarske storitve pripada notarju za vsake začete pol ure odsotnosti urnina v
višini 10 eurov.
7. člen
(osnove za odmero pristojbine)
Pristojbine za notarsko storitev po tej tarifi se odmerijo:
-       
po vrednosti predmeta,
-       
po strokovni zahtevnosti oziroma zapletenosti zadeve,
-       
po strokovnem znanju s področja drugih strok,
-       
glede na število pravočasno prijavljenih terjatev,
-       
po porabljenem času in
-       
v stalnem znesku.
8. člen
(odmera pristojbine po vrednosti predmeta)
(1) Za sestavo notarskih listin, zasebnih listin in za
plačilo drugih notarskih storitev, pri katerih je vrednost predmeta znana ali
se lahko določi, se pristojbina odmeri od vrednosti predmeta, na katerega se
storitev nanaša.
(2) Osnova za odmero pristojbine je prometna vrednost
predmeta ob sklenitvi pravnega posla brez odbitka dolgov.
(3) Notar sme določiti prometno vrednost predmeta ne glede na
vrednost, ki jo stranka in drugi udeleženci posla navedejo kot vrednost
pravnega posla, če tako navedena vrednost ne ustreza prometni vrednosti. Pri
tem notar upošteva vrednost, ki jo je ugotovil za sklenjeni posel pristojni
davčni organ, oziroma vrednost, ki jo je ocenil sodno zapriseženi cenilec,
oziroma tržno vrednost nepremičnine, ugotovljene na podlagi zakona, ki ureja množično
vrednotenje nepremičnin.
(4) Osnova za odmero pristojbine pri dvostranskih pravnih
poslih, pri katerih obveznosti pogodbenih strank nista enaki, je višja
vrednost.
(5) Pri delitvi skupnega premoženja se kot osnova za odmero
pristojbine vzame vrednost celotnega premoženja.
(6) Za sestavo notarskih listin o gospodarskih pogodbah je
osnova za odmero pristojbine v pogodbi določena vrednost predmeta.
(7) Za sestavo ustanovitvenih aktov družb in drugih pravnih
oseb ter za potrjevanje sklepov organov upravljanja je osnova za odmero
pristojbine vrednost osnovnega kapitala, pri spremembi osnovnega kapitala pa
vrednost spremenjenega osnovnega kapitala.
(8) Če so predmet pravnega posla vrednostni papirji, ki
kotirajo na borzi, se osnova za odmero pristojbine izračuna po borznem tečaju,
veljavnem na dan pred sklenitvijo pravnega posla.
(9) Notarske storitve, ki niso opisane v Prilogi 1 te tarife,
se vrednotijo s primerjavo podobnih storitev, ki so ovrednotene v Prilogi 1 te
tarife. Pri vrednotenju se upoštevajo tarifne številke za podobna opravila in
porabljeni čas ter določbe te tarife.
9. člen
(odmera pristojbine po porabljenem času)
(1) Če se pristojbina za opravljeno notarsko storitev ne more
odmeriti po vrednosti predmeta in tudi ne v stalnem znesku in ni s to tarifo
drugače določeno, se odmeri po porabljenem času.
(2) Pri določitvi časa, potrebnega za posamezno notarsko
storitev, se poleg časa, ki je potreben za sestavo notarske listine ali druge
notarske storitve, upošteva tudi čas, ki ga je notar porabil za posvet s
stranko in drugimi udeleženci, čas za druga pripravljalna dela notarja in čas
odsotnosti iz pisarne, če se storitev opravi zunaj notarske pisarne.
(3) Za sestavo meničnih in čekovnih protestov se pristojbina
odmeri od vrednosti in po porabljenem času, če se storitev opravi zunaj
notarske pisarne.
10. člen
(neveljavnost dogovora)
Dogovor o višini pristojbine, sklenjen v nasprotju z določili
te tarife, je neveljaven.
11. člen
(izjemno znižanje ali odpustitev pristojbine)
(1) Notar na prošnjo fizične osebe, ki je v hudi premoženjski
stiski, zniža pristojbino, ki bi mu pripadala po tej tarifi, izjemoma pa celo
odpusti plačilo pristojbine, vendar samo če pri poslu, na katerega se nanaša
notarska storitev, ni udeležena druga oseba, ki je plačila zmožna.
(2) Notar v ustreznem vpisniku navede razlog za odpustitev
pristojbine oziroma znesek nižje odmerjene pristojbine.
(3) O primerih iz prvega odstavka tega člena notar vodi
posebno evidenco, ki jo na zahtevo predloži predsedniku zbornice.
(4) Fizična oseba, ki prosi za znižanje ali odpustitev
pristojbine, na zahtevo notarja izkaže utemeljenost prošnje z verodostojnimi
pisnimi dokazili (npr. z mnenjem centra za socialno delo, potrdilom o
premoženjskem stanju ipd.).
12. člen
(znižanje pristojbine)
(1) Pristojbine, določene v Prilogi 1 te tarife za sestavo
zasebnih listin ter overitve, ki so v skladu z določbami zakona, ki ureja
splošni upravni postopek enakovredne notarskim overitvam (upravne overitve), so
določene kot najvišje pristojbine, ki jih sme notar odmeriti za posamezno
notarsko storitev.
(2) Notar sme za notarske storitve iz prejšnjega odstavka
odmeriti nižjo pristojbino kot je za posamezno notarsko storitev določena v
Prilogi 1 te tarife.
13. člen 
(usklajevanje višine pristojbin in zneskov) 
Zneski iz te tarife se usklajujejo glede na rast cen
življenjskih potrebščin v Republiki Sloveniji, ki jo ugotavlja Statistični urad
Republike Slovenije. Uskladitev je možna v primeru, ko rast cen življenjskih
potrebščin v času od uveljavitve zadnjega zvišanja preseže 10 odstotkov.
14. člen
(nedokončana storitev)
Če ostane naročena notarska storitev nedokončana, je notar
upravičen do povrnitve izdatkov in stroškov v celoti ter do dela pristojbine,
ki ustreza njegovemu že opravljenemu delu, če ni sam kriv za nedokončanje
storitve ali če lahko stranka in drugi udeleženci porabijo delno opravljeno
storitev.
15. člen
(neveljavne in neuporabne listine)
(1) Za notarsko listino, ki je zaradi napake v obliki ali
sicer po krivdi notarja neveljavna ali nepotrebna in za prepise, potrdila in
overitve, ki so neuporabni zaradi formalnih pomanjkljivosti, za katere je
odgovoren notar, se pristojbina ne plača, že plačano pristojbino pa notar vrne.
(2) Če je listina iz prejšnjega odstavka uporabna kot zasebna
listina, stranke in drugi udeleženci pa se strinjajo, da tako listino uporabijo
kot zasebno listino, je notar upravičen do povrnitve izdatkov in stroškov ter
do pristojbine za sestavo zasebne listine.
16. člen
(dolžnost plačila pristojbine)
(1) Za plačilo pristojbine, izdatkov in stroškov notarja so
zavezane vse osebe, ki so notarsko storitev naročile, z njihovim soglasjem pa
tudi drugi udeleženci pravnega posla.
(2) Če je za plačilo notarske storitve zavezanih več oseb,
odgovarjajo notarju solidarno.
17. člen
(plačilo pristojbine in akontacije)
(1) Notar je upravičen do plačila pristojbine neposredno po
opravljeni storitvi.
(2) Zavezanec za plačilo notarske storitve plača notarju
storitev po tarifi, veljavni v času, ko je notar storitev opravil.
(3) Notar sme zahtevati, da mu stranka ob naročilu storitve
plača primerno akontacijo za potrebne izdatke in stroške ter za pristojbino.
(4) Če akontacija ni plačana takoj ali v roku, ki ga določi
notar, notar opravi storitev šele po prejemu akontacije.
18. člen
(sodelovanje zapisnih prič in sodnega tolmača)
Če pri sestavi notarske listine sodelujejo zapisne priče ali
sodni tolmač, udeleženci pravnega posla plačajo tudi stroške zapisnih prič in
sodnega tolmača ter plačilo, ki pripada sodnemu tolmaču.
19. člen
(sodelovanje drugega notarja)
Če pri sestavljanju notarske listine sodelujeta dva notarja,
obračuna notar, v katerega pisarni se opravlja notarska storitev, pristojbino
po tej tarifi, drugi notar pa 25 odstotkov pristojbine za storitev, pri kateri
sodeluje, vendar ne manj kot 26 eurov.
20. člen
(izročitev dokumentacije in obračun storitev ter izstavitev
računa)
(1) Notar stranki ali drugim udeležencem izroči notarsko
listino oziroma odpravke, prepise, potrdila, overitve, zasebno listino ter
druge pisne izdelke, namenjene strankam in udeležencem šele potem, ko so
stroški, izdatki in pristojbine plačani v celoti.
(2) Notar stranki izda specificiran obračun izdatkov,
stroškov in pristojbine po posameznih tarifnih številkah.
(3) Če je pristojbina zvišana v skladu s 3. členom te tarife
ali zaradi zahtevnosti oziroma zapletenosti zadeve, notar v računu izrecno
navede, za koliko je pristojbina zvišana, in razlog za zvišanje pristojbine.
21. člen
(mirna poravnava spora)
(1) Če zavezanec za plačilo ne soglaša s pristojbino, izdatki
in stroški, kot jih odmeri notar, lahko zahteva sam ali notar mirno poravnavo
spora pri izvršnem odboru Notarske zbornice Slovenije.
(2) Notarska zbornica Slovenije na zaprosilo sodišča ali
drugih državnih organov poda stališče o pravilnosti in primernosti zahtevanih
izdatkov, stroškov in pristojbine.

Priloga
1: Pristojbine za notarske storitve
Priloga
2: Izvleček pristojbin za notarske storitve

Notarska tarifa (Uradni list RS, št. 59/19) vsebuje naslednje prehodne in
končne določbe:
»PREHODNE IN KONČNE DOLOČBE
22. člen
(odmera pristojbine pred
uveljavitvijo tarife)
Pristojbine za notarske storitve, ki so se začele opravljati
pred uveljavitvijo te tarife, se odmerijo po dosedanjih predpisih.
23. člen
(prenehanje veljavnosti)
Z dnem uveljavitve te tarife preneha veljati Notarska tarifa (Uradni
list RS, št. 94/08, 32/11, 88/12, 7/13 in 15/14).
24. člen
(začetek veljavnosti)
Ta tarifa začne veljati petnajsti dan po objavi v Uradnem
listu Republike Slovenije.«.

Spremembe in dopolnitev Notarske tarife
(Uradni list RS, št. 9/21) vsebujejo naslednjo končno določbo:
»3. člen
Te spremembe in dopolnitev Notarske tarife začnejo veljati
naslednji dan po objavi v Uradnem listu Republike Slovenije.«.