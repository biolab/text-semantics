I. SPLOŠNE DOLOČBE
1. člen
(vsebina)
(1) Ta uredba določa obveznost plačevanja okoljske dajatve za
onesnaževanje okolja (v nadaljnjem besedilu: okoljska dajatev), ki je posledica
nastajanja odpadne električne in elektronske opreme (v nadaljnjem besedilu:
OEEO) ter odpadnih prenosnih baterij in akumulatorjev, osnovo za obračunavanje
okoljske dajatve, njeno višino, zavezance za plačilo okoljske dajatve, njene
plačnike, način njenega obračunavanja, odmere in plačevanja ter merila in
pogoje za vračilo plačane okoljske dajatve.
(2) Okoljska dajatev se plačuje zaradi onesnaževanja okolja
zaradi uporabe električne in elektronske opreme (v nadaljenjem besedilu: EEO),
vključno s prenosnimi baterijami in akumulatorji, ki so vir električne energije
v tej opremi, in zaradi uporabe prenosnih baterij in akumulatorjev ter
posledično nastajanja OEEO ter odpadnih prenosnih baterij in akumulatorjev ter
je prihodek proračuna Republike Slovenije (v nadaljnjem besedilu: RS).
2. člen
(uporaba)
(1) Določbe te uredbe se uporabljajo za EEO, prenosne
baterije in akumulatorje, ki se uvrščajo v razrede iz I. točke priloge 1, ki je
sestavni del te uredbe. Za uvrščanje EEO, prenosnih baterij in akumulatorjev v
razrede iz I. točke priloge 1 te uredbe se uporablja okvirni seznam EEO, prenosnih
baterij in akumulatorjev iz II. točke priloge 1 te uredbe.
(2) Ministrstvo, pristojno za okolje, na svojih spletnih
straneh objavi podrobnejši seznam EEO in prenosnih baterij ter akumulatorjev,
iz katerih nastajajo OEEO, odpadne prenosne baterije in akumulatorji, vključno
s tarifnimi oznakami kombinirane nomenklature, kamor se razvrščajo posamezni
proizvodi EEO, prenosne baterije in akumulatorji v skladu predpisi, ki urejajo
carine, in z razredi iz priloge 1 te uredbe, v katere se uvrščajo EEO, prenosne
baterije in akumulatorji.
(3) Ne glede na določbo prvega odstavka tega člena se ta
uredba ne uporablja za:
1.     
EEO, ki se uporablja za varstvo bistvenih interesov varnosti države,
vključno z orožjem, strelivom in vojnim materialom, namenjeno za izrecno vojaške
namene;
2.     
EEO, ki je posebej načrtovana in nameščena kot del druge vrste opreme,
ki ni predmet te uredbe in je namenjena le kot del te opreme;
3.     
žarnice z žarilno nitko;
4.     
EEO ter baterije in akumulatorje, namenjene za uporabo v vesolju;
5.     
velika nepremična industrijska orodja;
6.     
velike nepremične naprave, razen opreme, ki je v teh napravah, vendar ni
posebej načrtovana in nameščena kot del teh naprav;
7.     
potniška ali tovorna prevozna sredstva, razen električnih dvokolesnih
vozil brez homologacije;
8.     
necestne premične stroje, ki so na voljo izključno za profesionalno
uporabo;
9.     
EEO, ki je namenjena izključno za raziskave in razvoj ter je na voljo le
na podlagi izmenjave med podjetji;
10.  
medicinske pripomočke ter diagnostične medicinske pripomočke in vitro,
če se predvideva, da bodo pred koncem življenjske dobe inficirani, in aktivne
medicinske pripomočke za vsaditev;
11.  
baterije in akumulatorje v opremi, ki je povezana z varstvom bistvenih
interesov varnosti države, v orožju, strelivu in vojaškem materialu, razen za
proizvode, ki niso predvideni za izrecno vojaške namene.
(4) Ne glede na določbo prvega odstavka tega člena se
okoljska dajatev ne plačuje za EEO, prenosne baterije in akumulatorje, ki so
izneseni z ozemlja RS ali izvoženi z območja Evropske unije (v nadaljnjem besedilu:
EU), ne glede na to, ali so proizvedeni v RS, uvoženi iz tretjih držav ali
pridobljeni iz drugih držav članic EU.
3. člen
(izrazi)
Izrazi, uporabljeni v tej uredbi, imajo naslednji pomen:
1.     
EEO je EEO iz predpisa, ki ureja ravnanje z odpadno električno in
elektronsko opremo;
2.     
končni uporabnik je pravna ali fizična oseba, ki kot zadnji uporabnik
EEO zavrže, mora zavreči ali želi zavreči kot OEEO ali pri kateri zaradi
uporabe prenosnih baterij in akumulatorjev nastajajo odpadne baterije in
akumulatorji;
3.     
odpadna prenosna baterija ali akumulator je odpadna prenosna baterija
ali akumulator iz predpisa, ki ureja ravnanje z baterijami in akumulatorji ter
odpadnimi baterijami in akumulatorji;
4.     
OEEO je OEEO iz predpisa, ki ureja ravnanje z odpadno električno in elektronsko
opremo;
5.     
pooblaščeni zastopnik proizvajalca je zastopnik proizvajalca iz
predpisa, ki ureja odpadno električno in elektronsko opremo;
6.     
prenosne baterije in akumulatorji so prenosne baterije in akumulatorji
iz predpisa, ki ureja ravnanje z baterijami in akumulatorji ter odpadnimi
baterijami in akumulatorji;
7.     
proizvajalec je proizvajalec EEO in proizvajalec prenosnih baterij ali
akumulatorjev;
8.     
proizvajalec EEO je pravna oseba ali samostojni podjetnik posameznik,
ki:
a)   
ima ne glede na uporabljeno metodo prodaje, vključno s prodajo prek
svetovnega spleta, v skladu s predpisi, ki urejajo varstvo potrošnikov:
-     sedež v RS
in proizvaja EEO pod svojim imenom ali blagovno znamko ali je EEO zasnoval ali
izdelal in jo nato trži pod svojim imenom ali blagovno znamko na ozemlju RS,
-     sedež v RS
in na ozemlju RS pod svojim imenom ali blagovno znamko preprodaja EEO, ki so jo
proizvedli drugi dobavitelji. Preprodajalec ne šteje za proizvajalca, če je na
EEO vidna blagovna znamka proizvajalca, kot je določena v prejšnji alineji,
-     sedež v RS
in v okviru dejavnosti daje na trg v RS EEO iz tretje države ali druge države
članice EU oziroma
b)   
pridobi EEO v drugi državi članici EU in jo vnese na ozemlje RS ali
uvozi iz tretjih držav in jo zaradi izvajanja svoje dejavnosti uporabi kot končni
uporabnik;
9.     
proizvajalec prenosnih baterij ali akumulatorjev je:
a)   
pravna oseba ali samostojni podjetnik posameznik, ki ne glede na
uporabljeno metodo prodaje, vključno s prodajo preko svetovnega spleta, v
skladu s predpisi, ki urejajo varstvo potrošnikov, na ozemlju RS zaradi
izvajanja svoje dejavnosti daje prvič v promet prenosne baterije ali
akumulatorje, vključno s tistimi, ki so vgrajeni v naprave,
b)   
pravna oseba ali samostojni podjetnik posameznik, ki na ozemlju RS daje
prvič v promet prenosne baterije ali akumulatorje, pridobljene v drugih državah
članicah EU, uvožene iz tretjih držav ali proizvedene na ozemlju RS, vključno s
tistimi baterijami in akumulatorji, ki so vgrajeni v naprave, oziroma
c)   
oseba, ki pridobi prenosne baterije in akumulatorje v drugi državi
članici EU in jih vnese na ozemlje RS ali uvozi iz tretjih držav in jih zaradi
izvajanja svoje dejavnosti uporabi kot končni uporabnik.
II. PRIJAVA DEJAVNOSTI IN EVIDENTIRANJE PROIZVAJALCEV OZIROMA
POOBLAŠČENIH ZASTOPNIKOV
4. člen
(prijava zavezanca)
(1) Proizvajalec in pooblaščeni zastopnik morata Finančni
upravi Republike Slovenije (v nadaljnjem besedilu: finančna uprava) prijaviti,
kdaj se dejavnost, zaradi katere sta zavezana obračunavati in plačevati
okoljsko dajatev, začne, spremeni ali preneha.
(2) Prijava začetka, spremembe oziroma prenehanja dejavnosti
vsebuje naslednje podatke:
-       
firmo, naslov, davčno in matično številko prijavitelja,
-       
o tem, ali prijavo vlaga proizvajalec ali pooblaščeni zastopnik, in
-       
o vrsti prijave (začetek dejavnosti, sprememba dejavnosti ali prenehanje
dejavnosti).
(3) Vzorec obrazca prijave začetka, spremembe oziroma
prenehanja dejavnosti iz prejšnjega odstavka je objavljen na spletni strani
finančne uprave.
(4) Oseba iz prvega odstavka tega člena, ki prvič postane
zavezanec za plačilo okoljske dajatve, mora pri finančni upravi vložiti prijavo
začetka dejavnosti pred začetkom opravljanja dejavnosti, zaradi katere je
zavezana obračunavati in plačevati okoljsko dajatev.
(5) Finančna uprava na prejeti prijavi iz drugega odstavka
tega člena v obliki uradnega zaznamka zabeleži finančni urad, ki je prejel
prijavo, datum prejema prijave, datum vpisa v evidenco iz 5. člena te uredbe
ali razlog za zavrnitev vpisa, morebitne opombe ter ime in priimek osebe, ki je
podatke iz prijave vnesla v evidenco.
(6) Če oseba iz prvega odstavka tega člena preneha obstajati,
preneha opravljati dejavnost oziroma zanjo preneha obveznost plačevanja
okoljske dajatve, jo finančna uprava izbriše iz evidence iz 5. člena te uredbe
na njeno zahtevo ali po uradni dolžnosti, pri čemer hkrati odloči tudi o
zapadlih obveznostih, ki se nanašajo na plačilo okoljske dajatve.
(7) Prenehanje opravljanja dejavnosti ali prenehanje
obveznosti plačila okoljske dajatve zaradi nepredvidenih razlogov se prijavi v
treh delovnih dneh po nastanku takšnih razlogov.
5. člen
(evidenca proizvajalcev in pooblaščenih zastopnikov)
(1) Finančna uprava na podlagi prijav iz prvega odstavka
prejšnjega člena vzpostavi in vodi evidenco proizvajalcev in pooblaščenih
zastopnikov.
(2) Evidenca iz prejšnjega odstavka vsebuje naslednje
podatke:
-       
firmo in sedež proizvajalca oziroma pooblaščenega zastopnika ter davčno
in matično številko,
-       
datum začetka, spremembe in prenehanja opravljanja dejavnosti.
III. OBRAČUNAVANJE IN PLAČEVANJE OKOLJSKE DAJATVE
6. člen
(obveznost za obračun okoljske dajatve)
(1) Obveznost za obračun okoljske dajatve nastane, ko so EEO,
prenosne baterije in akumulatorji, proizvedeni v RS, pridobljeni v drugi državi
članici EU ali uvoženi iz tretjih držav, prvič dani na trg v RS ali ko so prvič
uporabljeni v RS, če je proizvajalec te opreme, prenosnih baterij in
akumulatorjev tudi njen končni uporabnik.
(2) Zavezanec za plačilo okoljske dajatve je pravna oseba ali
samostojni podjetnik posameznik s sedežem v RS, ki daje EEO, prenosne baterije
in akumulatorje na trg v RS in je proizvajalec ali pooblaščeni zastopnik
proizvajalca.
(3) Ne glede na določbe prvega in drugega odstavka tega člena
okoljske dajatve ne plačuje proizvajalec za EEO, prenosne baterije in
akumulatorje, ki jih sam uporabi kot končni uporabnik zaradi izvajanja svoje
dejavnosti, ki ni proizvodnja, popravljanje ali vzdrževanje kakršnekoli opreme,
ki vsebuje EEO, če letna količina EEO ne presega 1.500 kg.
7. člen
(obračunavanje okoljske dajatve)
(1) Osnova za obračunavanje okoljske dajatve sta letno
nadomestilo zaradi vodenja evidence iz 5. člena te uredbe (v nadaljnjem
besedilu: nadomestilo) in enota obremenitve okolja zaradi nastajanja OEEO,
odpadnih prenosnih baterij in akumulatorjev na kg EEO, prenosnih baterij in akumulatorjev
(v nadaljnjem besedilu: enota obremenitve).
(2) Nadomestilo plačujejo zavezanci v dveh enakih obrokih
letno na koncu vsakega polletnega davčnega obdobja.
(3) Število enot obremenitve je za posamezen razred EEO ter
prenosnih baterij in akumulatorjev določeno v prilogi 2, ki je sestavni del te
uredbe.
(4) Okoljska dajatev za posamezno vrsto EEO, prenosnih
baterij in akumulatorjev se za posamezno polletno davčno obdobje izračuna kot
zmnožek mase te vrste EEO, prenosnih baterij in akumulatorjev, za katero je v
tem davčnem obdobju nastala obveznost za obračun okoljske dajatve, števila enot
obremenitve za to vrsto EEO, prenosnih baterij in akumulatorjev ter zneska
enote obremenitve.
(5) Skupni znesek okoljske dajatve za posamezno polletno
davčno obdobje se izračuna kot vsota zneskov okoljske dajatve za posamezno
vrsto EEO, prenosnih baterij in akumulatorjev iz prejšnjega odstavka.
(6) Okoljska dajatev se na koncu posameznega polletnega
davčnega obdobja plača od vsote:
-       
polletnega obroka nadomestila in
-       
skupnega zneska okoljske dajatve.
(7) Pri izračunu okoljske dajatve se uporabljajo naslednje
enote, število decimalnih mest in zaokroževanje:
-       
količina posamezne vrste EEO, prenosnih baterij in akumulatorjev v kg:
celo število brez decimalnih mest (vhodni podatek);
-       
količina posamezne vrste EEO, prenosnih baterij in akumulatorjev s
številom kosov: celo število brez decimalnih mest (vhodni podatek);
-       
znesek enote obremenitve v eurih: štiri decimalna mesta (vhodni
podatek);
-       
polletni obrok nadomestila v eurih: dve decimalni mesti (vhodni
podatek);
-       
okoljska dajatev za posamezno vrsto EEO, prenosnih baterij in
akumulatorjev v eurih: štiri decimalna mesta;
-       
vsota zneskov okoljske dajatve za posamezno vrsto EEO, prenosnih baterij
in akumulatorjev v eurih: dve decimalni mesti;
-       
okoljska dajatev v eurih: dve decimalni mesti.
(8) Višino zneska nadomestila in zneska enote obremenitve
določi Vlada Republike Slovenije s sklepom, ki se objavi v Uradnem listu Republike
Slovenije.
(9) Višina zneska enote obremenitve iz prejšnjega odstavka se
lahko določi diferencirano po posameznih razredih EEO, prenosnih baterij in
akumulatorjev iz priloge 1 te uredbe.
8. člen
(predložitev obračuna in plačilo okoljske dajatve)
(1) Evidenco o dajanju EEO, prenosnih baterij in
akumulatorjev na trg mora ločeno po vrsti in količini EEO, prenosnih baterij in
akumulatorjev, za katero je nastala obveznost za obračun okoljske dajatve v
skladu s prvim odstavkom 6. člena te uredbe, voditi:
-       
proizvajalec za EEO, prenosne baterije ali akumulatorje, ki jih daje na
trg v RS ali jih sam uporablja kot končni uporabnik,
-       
pooblaščeni zastopnik proizvajalca s sedežem v RS za EEO, ki jo daje na
trg v RS proizvajalec s sedežem v drugi državi članici EU ali tretji državi, ki
ga zastopa.
(2) Evidenca iz prejšnjega odstavka vsebuje podatke o številu
kosov in masi EEO, prenosnih baterij ali akumulatorjev, ki so bili dani na trg
v RS, po tarifnih oznakah kombinirane nomenklature (v nadaljnjem besedilu: KN)
in razredih s seznama iz drugega odstavka 2. člena te uredbe.
(3) Na podlagi evidence iz prvega odstavka tega člena oseba
iz prvega odstavka tega člena sestavi polletni obračun okoljske dajatve na
obrazcu za polletni obračun okoljske dajatve, ki je objavljen na spletni strani
finančne uprave, in ga predloži finančni upravi do 20. julija tekočega leta za
januar, februar, marec, april, maj in junij tekočega leta ter do 20. januarja
tekočega leta za julij, avgust, september, oktober, november in december preteklega
leta.
(4) Polletni obračun iz prejšnjega odstavka vsebuje:
-       
firmo, naslov, davčno in matično številko zavezanca iz drugega odstavka
6. člena te uredbe,
-       
davčno obdobje,
-       
število kosov in maso EEO, prenosnih baterij ali akumulatorjev po
tarifnih oznakah KN in razredih s seznama iz drugega odstavka 2. člena te
uredbe, ki so bile dane na trg v RS,
-       
zneske obračunane okoljske dajatve po razredih EEO, prenosnih baterij in
akumulatorjev,
-       
skupni znesek obračunane okoljske dajatve.
(5) Oseba iz prvega odstavka tega člena obračunano okoljsko
dajatev plača do zadnjega delovnega dne naslednjega meseca po poteku davčnega
obdobja.
(6) Oseba iz prvega odstavka tega člena finančni upravi
predloži polletni obračun okoljske dajatve iz drugega odstavka tega člena ne
glede na to, ali v obračunskem obdobju nastane obveznost za plačilo okoljske
dajatve ali ne.
(7) Pri določanju števila kosov in mase EEO je treba v
primeru EEO, v katero so vgrajene baterije in akumulatorji, obračunati posebej
maso EEO brez vgrajenih baterij ali akumulatorjev in posebej število kosov in
maso baterij ali akumulatorjev, ki so vgrajeni v EEO.
9. člen
(druga vprašanja, povezana z okoljsko dajatvijo)
Za obračunavanje obresti, doplačilo in vračilo vplačane
okoljske dajatve, postopek prisilne izterjave, uporabo pravnih sredstev in za
vsa druga vprašanja postopka, stvarne in krajevne pristojnosti finančne uprave
se smiselno uporabljajo predpisi, ki urejajo davčni postopek, in predpisi, ki
urejajo finančno upravo.
IV. VRAČILO PLAČANE OKOLJSKE DAJATVE
10. člen
(vračilo plačane dajatve)
(1) Do vračila okoljske dajatve, plačane v skladu s četrtim
odstavkom 7. člena te uredbe, je upravičena oseba, ki EEO, prenosne baterije
ali akumulatorje, za katere je bila okoljska dajatev plačana, iznese v drugo
državo članico EU ali izvozi iz EU.
(2) Upravičenec za vračilo plačane okoljske dajatve iz
prejšnjega odstavka (v nadaljnjem besedilu: upravičenec) vloži pri finančni
upravi zahtevek za vračilo plačane okoljske dajatve v 60 dneh po poteku meseca,
v katerem so bili EEO, prenosne baterije ali akumulatorji, za katere je bila
okoljska dajatev plačana, izneseni iz ozemlja RS ali izvoženi iz EU.
(3) Zahtevek za vračilo plačane okoljske dajatve iz
prejšnjega odstavka vsebuje naslednje podatke:
1.     
firmo, naslov, davčno in matično številko upravičenca,
2.     
tarifno oznako KN, razred EEO, prenosnih baterij ali akumulatorjev,
zaradi katerih je zavezan k obračunavanju in plačevanju okoljske dajatve ter za
katere uveljavlja vračilo okoljske dajatve,
3.     
znesek in datum plačane okoljske dajatve po tarifnih oznakah EEO,
prenosnih baterij ali akumulatorjev, za katere se uveljavlja vračilo okoljske
dajatve,
4.     
ime banke in številko transakcijskega računa, na katerega naj se izvrši
izplačilo vračila okoljske dajatve,
5.     
navedbo dokumenta, na podlagi katerega so bile EEO, prenosne baterije
ali akumulatorji izneseni iz ozemlja RS ali izvoženi iz EU.
(4) Vzorec obrazca zahtevka za vračilo plačane okoljske
dajatve iz drugega odstavka tega člena je objavljen na spletni strani finančne
uprave.
(5) Upravičenec zahtevku iz drugega odstavka tega člena
predloži izjavo, da kazensko in materialno odgovarja za resničnost navedb in da
ima ustrezno dokumentacijo, ki dokazuje, da je bila okoljska dajatev plačana in
da so bili EEO, prenosne baterije in akumulatorji izneseni z ozemlja RS ali
izvoženi iz EU.
(6) Upravičenec hrani in na zahtevo finančne uprave predloži
dokumente, ki dokazujejo upravičenost do vračila okoljske dajatve v skladu s
predpisi, ki urejajo davčni postopek.
V. NADZOR
11. člen
(nadzor)
Nadzor nad izvajanjem te uredbe opravlja finančna uprava.
VI. KAZENSKA DOLOČBA
12. člen
(prekrški)
(1) Z globo od 4.100 do 40.000 eurov se za prekršek kaznuje
proizvajalec ali pooblaščeni zastopnik, ki je pravna oseba ali samostojni
podjetnik posameznik, če:
1.     
ne prijavi finančni upravi, kdaj se dejavnost, zaradi katere je zavezan
obračunavati in plačevati okoljsko dajatev, začne, spremeni ali preneha, v
skladu s prvim odstavkom 4. člena te uredbe,
2.     
kot zavezanec iz drugega odstavka 6. člena te uredbe ne plača okoljske
dajatve v skladu s petim odstavkom 8. člena te uredbe,
3.     
ne vodi evidence v skladu s prvim odstavkom 8. člena te uredbe,
4.     
ne predloži obračuna okoljske dajatve finančni upravi do 20. julija
tekočega leta za januar, februar, marec, april, maj in junij tekočega leta ter
do 20. januarja tekočega leta za julij, avgust, september, oktober, november in
december preteklega leta v skladu s tretjim odstavkom 8. člena te uredbe ali na
obračunu navede neresnične podatke,
5.     
kot upravičenec iz 10. člena te uredbe na zahtevku za vračilo okoljske
dajatve predloži neresnične podatke,
6.     
ne hrani ali na zahtevo finančne uprave ne predloži dokumentov, ki
dokazujejo upravičenost do vračila okoljske dajatve v skladu s predpisi, ki
urejajo davčni postopek (šesti odstavek 10. člena te uredbe).
(2) Z globo od 1.200 do 4.100 eurov se za prekršek iz
prejšnjega odstavka kaznuje tudi odgovorna oseba pravne osebe oziroma odgovorna
oseba samostojnega podjetnika posameznika.
VII. PREHODNI IN KONČNI DOLOČBI
13. člen
(obstoječa evidenca in obstoječi pooblaščeni zastopniki)
(1) Obstoječa evidenca proizvajalcev in pridobiteljev, ki jo
vodi finančna uprava na podlagi Uredbe o okoljski dajatvi za onesnaževanje
okolja zaradi nastajanja odpadne električne in elektronske opreme (Uradni list
RS, št. 32/06, 65/06 in 78/08), se šteje za evidenco proizvajalcev in
pooblaščenih zastopnikov iz 5. člena te uredbe.
(2) Obstoječi pooblaščeni zastopniki morajo prijaviti začetek
dejavnosti v skladu s prvim odstavkom 4. člena te uredbe najpozneje do 31.
marca 2019.
14. člen
(obračunavanje in plačevanje okoljske dajatve za obdobje do
31. decembra 2018)
Za obračunavanje in plačevanje okoljske dajatve ter vračilo
plačane okoljske dajatve za davčna obdobja do 31. decembra 2018 se uporablja
Uredba o okoljski dajatvi za onesnaževanje okolja zaradi nastajanja odpadne
električne in elektronske opreme (Uradni list RS, št. 32/06, 65/06 in 78/08).
15. člen
(prenehanje veljavnosti)
(1) Z dnem uveljavitve te uredbe preneha veljati Uredba o
okoljski dajatvi za onesnaževanje okolja zaradi nastajanja odpadne električne
in elektronske opreme (Uradni list RS, št. 32/06, 65/06 in 78/08).
(2) Z dnem uveljavitve te uredbe preneha veljati Sklep o
določitvi zneska za nadomestilo in za enoto obremenitve za okoljsko dajatev za
onesnaževanje okolja zaradi nastajanja odpadne električne in elektronske opreme
(Uradni list RS, št. 110/10), uporablja pa se do uveljavitve sklepa, sprejetega
na podlagi osmega odstavka 7. člena te uredbe.
16. člen
(začetek veljavnosti)
Ta uredba začne veljati 1. januarja 2019.
Št. 00719-75/2018
Ljubljana, dne 27. decembra 2018
EVA 2015-2550-0061
Vlada Republike Slovenije
Marjan Šarec l.r.
Predsednik

Priloga
1: Razredi EEO ter prenosnih baterij in akumulatorjev 
Priloga
2: Število enot obremenitve za razrede EEO ter prenosnih baterij in
akumulatorjev  