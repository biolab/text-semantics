I. SPLOŠNE DOLOČBE
1. člen
(vsebina)
(1) Ta pravilnik podrobneje določa pogoje in pravila za
vpis in izpis ribiških plovil iz evidence ribiških plovil in evidence plovil,
ki se uporabljajo v marikulturi ter dodelitev enotne identifikacijske številke
ribiškega plovila ali plovila, ki se uporablja v marikulturi (v nadaljnjem
besedilu: CFR).
(2) Ta pravilnik ureja izvajanje Uredbe (EU)
št. 1380/2013 Evropskega parlamenta in Sveta z dne 11. decembra 2013
o skupni ribiški politiki in o spremembi uredb Sveta (ES) št. 1954/2003 in
(ES) št. 1224/2009 ter razveljavitvi Uredb Sveta (ES) št. 2371/2002
in (ES) št. 639/2004 ter Sklepa Sveta 2004/585/ES (UL L št. 354 z dne
28. 12. 2013, str. 22), zadnjič spremenjene z Delegirano uredbo Komisije
2015/2440 z dne 22. oktobra 2015 o načrtu za zavržke za nekatere vrste
pridnenega ribolova v Severnem morju in vodah Unije v razdelku ICES IIa (UL L
št. 336 z dne 23. 12. 2015, str. 42), (v nadaljnjem besedilu: Uredba
1380/2013/EU).
2. člen
(pomen izrazov)
V tem pravilniku uporabljeni izrazi imajo naslednji pomen:
1.     
register ribolovne flote Skupnosti je register, ki ga vodi Evropska
komisija v skladu z Uredbo Komisije (ES) št. 26/2004 z dne
30. decembra 2003 o registru ribolovne flote Skupnosti (UL L št. 5 z
dne 9. 1. 2004, str. 25), zadnjič spremenjeno z Izvedbeno uredbo Komisije
(EU) št. 741/2014 z dne 8. julija 2014 o spremembi Uredbe (ES)
št. 26/2004 o registru ribolovne flote Skupnosti (UL L št. 200 z dne
9. 7. 2014, str. 3), (v nadaljnjem besedilu: Uredba 26/2004/ES);
2.     
skupna bruto tonaža je vsota bruto tonaž ribiških plovil, ki so vpisana
v evidenco ribiških plovil;
3.     
skupna moč motorjev je vsota moči motorjev ribiških plovil, ki so
vpisana v evidenco ribiških plovil;
4.     
najvišja dovoljena bruto tonaža je vsota bruto tonaž ribiških plovil, ki
je v evidenci ribiških plovil lahko dosežena v skladu z zgornjo mejo ribolovne
zmogljivosti, določeno za Slovenijo v Prilogi 2 Uredbe (EU)
št. 1380/2013/EU;
5.     
najvišja dovoljena moč motorjev je vsota moči motorjev ribiških plovil, ki
je v evidenci ribiških plovil lahko dosežena v skladu z zgornjo mejo ribolovne
zmogljivosti, določeno za Slovenijo v Prilogi 2 Uredbe 1380/2013/EU;
6.     
prosta bruto tonaža je razlika med najvišjo dovoljeno bruto tonažo in
skupno bruto tonažo;
7.     
prosta moč motorjev je razlika med najvišjo dovoljeno močjo motorjev in
skupno močjo motorjev.
II. EVIDENCA RIBIŠKIH PLOVIL
3. člen
(podrobnejši pogoji za vpis ribiškega plovila v evidenco
ribiških plovil)
V evidenco ribiških plovil se lahko vpiše ribiško plovilo:
1.     
za katerega ni bila nikoli prejeta državna pomoč za trajno ukinitev
ribolovnih dejavnosti v katerikoli državi članici Evropske unije (v
nadaljevanju: država članica) v skladu s šestim odstavkom 22. člena Uredbe
1380/2013/EU;
2.     
za katerega ni bilo nikoli trajno odvzeto dovoljenje za gospodarski
ribolov zaradi razlogov iz 14. člena Zakona o morskem ribištvu (Uradni
list RS, št. 115/06 in 76/15; v nadaljnjem besedilu: zakon);
3.     
ki je vpisano v vpisnik ladij ali vpisnik morskih čolnov pri pristojnem
organu za pomorstvo kot ribiško plovilo, katerega namen uporabe je v skladu s
predpisi o pomorstvu gospodarska dejavnost.
4. člen
(vloga za vpis v evidenco ribiških plovil)
(1) Vlogo za vpis v evidenco ribiških plovil vloži
lastnik ribiškega plovila.
(2) Iz vloge morajo biti razvidni naslednji podatki:
-       
registrska številka ribiškega plovila;
-       
ime ribiškega plovila;
-       
CFR, razen v primeru prvega vpisa v evidenco ribiških plovil;
-       
podatki o lastniku in uporabniku ribiškega plovila (osebno ime in EMŠO
ter naslov stalnega oziroma začasnega bivališča za fizično osebo oziroma firma
in sedež ter matična številka za pravno osebo ali samostojnega podjetnika
posameznika, če je lastnik ali uporabnik tujec, pa tudi datum in kraj rojstva
tujca).
(3) Poleg podatkov iz prejšnjega odstavka tega člena
mora lastnik rabljenega plovila v vlogi:
-       
navesti podatke, ki omogočajo sledljivost prodaje rabljenega ribiškega
plovila, ki je že bilo vpisano v evidenco ribiških plovil druge države članice
ali
-       
podati pisno izjavo, da rabljeno plovilo ni bilo nikoli vpisano v
evidenco ribiških plovil druge države članice.
5. člen
(vpis v evidenco ribiških plovil)
(1) Ob vpisu ribiškega plovila v evidenco ribiških
plovil bruto tonaža ribiškega plovila ne sme presegati proste bruto tonaže ali
moč motorja ribiškega plovila ne sme presegati proste moči motorjev, kot to
določa sedmi odstavek 22. člena Uredbe 1380/2013/EU.
(2) Če ob oddaji popolne vloge bruto tonaža ribiškega
plovila presega prosto bruto tonažo ali moč motorja ribiškega plovila presega
prosto moč motorjev, kot to določa sedmi odstavek 22. člena Uredbe
1380/2013/EU, se ribiško plovilo uvrsti na čakalno listo.
(3) V primeru iz prejšnjega odstavka se vlagatelja
obvesti o uvrstitvi na čakalno listo.
(4) Ribiško plovilo, ki je prvo na čakalni listi se v
skladu s 23. členom Uredbe 1380/2013/EU vpiše v evidenco ribiških plovil,
ko je prosta bruto tonaža večja ali enaka bruto tonaži tega ribiškega plovila
in je prosta moč motorjev večja ali enaka moči motorja tega ribiškega plovila.
(5) Podatke o datumu vloge, bruto tonaži in moči motorja
iz čakalne liste ribiških plovil za vpis v evidenco ribiških plovil se objavi
na spletni strani ministrstva.
6. člen
(vpis dodatne bruto tonaže ali moči motorja ribiških plovil,
ki so že vpisana v evidenco ribiških plovil)
(1) Postopek vpisa dodatne bruto tonaže ali moči motorja
ribiških plovil, ki so že vpisana v evidenco ribiških plovil poteka v skladu s
4. in prejšnjim členom tega pravilnika.
(2) Poleg podatkov iz drugega odstavka 4. člena
tega pravilnika mora lastnik ribiškega plovila vlogi priložiti tudi izjavo o
natančni količini dodatnih bruto ton oziroma dodatni moči motorja.
(3) Po sprostitvi proste bruto tonaže ali moči motorja v
evidenci ribiških plovil lahko v skladu s 23. členom Uredbe 1380/2013/EU
lastnik ribiškega plovila, ki je prvo na čakalni listi najkasneje v roku enega
leta od izdaje odločbe poveča bruto tonažo oziroma moč motorja ribiškega
plovila z dodatno količino, ki je razvidna iz vloge iz prejšnjega odstavka.
(4) Če po preteku roka iz prejšnjega odstavka lastnik
ribiškega plovila ne poveča bruto tonaže oziroma moči motorja ribiškega plovila
z dodatno količino, ki je razvidna iz izjave iz drugega odstavka tega člena, se
ribiško plovilo izbriše iz čakalne liste.
7. člen
(izpis iz evidence ribiških plovil)
(1) Ribiško plovilo se izpiše iz evidence ribiških
plovil:
1.     
z izpisom ali izbrisom ribiškega plovila iz vpisnika ladij ali vpisnika
morskih čolnov pri pristojnem organu za pomorstvo kot ribiško plovilo, katerega
namen uporabe je gospodarska dejavnost;
2.     
s spremembo namembnosti ribiškega plovila;
3.     
s trajnim odvzemom dovoljenja za gospodarski ribolov zaradi razlogov iz
14. člena zakona;
4.     
ob prodaji ribiškega plovila izven Republike Slovenije;
5.     
na zahtevo lastnika ribiškega plovila;
6.     
če je bila za ribiško plovilo prejeta državna pomoč za trajno ukinitev
ribolovnih dejavnosti v skladu s prvim odstavkom 4. člena Uredbe Komisije
(ES) št. 498/2007 z dne 26. marca 2007 o določitvi podrobnih pravil
za izvajanje Uredbe Sveta (ES) št. 1198/2006 o Evropskem skladu za ribištvo
(UL L št. 120 z dne 10. 5. 2007, str. 1), zadnjič spremenjene z
Uredbo Komisije (EU) št. 1249/2010 z dne 22. decembra 2010 o
spremembi Uredbe (ES) št. 498/2007 o določitvi podrobnih pravil za
izvajanje Uredbe Sveta (ES) št. 1198/2006 o Evropskem skladu za ribištvo
(UL L št. 341 z dne 23. 12. 2010, str. 3);
7.     
v primeru, da se za ribiško plovilo iz druge alineje tretjega odstavka
4. člena tega pravilnika ugotovi, da izjava iz druge alineje tretjega
odstavka 4. člena ni točna.
(2) Bruto tonaža izpisanega ribiškega plovila se v
skladu s 23. členom Uredbe 1380/2013/EU prišteje k prosti bruto tonaži,
razen v primeru iz 6. točke prejšnjega odstavka, kot to določa šesti odstavek
22. člena Uredbe 1380/2013/EU.
(3) Moč motorjev izpisanega ribiškega plovila se v
skladu s 23. členom Uredbe 1380/2013/EU prišteje k prosti moči motorjev,
razen v primeru iz 6. točke prvega odstavka tega člena, kot to določa šesti
odstavek 22. člena Uredbe 1380/2013/EU.
8. člen
(nadomestitev ribiškega plovila v evidenci ribiških plovil)
(1) Pri nadomestitvi enega ali več ribiških plovil iz
evidence ribiških plovil istega lastnika se za eno ali več ribiških plovil na
zahtevo lastnika izvede izpis prvotnega ribiškega plovila ali ribiških plovil.
V skladu s prvim odstavkom 23. člena Uredbe 1380/2013/EU se novo ribiško
plovilo istega lastnika vpiše v evidenco ribiških plovil, če bruto tonaža
novega ribiškega plovila ne presega bruto tonaže izpisanega ribiškega plovila
in moč motorja novega ribiškega plovila ne presega moči motorja izpisanega ribiškega
plovila.
(2) Razlika med bruto tonažo izpisanega ribiškega
plovila in vpisanega ribiškega plovila se v skladu s 23. členom Uredbe
1380/2013/EU prišteje k prosti bruto tonaži.
(3) Razlika med močjo motorja izpisanega ribiškega
plovila in vpisanega ribiškega plovila se v skladu s 23. členom Uredbe
1380/2013/EU prišteje k prosti moči motorjev.
9. člen
(rok za podajo sprememb podatkov o ribiškem plovilu v
evidenci ribiških plovil)
(1) Spremembo obstoječih podatkov v evidenci ribiških
plovil mora sporočiti lastnik ribiškega plovila najkasneje v treh dneh po
nastali spremembi.
(2) Iz sporočila morajo biti razvidni podatki o lastniku
ribiškega plovila, CFR ter podatki, ki se spreminjajo.
III. EVIDENCA PLOVIL, KI SE UPORABLJAJO V MARIKULTURI
10. člen
(vpis plovila v evidenco plovil, ki se uporabljajo v
marikulturi)
V evidenco plovil, ki se uporabljajo v marikulturi, se lahko
vpiše plovilo, ki je vpisano v vpisnik ladij ali vpisnik morskih čolnov pri
pristojnem organu za pomorstvo kot plovilo, katerega namen uporabe je v skladu
s predpisi o pomorstvu gospodarska dejavnost.
11. člen
(vloga za vpis plovila v evidenco plovil, ki se uporabljajo
v marikulturi)
(1) Vlogo za vpis v evidenco plovil, ki se uporabljajo v
marikulturi vloži lastnik plovila, ki se bo uporabljalo v marikulturi.
(2) Iz vloge morajo biti razvidni naslednji podatki:
-       
registrska številka ribiškega plovila;
-       
ime ribiškega plovila;
-       
CFR, razen v primeru prvega vpisa v evidenco plovil, ki se uporabljajo v
marikulturi;
-       
podatki o lastniku in uporabniku ribiškega plovila (osebno ime in EMŠO
ter naslov stalnega oziroma začasnega bivališča za fizično osebo oziroma firma
in sedež ter matična številka za pravno osebo ali samostojnega podjetnika
posameznika, če je lastnik ali uporabnik tujec, pa tudi datum in kraj rojstva
tujca).
12. člen
(izpis plovila iz evidence plovil, ki se uporabljajo v
marikulturi)
Plovilo, ki se uporablja v marikulturi, se izpiše iz evidence
plovil, ki se uporabljajo v marikulturi:
1.     
z izpisom ali izbrisom plovila iz vpisnika ladij ali vpisnika čolnov;
2.     
s spremembo namembnosti plovila;
3.     
ob prodaji plovila izven Republike Slovenije;
4.     
na zahtevo lastnika plovila.
IV. CFR
13. člen
(CFR)
Vsakemu plovilu se v skladu z 10. členom Uredbe
26/2004/ES ob prvem vpisu v evidenco ribiških plovil ali ob prvem vpisu v
evidenco plovil, ki se uporabljajo v marikulturi, dodeli CFR.
V. PREHODNA IN KONČA DOLOČBA
14. člen
(prehodna določba)
Ministrstvo, pristojno za ribištvo po uradni dolžnosti vpiše
v evidenco ribiških plovil oziroma v evidenco plovil, ki se uporabljajo v
marikulturi vsa plovila iz Registra ribolovne flote Skupnosti, ki izpolnjujejo
pogoje za vpis v evidenco ribiških plovil oziroma v evidenco plovil, ki se
uporabljajo v marikulturi, v dveh mesecih od uveljavitve tega pravilnika.
15. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-189/2016/21
Ljubljana, dne 15. septembra 2016
EVA 2016-2330-0027
Mag. Dejan Židan l.r.
minister
za kmetijstvo, gozdarstvo
in prehrano