I. SPLOŠNE DOLOČBE
1. člen
(vsebina)
Ta pravilnik ureja vrste in način izvajanja
postopkov in ukrepov za zagotavljanje notranje varnosti v policiji.
2. člen
(uporaba predpisov)
Pri zagotavljanju notranje varnosti v
policiji se uporabljajo policijska pooblastila, ukrepi, določeni s tem
pravilnikom, in drugi varnostni ukrepi, določeni s predpisi o varovanju tajnih,
osebnih in varovanih podatkov policije, predpisi, ki določajo vrste in način
izvajanja ukrepov za preprečevanje vseh vrst ogrožanja uslužbencev policije,
ter predpisi, ki določajo varnost in gibanje v objektih, prostorih in okoliših
policije, ter predpisov, ki določajo ukrepe in metode za krepitev integritete
in preglednosti ter preprečevanja korupcije in odpravljanja nasprotja interesov
in omejitve poslovanja.
3. člen
(ukrepi za zaščito prijavitelja)
Policija zagotavlja anonimnost prijavitelja
odklonskega pojava ali ravnanja uslužbenca policije.
4. člen
(opredelitev pojmov)
V tem pravilniku uporabljeni izrazi imajo
naslednji pomen:
1.     
»logično-tehnični postopki in ukrepi« so postopki in ukrepi, namenjeni:
- 
preprečitvi nepooblaščene obdelave podatkov, naključnega ali namernega
nepooblaščenega uničevanja, spreminjanja ali izgube podatkov, nepooblaščenega
dostopa do varovanih podatkov policije pri njihovem prenosu, vključno s
prenosom po telekomunikacijskih omrežjih;
- 
varovanju prostorov, objektov in sistemske programske opreme, vključno z
vhodnimi in izhodnimi enotami, aplikativne programske opreme;
- 
zagotavljanju učinkovitega načina blokiranja, uničenja, izbrisa ali
anonimiziranja varovanih podatkov policije ter poznejšega ugotavljanja, kdaj so
bili posamezni podatki, vneseni v zbirko osebnih podatkov, uporabljeni ali
drugače obdelani in kdo je to storil;
2.     
»notranje varnostni postopki« so postopki, pri katerih policija
uporablja ukrepe, s katerimi ščiti in varuje notranjo varnost v policiji;
3.     
»odklonski pojavi in ravnanja« so pojavi in ravnanja, ki predstavljajo
kršitev predpisov, internih aktov ali etičnih kodeksov, ki veljajo za
uslužbence policije, in negativno vplivajo na notranjo varnost v policiji ali
ugled policije;
4.     
»ščitenje oziroma zaščita« so logično-tehnični postopki in ukrepi ter
fizični in tehnični ukrepi za odvrnitev nevarnosti, ki bi lahko ovirale,
onemogočale ali preprečile nemoteno izvajanje nalog policije, ogrozile varnost
uslužbencev policije, varno uporabo tehničnih sredstev in opreme ter objektov,
prostorov in okolišev;
5.     
»varnostna politika« je skupek dokumentov, ki opisujejo postopke in
vloge v procesu zagotavljanja notranje varnosti in vsebujejo varnostna pravila,
ki temeljijo na poslovnih zahtevah in segajo od splošnih do tehničnih;
6.     
»varovanje« so operativni ukrepi policije, s katerimi preprečuje,
odkriva, preiskuje, preverja dejstva in okoliščine ter skrbi za odvrnitev
nevarnosti, ki bi lahko ovirale, onemogočale ali preprečile nemoteno izvajanje
nalog policije, ogrozile varnost uslužbencev policije, varno uporabo tehničnih
sredstev in opreme ter objektov, prostorov in okolišev.
II. ORGANIZIRANOST NOTRANJE VARNOSTI IN PRISTOJNOSTI
5. člen
(organiziranost notranje varnosti v
policiji)
(1) Enote, ki so na generalni
policijski upravi in policijski upravi pristojne za izvajanje ukrepov za
zagotavljanje notranje varnosti, so določene v aktu, ki določa notranjo
organizacijo in sistemizacijo delovnih mest v policiji.
(2) Uslužbenec policije o odklonskem
pojavu ali ravnanju obvesti vodjo svoje policijske enote ali policijsko enoto,
pristojno za notranjo varnost v policiji, če je o takšnem pojavu ali ravnanju
obveščen ali kako drugače izve zanj.
(3) Nihče ne more biti na kakršenkoli
način kaznovan, ker je naznanil pojav ali ravnanje, za katero verjame, da ima
znake odklonskega pojava ali ravnanja.
6. člen
(odgovornost za notranjo varnost)
(1) Za notranjo varnost v policijskih
enotah so odgovorni vodje policijskih enot. Vodje policijskih enot organizirajo
notranjo varnost v policijskih enotah, ki jih vodijo, skladno z določbami tega
pravilnika.
(2) Vse policijske enote zagotavljajo
potrebno pomoč policijskim enotam, pristojnim za notranjo varnost. Pomoč
vključuje potrebne podatke, informacije, tehnična sredstva in opremo za
izvajanje posameznih ukrepov.
(3) Vodja policijske enote ob zaznavi
odklonskega pojava ali ravnanja ugotovi vsa dejstva in okoliščine ter izvede
ukrepe, za katere je pristojen, oziroma predlaga izvedbo ukrepov za to
pristojni policijski enoti. O odklonskih pojavih in ravnanjih vodja policijske
enote takoj poroča policijski enoti policijske uprave ali generalne policijske
uprave, pristojni za notranjo varnost. Policijske enote policijske uprave,
pristojne za notranjo varnost, o vseh zaznanih odklonskih pojavih in ravnanjih
poročajo policijski enoti generalne policijske uprave, pristojni za notranjo
varnost.
(4) Vodja policijske enote na zahtevo
nadrejenega ali policijske enote, pristojne za notranjo varnost, poroča o stanju
notranje varnosti v policijski enoti.
(5) Policijska enota generalne
policijske uprave, pristojna za notranjo varnost, poroča generalnemu direktorju
policije o stanju notranje varnosti v policiji in o pomembnih ugotovitvah
notranje varnostnih postopkov, ki vplivajo na notranjo varnost v policiji.
7. člen
(pristojnost policijskih enot, pristojnih
za notranjo varnost)
(1) Policijske enote, pristojne za
notranjo varnost v policiji, izvajajo, usmerjajo, načrtujejo in sodelujejo pri
notranjevarnostnih postopkih in izvajajo druge ukrepe, potrebne za
zagotavljanje notranje varnosti v policiji.
(2) Policijske enote, pristojne za
notranjo varnost v policiji, so pristojne za sodelovanje pri preiskovanju
kaznivih ravnanj uslužbencev policije, posredovanje podatkov drugim državnim
organom v zvezi s kaznivimi ravnanji uslužbencev policije in organizacijo
izvedbe potrebnih nalog in ukrepov.
(3) Zaradi ekonomičnosti in hitrosti
lahko policijske enote, pristojne za notranjo varnost v policiji, prepustijo
izvedbo posameznih ukrepov drugim policijskim enotam policijske uprave ali
generalne policijske uprave, upoštevajoč načelo nepristranskosti.
III. POSTOPKI IN UKREPI NOTRANJE VARNOSTI
8. člen
(notranjevarnostni postopki)
(1) Notranjevarnostni postopki iz 2.
točke 4. člena tega pravilnika so:
1.     
preprečevanje, odkrivanje, ocenjevanje, analiziranje in preiskovanje
odklonskih pojavov in ravnanj;
2.     
izvajanje ukrepov za zmanjšanje tveganj za krnitev integritete
uslužbencev policije in policijskih enot.
(2) Policija začne notranjevarnosti
postopek na podlagi podatkov, zbranih obvestil, prijave ali zaznave odklonskega
pojava ali ravnanja.
(3) Notranjevarnosti postopki se
izvajajo toliko časa, kot je nujno potrebno za ugotovitev vseh dejstev in
okoliščin odklonskih pojavov in ravnanj. Če se z notranjo preiskavo ugotovi sum
storitve kaznivega ravnanja, policija uvede ali predlaga uvedbo postopka pred
pristojnimi organi in sprejme ukrepe za vzpostavitev notranje varnosti.
9. člen
(vrste ukrepov)
(1) Pri izvedbi notranjevarnostnih
postopkov policija sme:
1.     
s preventivnim delovanjem, kot so posveti, razgovori in svetovanje
uslužbencem policije ter drugim osebam, zmanjševati tveganja, ki vplivajo na
notranjo varnost v policiji;
2.     
z vodji policijskih enot oblikovati ustrezne ukrepe za vzpostavitev
učinkovitega varnostnega sistema v policijskih enotah;
3.     
pridobiti informacije in mnenja strokovnih služb ministrstva,
pristojnega za notranje zadeve, in državnih organov o vprašanjih, ki so
pomembna za izvedbo notranjevarnostnega postopka;
4.     
izvaja ukrepe za varnost in zaščito določenih delovnih mest v policiji;
5.     
zbrati, pregledati in analizirati podatke policije, ki bi lahko bili
pomembni v notranjevarnostnem postopku;
6.     
pregledati in po potrebi zahtevati izročitev dokumentov policijskih
enot, ki bi lahko bili pomembni v notranjevarnostnem postopku, in jih po
potrebi kopirati, izpisati ali prepisati;
7.     
pregledati in analizirati revizijske sledi tehničnih sredstev in opreme
policije, vpogledati v zbirke tehničnih informacij, ki pojasnjujejo,
prikazujejo, ali drugače zapisujejo dogodek, ki je predmet odklonskega pojava
ali ravnanja (registrafon, videonadzor, GPS in druge oblike sledenja,
registrator brezžičnih komunikacij ipd.), ter po potrebi zahtevati kopije,
izpise ali prepise;
8.     
zahtevati prisotnost uslužbenca policije na delovnem mestu;
9.     
uslužbencu policije in drugim osebam preprečiti ali omejiti uporabo
tehničnih sredstev in opreme, vstop v prostore, objekte ali okoliše policije.
(2) Vrste in način izvajanja ukrepov
se za vsak primer določijo na podlagi ugotovljene stopnje nevarnosti kaznivega
ravnanja, odklonskega pojava ali ravnanja in posebnosti primera. Ukrepi morajo
biti sorazmerni tveganju, ki ga predstavlja odklonski pojav ali ravnanje, in
izvedeni tako, da ne prizadenejo človekove osebnosti in dostojanstva.
10. člen
(ugotavljanje tveganj)
Policijske enote, pristojne za notranjo
varnost v policiji:
-       
odkrivajo fizične in pravne osebe in ugotavljajo organizacijsko
strukturo pravnih oseb ter združb, ki s svojimi ravnanji ogrožajo notranjo
varnost v policiji;
-       
ugotavljajo osebe, objekte, prostore in okoliše policije, ki so tarča
dejavnosti oseb in združb iz prejšnje alineje;
-       
odkrivajo namere in metode dela oseb in združb iz prve alineje tega
člena.
11. člen
(varnostno preverjanje)
Policijske enote, pristojne za notranjo
varnost v policiji, organizirajo in vodijo varnostna preverjanja posameznikov v
skladu z zakonom, ki ureja organiziranost in delo v policiji.
12. člen
(integriteta)
(1) Policijske enote spremljajo,
ocenjujejo in krepijo integriteto v policiji ter si prizadevajo zmanjšati
vplive tveganj, povezanih z:
-       
delovnim okoljem, delom in delovnim mestom (izboljševanja discipline,
izobraževanja, usposabljanja, kadrovskih postopkov itd.);
-       
zunanjim okoljem (povezave s storilci kaznivih dejanj, politični vplivi,
zahteve lokalne skupnosti, mediji, civilna iniciativa itd.);
-       
integriteto uslužbenca policije (zloraba alkohola in drugih prepovedanih
drog itd.).
(2) Policijska enota generalne
policijske uprave, pristojna za notranjo varnost, nadzira izvedbo ukrepov za
zmanjševanje tveganj, povezanih z darili, ki jih uslužbenci policije sprejmejo
v zvezi z opravljanjem nalog policije, ter nadzira, usklajuje in izvede ukrepe
za zakonitost nejavnih stikov uslužbencev policije z lobisti na način, določen
z zakonom, ki ureja lobiranje.
(3) Policijska enota iz prejšnjega
odstavka vodi seznam možnih tveganj in na podlagi analize tveganj predlaga kadrovske
in organizacijske spremembe ter izboljšave.
IV. UKREPI ZA ZAGOTAVLJANJE VARNOSTI TEHNIČNIH SREDSTEV IN OPREME
13. člen
(zaščita tehničnih sredstev in opreme)
Logično-tehnične in tehnične ukrepe za
zaščito in požarno varnost tehničnih sredstev, opreme ter prostorov, objektov
in okolišev policije, izvaja policijska enota, pristojna za informacijsko in
telekomunikacijsko opremo in sredstva, v sodelovanju z organizacijskima
enotama, pristojnima za logistiko in varnost pri delu, na ministrstvu,
pristojnem za notranje zadeve.
14. člen
(nabava in ravnanje s tehničnimi sredstvi
in opremo)
(1) Nabavo, uporabo, nadzor uporabe,
zaščito in uničenje orožja, vozil, plovil, tehničnih sredstev in opreme
policija izvaja skladno s sprejetimi varnostnimi politikami in predpisi, ki
vključujejo splošne in posebne zahteve oziroma merila za nabavo, varno uporabo,
nadzor uporabe, zaščito in uničenje orožja, tehničnih sredstev in opreme
policije.
(2) Pri ukrepih iz prejšnjega odstavka
sodeluje tudi organizacijska enota, pristojna za varnost in zdravje, na ministrstvu,
pristojnem za notranje zadeve.
15. člen
(seznam odtujene in pogrešane opreme)
Policijska enota generalne policijske
uprave, pristojna za notranjo varnost, vodi seznam odtujenih in pogrešanih
identifikacijskih in varnostnih listin, tehničnih sredstev, orožja in opreme
policije.
V. UKREPI ZA ZAGOTAVLJANJE VARNOSTI OBJEKTOV POLICIJE
16. člen
(varovanje objektov, prostorov in okolišev
policije)
(1) Oblika varovanja in ščitenja
objektov, prostorov in okolišev je določena z merili za tehnično varovanje
objektov policije in drugimi akti, ki urejajo red v objektih, prostorih in okoliših
policije, sprejem strank, ter v načrtih varovanja prostorov, objektov in
okolišev policije.
(2) Policijske enote organizirajo
postopke za sprejem strank tako, da onemogočijo odtujitev podatkov, tehničnih
sredstev in opreme ter drugih predmetov, za katere je odgovorna policija. Prav
tako onemogočijo vnos orožja, drugih nevarnih snovi in predmetov, ki bi lahko
ogrozili notranjo varnost v policiji.
(3) Za izvedbo ukrepov iz prejšnjega
odstavka se lahko uporabijo tehnična sredstva in naprave.
(4) Vodja policijske enote je
odgovoren za varovanje in ščitenje prostorov, objektov in okolišev, ki jih
enota uporablja.
17. člen
(mnenje o ukrepih)
Pred sprejetjem oziroma spremembo ukrepov
iz prejšnjega člena se obvesti policijsko enoto, pristojno za notranjo varnost.
VI. KONČNA DOLOČBA
18. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-191/2014
Ljubljana, dne 17. septembra
2014
EVA 2014-1711-0046
dr. Gregor Virant l.r.
Minister
za notranje zadeve