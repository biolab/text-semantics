1. člen
S tem poslovnikom se v skladu z zakonom o prekrških ureja
način dela sveta sodnikov za prekrške (v nadaljevanju: svet) in druga
vprašanja, pomembna za njegovo delo.
Za izvajanje tega poslovnika skrbi predsednik sveta.
2. člen
Sedež Sveta sodnikov za prekrške je v Ljubljani, Mala ulica
3.
3. člen
Seje sveta sklicuje in vodi predsednik sveta. Predsednika sveta
v njegovi odsotnosti nadomešča namestnik predsednika sveta.
Seje članov sveta, izvoljenih izmed sodnikov za prekrške prve
stopnje, oziroma seje članov sveta sodnikov Senata za prekrške Republike
Slovenije sklicuje in vodi namestnik predsednika sveta, če je član tega dela
sveta. Namestnika predsednika sveta v njegovi odsotnosti nadomešča pooblaščeni
član sveta.
Na obrazloženo pisno zahtevo člana sveta ali predstojnika organa
za prekrške je predsednik sveta dolžan sklicati sejo najkasneje v štirinajstih
dneh.
Seje sveta so praviloma ob torkih.
4. člen
Za izvolitev predsednika in namestnika predsednika Sveta
velja rotacijski princip dveh predsednikov in namestnikov predsednikov, vsakega
za dobo dveh let v času trajanja 4-letnega mandata sveta in ne moreta biti
izvoljena izmed članov sodnikov iste stopnje.
5. člen
Seje sveta so javne.
Javnost je izključena, kadar svet obravnava kadrovske zadeve
oziroma kadar opravlja vlogo personalnega sveta, kot mu jo določa šesti
odstavek 258.h člena zakona o prekrških, ali kadar se svet tako odloči.
Dolžnost članov sveta in ostalih prisotnih na seji je kot tajnost
varovati to, kar se obravnava na sejah, na katerih je javnost izključena.
6. člen
Kadar je javnost izključena, obvešča javnost o odločitvah in
stališčih sveta predsednik ali član, ki ga določi svet.
Predsednik sveta lahko zaradi obveščanja javnosti o delu
sveta skliče tiskovno konferenco.
7. člen
Svet odloča z javnim ali tajnim glasovanjem na seji sveta.
Glasovanje je tajno, kadar tako določa ustava, zakon in ta poslovnik.
8. člen
Svet na skupni seji z večino glasov vseh svojih članov:
-       
izvoli predsednika (258.b/2 ZP) in namestnika predsednika sveta (tajno
glasovanje);
-       
sprejme poslovnik sveta (258.b/5 ZP);
-       
odloča o ostalih vprašanjih iz svoje pristojnosti (258.b/5,1 ZP).
Svet na skupni seji z večino glasov članov, izvoljenih izmed
sodnikov za prekrške prve stopnje, in večino glasov članov sodnikov Senata za
prekrške Republike Slovenije:
-       
odloča o oceni dela ter o položaju, pravicah in odgovornosti sodnika za
prekrške prve stopnje (258.b/3 ZP).
Svet na seji članov, izvoljenih izmed sodnikov za prekrške prve
stopnje, z večino glasov članov, izvoljenih izmed sodnikov za prekrške prve
stopnje, odloča:
-       
o mnenjih o ustreznosti kandidatov za sodnike za prekrške prve stopnje
(258.b/3 ZP);
-       
o ugovorih zoper mnenje o kandidatih za sodnike za prekrške prve stopnje
in drugih ugovorih ter zahtevah sodnega sveta v zvezi s ponovno proučitvijo
mnenja o kandidatu (258.b/4 ZP).
Svet na seji članov sodnikov Senata za prekrške Republike Slovenije
z večino glasov članov sodnikov Senata za prekrške Republike Slovenije odloča:
-       
o mnenjih o ustreznosti kandidatov za sodnike Senata za prekrške
Republike Slovenije;
-       
o ugovorih zoper mnenja o ustreznosti kandidatov za sodnike Senata za
prekrške Republike Slovenije in drugih ugovorih ter zahtevah Sodnega sveta v
zvezi s ponovno proučitvijo mnenja o kandidatu (258.b/4 ZP);
-       
o oceni dela, položaju, pravicah in odgovornosti sodnikov Senata za
prekrške Republike Slovenije (258.b/3 ZP).
Če je pri odločanju o posameznem vprašanju član sveta izločen
(9. člen), se število članov, ki so izločeni, odšteje od skupnega števila
članov pri določanju večine članov.
Člani sveta se morajo opredeliti do obravnavanih vprašanj in
se ne morejo vzdržati pri glasovanju.
O odločitvah o pravicah in obveznostih posameznika, ki sodijo
v prisotnost sveta, se izda obrazložena odločba.
O ugovorih zoper odločbo svet odloča najkasneje v roku 30
dni.
9. člen
Ko svet odloča o mnenjih o kandidatih za sodnike, ocenjuje
njihovo službo, odloča o nezdružljivosti funkcije sodnika, o napredovanjih ter
uvrstitvah v plačilni razred, o prenehanju funkcije sodnika in o njegovih
pravicah in dolžnostih, ki jih obravnava svet, član sveta ne more sodelovati pri
odločanju:
-       
če se odloča o njegovi kandidaturi ali funkciji ter, če je s kandidatom
oziroma sodnikom, ki je v postopku, v krvnem sorodstvu v ravni vrsti, v
stranski vrsti do četrtega kolega ali je z njim v zakonu ali svaštvu do drugega
kolena, ne glede na to, ali je zakonska zveza prenehala ali ne;
-       
če zaradi drugih okoliščin njegova odločitev ne bi mogla biti
nepristranska.
10. člen
O sejah sveta se vodi zapisnik v skrajšani obliki.
Zapisnik vsebuje podatke o kraju, datumu in zaporedni številki
seje, imenih navzočih, zadevah, ki jih je obravnaval svet, sprejeta stališča,
mnenja in sklepe sveta.
Zapisnik vsebuje tudi ločeno mnenje, če oseba, ki ga je
izrazila, tako želi.
V zapisnik se pod oznako A zapisujejo vsi sklepi, stališča in
mnenja, ki se nanašajo na pravice in obveznosti sodnikov.
V zapisnik se pod oznako B vpisujejo sklepi, pri katerih je
potrebno varovati osebne podatke sodnika po predpisih, ki urejajo varstvo
osebnih podatkov, in sklepi oziroma odločitve, sprejeti, kadar svet opravlja
vlogo personalnega sveta, kot mu jo določa šesti odstavek 258.h člena zakona o prekrških.
Zapisnik se vroča članom sveta. Člani prejmejo sklepe po
zaključku seje in lahko v 24 urah sporočijo predsedniku sveta ali strokovni
službi ugovor na formulacijo sklepa. Če je ugovor podan, se pošiljanje
ugovarjanega sklepa zadrži do naslednje seje, razen kadar je dogovorjeno, da se
sklepi odpravijo takoj.
Potrjeni sklepi pod oznako A (t.j. zapis sklepov), ki jih podpiše
predsednik oziroma namestnik predsednika sveta, se pošljejo v vednost sodnikom
preko predstojnikov organov oziroma se jim posredujejo neposredno po e-pošti.
11. člen
V nujnih primerih, ko ni mogoče pravočasno sklicati seje
sveta in gre za manj pomembno zadevo, lahko svet odloči o zadevi iz svoje
pristojnosti, ne da bi se sestal (korespondenčna seja).
V primerih iz prejšnjega odstavka odredi predsednik oziroma
namestnik predsednika sveta, ali se v zadevi pošlje članom pismen predlog ali
le telefonsko sporočilo, ter določi rok, v katerem naj se člani sveta izjavijo.
Če dve tretjini članov sveta soglaša z izvedbo korespondenčne
seje in če je odločitev sprejeta s potrebno večino, se šteje, da je bila
odločitev sprejeta na seji, v nasprotnem primeru se skliče seja sveta.
O korespondenčni seji se sestavi zapisnik, predsednik oziroma
namestnik predsednika sveta pa o odločitvi obvesti svet na prvi naslednji seji.
12. člen
Svet predstavlja praviloma predsednik sveta, v primeru njegove
zadržanosti pa namestnik predsednika kot tudi član, ki ga predsednik pisno
pooblasti.
13. člen
Članom sveta pripada za udeležbo na sejah sejnina v pavšalnem
neto znesku 90% zneska, ki pripada za udeležbo na sejah članom sodnega sveta,
predsedniku sveta pa v neto znesku 90% zneska, ki pripada za udeležbo na sejah predsedniku
sodnega sveta.
Sejnina se izplačuje enkrat mesečno.
Člani sveta imajo pravico do povračila stroškov v zvezi z
udeležbo na sejah sveta (dnevnice in stroški prevoza) v višini, ki jih določi
in objavlja v Uradnem listu Republike Slovenije sodni svet.
Do pridobitve proračunskih sredstev za delo sveta se stroški
članov (dnevnice in stroški prevoza) izplačajo iz sredstev posameznega organa,
kjer je sodnik zaposlen.
14. člen
Strokovna ali administrativna dela za svet opravlja strokovna
služba sveta.
V strokovno službo sveta se
dodeli sodnik za prekrške. Sistemizira se mesto vodje urada predsednika sveta. Za
vodjo urada predsednika sveta se lahko dodeli zaposleni pri sodniku za
prekrške. Opis del in nalog je priloga poslovnika.
Predsednica
Sveta sodnikov za prekrške
Želja Cilenšek Bončina l. r.