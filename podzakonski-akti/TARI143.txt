1. člen
Ta začasna tarifa določa višino in način izračunavanja
avtorskega honorarja za uporabo zaščitenega repertoarja Združenja skladateljev
in avtorjev za zaščito avtorske pravice Slovenije (v nadaljevanju: Združenje
SAZAS) za prenose več avtorskih del v enem samem prenosu preko interneta
končnim uporabnikom.
2. člen
Definicije pojmov po tej tarifi: 
'Repertoar Združenja SAZAS' – repertoar Združenja SAZAS
zajema vsa domača in tuja glasbena (že objavljena) neodrska dela z besedilom
ali brez, ki so zaščitena z ZASP in jih ščiti Združenje SAZAS na podlagi 147.
člena ZASP in na podlagi pogodb o vzajemnem zastopanju s tujimi avtorskimi
društvi. Združenju SAZAS je bilo z odločbo št. 800-3/96 z dne 12. 3. 1998 Urada
Republike Slovenije za intelektualno lastnino izdano dovoljenje za kolektivno
uveljavljanje avtorskih pravic na delih s področja glasbe. 
'Bundle track prenos' – prenos več avtorskih del v enem samem
prenosu. 
'Uporabniki' – so končni uporabniki, ki izvedejo bundle track
prenos več glasbenih avtorskih del, ki jih ponuja ponudnik ter jih prenesejo in
shranijo na opremo za lastno uporabo. Končni uporabnik pridobi pravico do
zasebne uporabe glasbenih del, pridobljenih na ta način.
3. člen
Pri določanju višine te tarife se upoštevajo zlasti celotni
bruto prihodek, ki se doseže z uporabo avtorskega dela, ali, če to ni mogoče,
celotni bruto stroški, povezani s to uporabo, pomen avtorskega dela za
dejavnost uporabnika, razmerje med varovanimi in nevarovanimi avtorskimi deli,
ki so uporabljena, razmerje med pravicami, ki se upravljajo kolektivno ali
individualno, posebna zahtevnost kolektivnega upravljanja pravic zaradi
določene uporabe avtorskih del, in primerljivost predlagane tarife s tarifami
istovrstnih kolektivnih organizacij v drugih, predvsem sosednjih, državah
Evropske skupnosti, ob upoštevanju bruto domačega proizvoda na prebivalca v
enoti kupne moči.
4. člen
a)    
Nadomestilo za prenose več avtorskih del v enem prenosu znaša 8,00 % prodajne cene prenosa (brez DDV), na
ozemlju Republike Slovenije 
b)    
Minimalno nadomestilo znaša 0,0435 EUR (brez DDV) na posamezno glasbeno
delo znotraj enkratnega bundle track prenosa, ki ga izvrši uporabnik.
5. člen
Pogoji iz te tarife veljajo do sklenitve skupnega sporazuma
med Združenjem SAZAS in reprezentativnim združenjem uporabnikov.
6. člen
Ta tarifa začne veljati z dnem objave v Uradnem listu
Republike Slovenije.
Predsednik Upravnega odbora 
Združenja SAZAS 
Matjaž Zupan l.r.
 