1. člen
(obseg urejanja)
(1) Ta pravilnik za izvrševanje Uredbe (ES) št. 847/2004
Evropskega parlamenta in Sveta z dne 29. aprila 2004 o pogajanjih in izvajanju
sporazumov o letalskih prevozih med državami članicami in tretjimi državami (UL
L št. 157 z dne 30. 4. 2004, str. 7) določa postopek za razdelitev prometnih
pravic, kadar Republika Slovenija sklene dvostranski sporazum o zračnem
prometu, njegove spremembe ali priloge k njemu, ki določajo omejitve uporabe
prometnih pravic ali števila letalskih prevoznikov Skupnosti, ki izpolnjujejo
pogoje za izvajanje prometnih pravic. 
(2) Za namene tega pravilnika se obveznost javne službe iz
16. do 18. člena Uredbe (ES) št. 1008/2008 Evropskega parlamenta in Sveta z dne
24. septembra 2008 o skupnih pravilih za opravljanje zračnih prevozov v
Skupnosti (prenovitev) (UL L št. 293 z dne 31. 10. 2008, str. 3) ne šteje med
omejene prometne pravice.
2. člen
(prometne pravice in potreba prevoznikov po njihovem
izvajanju)
(1) Informacije o prometnih pravicah in njihovem izvajanju na
zračnih poteh med Republiko Slovenijo in državami, ki niso članice Evropske
unije, s katerimi je Republika Slovenija sklenila sporazume o zračnem prometu,
daje Ministrstvo za promet (v nadaljnjem besedilu: ministrstvo), in sicer na
sedežu ministrstva ali jih objavlja na spletni strani (www.mzp.gov.si/). 
(2) Ministrstvo objavi podatke o načrtovanih pogajanjih za
prometne pravice na spletni strani iz prejšnjega odstavka. 
(3) Prevozniki Skupnosti, ki se zanimajo za opravljanje
prometa na zračnih poteh z omejenimi prometnimi pravicami ali na zračnih poteh
med Republiko Slovenijo in državo, ki ni članica Evropske unije in s katero
Republika Slovenija ni sklenila sporazuma o zračnem prometu, lahko obvestijo ministrstvo
o svojih načrtih in zahtevah. Ministrstvo te zahteve upošteva pri pogajanjih za
sklenitev sporazumov o zračnem prometu.
3. člen
(vloga za izdajo dovoljenja)
(1) Kadar prevoznik Skupnosti izrazi zanimanje za
neuporabljeno zmogljivost na zračni poti z omejenimi prometnimi pravicami,
ministrstvo izda uradni pisni poziv za oddajo vloge za izdajo dovoljenja za
izvajanje prometnih pravic na zračnih poteh z omejenimi prometnimi pravicami (v
nadaljnjem besedilu: dovoljenje). Poziv se elektronsko pošlje vsem prevoznikom
Skupnosti, ki opravljajo prevoz v zračnem prometu v Republiko Slovenijo in/ali
iz nje, in tistim, ki so zaprosili za podatke o neuporabljeni zmogljivosti.
Uradni poziv se objavi tudi na spletni strani iz prvega odstavka 2. člena tega
pravilnika. V pozivu se določi rok za oddajo pisne vloge, ki ni krajši od 15
dni. 
(2) Pisna vloga za izdajo dovoljenja mora vsebovati najmanj
naslednje listine in podatke: 
a)    
kopijo operativne licence; 
b)    
opis prometa, ki ga prevoznik načrtuje za določeno zračno pot (število
poletov na teden, aeronavtično opremo, kakršne koli postanke, letno in sezonsko
naravo storitev prometa); 
c)    
obdobja načrtovanega prometa; 
č)    vrsto prometa (potniški, tovorni ali drugo); 
d)    
podatke o dostopnosti prometa in podpori potrošnikom (mreža prodaje
letalskih vozovnic, spletno podprte storitve itd.); 
e)    
podatke o kakršnem koli povezovalnem prometu; 
f)     
cenovno politiko za posamezno zračno pot. 
(3) Pisna vloga se v slovenskem jeziku v roku iz prvega
odstavka tega člena posreduje ministrstvu. 
(4) Če pride do odpovedi ali preklica dovoljenja ali če se
kako drugače pojavi neizkoriščena zmogljivost, se izvede postopek iz prvega
odstavka tega člena. 
(5) Ne glede na druge določbe tega pravilnika, ki se nanašajo
na zagotavljanje podatkov, ministrstvo po uradni dolžnosti pridobi podatke o
dejstvih, o katerih samo vodi uradno evidenco, in o dejstvih, o katerih vodi
uradno evidenco drug pristojni slovenski organ ali nosilec javnega pooblastila,
ki mu je javno pooblastilo izdal slovenski organ.
4. člen
(dovoljenje za izvajanje prometnih pravic)
(1) Ministrstvo po opravljeni predhodni oceni potniških
in/ali tovornih storitev, spodbujanja konkurence in uravnoteženosti razvoja
prometa Skupnosti izda v skladu z razpoložljivimi prometnimi pravicami
izbranemu prosilcu, ki izpolnjuje pogoje, dovoljenje. Dovoljenje velja najmanj
eno prometno obdobje in največ tri leta, če z mednarodnim sporazumom ni
določeno drugače. 
(2) V skladu z razpoložljivimi prometnimi pravicami se za
izvajanje prometnih pravic na določeni progi izbere letalski prevoznik, ki čim
bolj izpolnjuje merila glede: 
-       
zadovoljitve povpraševanja po zračnem prevozu (mešani ali tovorni
prevozi, direktni prevozi ali prevozi z vmesnimi postanki, pogostnost prevozov,
dnevi opravljanja prevozov); 
-       
cenovne politike (zlasti cene vozovnic, obstoj znižanj in drugih
prilagoditev); 
-       
kakovosti storitev (zlasti konfiguracija zrakoplovov, možnost zamenjave
vozovnic in morebitni obstoj prodajnih mest, odprtih za javnost); 
-       
prispevka k ponudbi zadovoljive ravni konkurence; 
-       
predvidenega datuma začetka opravljanja prevozov; 
-       
jamstva za trajnost opravljanja prevozov; 
-       
razvoja tržnega deleža prevoznikov Skupnosti v zadevnem dvostranskem
odnosu; 
-       
okoljske učinkovitost uporabljenih zrakoplovov, zlasti glede obremenitve
s hrupom. 
Poleg tega se lahko upoštevajo še naslednja
merila: 
-       
razvoj nadaljnjih povezav, ponujenih potnikom; 
-       
starost popolne vloge; 
-       
prispevek k prostorskemu načrtovanju; 
-       
možnost razvoja turizma v Republiki Sloveniji; 
-       
primernost zrakoplovov za operacije na slovenskih letališčih, na katera
in s katerih letijo; 
-       
stanje prevoznika glede plačila letaliških pristojbin in pristojbin za
storitve navigacijskih služb zračnega prometa v Republiki Sloveniji; 
-       
obstoj storitve trženja v slovenskem jeziku. 
(3) Kadar želi na določeni progi nastopati več prevoznikov,
ministrstvo izvede javno obravnavo, na kateri lahko prisostvujejo vsi prosilci.
Pri javni obravnavi ministrstvo ne izda dovoljenja za izvajanje prometnih
pravic na določeni zračni poti, dokler vsi prosilci ne prejmejo pisnega
odpravka zapisnika in se ne izteče rok za pripombe zaradi morebitnih
nepravilnosti v zapisniku. 
(4) Postopek dodeljevanja omejenih prometnih pravic se vodi v
skladu z zakonom, ki ureja splošni upravni postopek, odločba o izdaji
dovoljenja pa se objavi na spletni strani ministrstva. 
(5) Zoper odločbo, ki jo izda ministrstvo, ima stranka
pravico do pritožbe v skladu z zakonom, ki ureja letalstvo. V primeru pritožbe
se pravnomočna odločba v zvezi s pritožbo objavi na spletni strani ministrstva.
5. člen
(ponovna ocena dovoljenja)
(1) Ministrstvo spremlja izvajanje pravic, dodeljenih v
skladu s 4. členom tega pravilnika, in vsako leto opravi analizo učinkovitosti
izvajanja omejenih prometnih pravic, pri kateri lahko sodelujejo vsi
prevozniki, ki so sodelovali v postopku izbire. Če se ugotovi, da se prometne
pravice ne izvajajo učinkovito, se izdana dovoljenja ponovno proučijo. 
(2) Izdano dovoljenje se ponovno prouči tudi na zahtevo
prevoznika Skupnosti, ki opravlja prevoz v zračnem prometu v Republiko
Slovenijo in/ali iz nje. V tem primeru ponovna ocena ni mogoča tri leta od
izdaje dovoljenja ali od zadnje ponovne ocene. 
(3) Imetnik dovoljenja je obveščen o vsaki ponovni oceni.
Obvestilo o ponovni oceni se objavi na spletni strani ministrstva. Obvestilo
vsebuje rok, do katerega morajo prevozniki Skupnosti, ki se zanimajo za
izvajanje prometnih pravic, vsebovanih v dovoljenju, oddati vlogo za izdajo
dovoljenja, če se izdano dovoljenje na podlagi ponovne ocene prekliče. 
(4) Ob ponovni oceni dovoljenja v skladu z drugim odstavkom
tega člena se drugi in tretji odstavek 3. člena in 4. člen tega pravilnika
uporabljajo tako, da ne vplivajo na veljavna dovoljenja, če se prometne pravice
iz dovoljenja izvajajo učinkovito in v skladu s konkurenčno zakonodajo Evropske
skupnosti in ustreznimi predpisi Republike Slovenije.
6. člen
(preklic, odpoved in omejitev dovoljenja)
(1) Če se promet, za katerega je bilo izdano dovoljenje: 
-       
ne začne v prometnem obdobju, ki sledi dnevu, določenem za začetek
opravljanja prevoza v zračnem prometu, ali 
-       
prekine in ponovno ne vzpostavi v dveh naslednjih prometnih obdobjih,
ter imetnik dovoljenja v primernem času, ki ga določi ministrstvo, ne dokaže,
da je navedeno neizvajanje ali prekinitev posledica okoliščin, na katere
imetnik dovoljenja ni imel vpliva, se dovoljenje prekliče. 
(2) Dovoljenje se prekliče tudi v primeru, če imetnik
dovoljenja pisno obvesti ministrstvo, da ne namerava več izvajati prometnih
pravic iz izdanega dovoljenja oziroma da prevoznik nima več veljavne operativne
licence ali drugih za opravljanje prevoza v zračnem prometu predpisanih
dokumentov. 
(3) Ministrstvo prekliče dovoljenje v celoti ali za določeno
obdobje ali omeji dejavnosti, vsebovane v dovoljenju, če imetnik dovoljenja: 
-       
ne opravlja prevoza v zračnem prometu v skladu s pogoji iz dovoljenja
ali 
-       
ne upošteva sporazuma o zračnem prometu, na podlagi katerega je bilo
izdano dovoljenje, ali drugih mednarodnih obveznosti ali 
-       
ne izpolnjuje predpisanih pogojev za izvajanje prometnih pravic ali 
-       
ne opravlja prevoza v zračnem prometu v skladu z redom letenja.
7. člen
(prehodna določba)
Ne glede na določbe prvega in drugega odstavka 5. člena tega
pravilnika je ponovna ocena glede dovoljenja, ki je bilo izdano pred
uveljavitvijo tega pravilnika, mogoča po preteku treh let od uveljavitve tega
pravilnika.
8. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-208/2006/20
Ljubljana, dne 26. oktobra 2009
EVA 2009-2411-0063
dr. Patrick Vlačič l.r. 
Minister 
za promet