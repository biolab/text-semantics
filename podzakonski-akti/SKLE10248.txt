1. člen
(predmet sklepa)
Agencija za zavarovalni nadzor na podlagi drugega odstavka 14.
člena Sklepa o podrobnejših pravilih in minimalnih standardih za izračun
zavarovalno-tehničnih rezervacij (Uradni list RS, št. 3/01, 69/01, 85/05, 66/08
in 94/14) določi maksimalno obrestno mero, ki jo zavarovalnica lahko uporablja
pri vrednotenju dolgoročnih obveznosti iz zavarovalnih pogodb, ki v izračunu
premije in obveznosti upoštevajo zajamčeno obrestno mero.
2. člen
(maksimalna obrestna mera)
Maksimalna obrestna mera za novo sklenjene pogodbe, ki jo
zavarovalnica lahko uporabi pri vrednotenju dolgoročnih obveznosti iz
zavarovalnih pogodb, ki v izračunu premije in obveznosti upoštevajo zajamčeno
obrestno mero, znaša 1,75 % na leto.
3. člen
(prehodne določbe)
(1) Zavarovalnice se morajo z določbo tega sklepa
uskladiti najkasneje do 1. 7. 2015 na način, da v izračunu
zavarovalno-tehničnih rezervacij za zavarovalne pogodbe z začetkom veljavnosti
od 1. 7. 2015 dalje upoštevajo obrestno mero, ki ni višja od maksimalne
obrestne mere, predpisane v 2. členu tega sklepa. 
(2) Do uskladitve z določbami tega sklepa znaša
maksimalna obrestna mera za novo sklenjene pogodbe, ki jo zavarovalnica lahko
uporablja pri vrednotenju dolgoročnih obveznosti iz zavarovalnih pogodb, ki v
izračunu premije in obveznosti upoštevajo zajamčeno obrestno mero, 2,75 % na
leto.
4. člen
(končna določba)
(1) Ta sklep začne veljati naslednji dan po objavi v
Uradnem listu Republike Slovenije.
(2) Z dnem začetka veljavnosti tega sklepa preneha
veljati Sklep o višini maksimalne obrestne mere (Uradni list RS, št. 128/04). 
Št. 40151-3084/2014
Ljubljana, dne 23. decembra 2014
EVA 2014-1611-0111
Predsednik strokovnega sveta
Agencije za zavarovalni nadzor
Sergej Simoniti l.r.