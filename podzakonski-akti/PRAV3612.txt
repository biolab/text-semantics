1. člen
Ta pravilnik ureja pogoje, ki jih mora izpolnjevati zaposleni
zdravnik ali zobozdravnik (v nadaljnjem besedilu: kandidat), sestavo komisije
in postopek za podelitev naziva primarij.
2. člen
Naziv primarij se podeli kandidatu, ki izpolnjuje pogoje,
predpisane z zakonom o zdravstveni dejavnosti (Uradni list RS, št. 9/92, 45/94,
37/95, 8/96, 59/99, 90/99, 98/99, 31/00 in 36/00; v nadaljnjem besedilu: zakon)
in s tem pravilnikom, po postopku, ki ga predpisuje ta pravilnik.
3. člen
Kandidat mora za pridobitev naziva primarij poleg pogojev, ki
jih določa zakon, izpolnjevati še naslednje pogoje: 
-       
vsaj 20 let dela na področju zdravstvene dejavnosti, 
-       
vsaj 4 leta dela kot predstojnik organizacijske enote, ki zaokrožuje
določeno strokovno dejavnost, 
-       
izkazane aktivnosti na področju vzgoje za zdravje prebivalstva, 
-       
izkazane aktivnosti na področju mentorstva, 
-       
najmanj 15 prispevkov s strokovno ali organizacijsko vsebino s področja
zdravstvenega varstva, objavljenih v strokovnih revijah, publikacijah v
Sloveniji in tujini, od tega je lahko največ 5 povzetkov, 
-       
aktivna udeležba na kongresih, simpozijih, posvetovanjih, tečajih v
Sloveniji ali tujini (najmanj 10 naslovov prispevkov), 
-       
aktivno delovanje v svoji sekciji Slovenskega zdravniškega društva
oziroma v Zdravniški zbornici Slovenije.
4. člen
Minister, pristojen za zdravstvo imenuje komisijo za
podelitev naziva primarij (v nadaljnjem besedilu: komisija). 
Komisija ima predsednika in šest članov, vsak od njih pa
svojega namestnika. Komisijo sestavljajo predstavniki Ministrstva za zdravstvo
(eden), Zdravniške zbornice Slovenije (dva), Slovenskega zdravniškega društva
(dva), Medicinske fakultete (eden) in Zdravstvenega sveta (eden).
5. člen
Predsednik in člani komisije ter namestniki so imenovani z
odločbo za dobo 4 let. 
Komisija ima sedež pri Ministrstvu za zdravstvo. 
Komisija dela po poslovniku, ki ga sprejme v soglasju z
ministrom, pristojnim za zdravstvo. 
Komisija v navodilu za pripravo predloga za pridobitev naziva
primarij natančneje določi tudi obseg in vrsto dokazil o izpolnjevanju pogojev
iz 3. člena tega pravilnika.
6. člen
Predlog za podelitev naziva primarij (v nadaljnjem besedilu:
predlog) komisiji lahko predloži: 
-       
kandidat sam, 
-       
strokovni kolegij zdravstvenega zavoda, 
-       
Zdravniška zbornica Slovenije, 
-       
Slovensko zdravniško društvo. 
Predloge je možno posredovati komisiji skozi vse leto,
najkasneje do 31. decembra za podelitev v prihodnjem letu. 
Komisija bo obravnavala le predloge, ki so v skladu s tem
pravilnikom in navodili.
7. člen
Predlog mora vsebovati: 
-       
življenjepis kandidata s poudarkom na opisu dela v zdravstveni
dejavnosti, 
-       
objavljena strokovna dela, predstavljena po pravilih o citiranju člankov,
objavljenih v Zdravniškem vestniku, 
-       
mnenje strokovnega kolegija oziroma drugega pristojnega strokovnega
organa zavoda, v katerem je kandidat zaposlen, 
-       
mnenje svoje sekcije v Slovenskem zdravniškem društvu oziroma Zdravniške
zbornice Slovenije.
8. člen
Mnenje strokovnega kolegija oziroma drugega pristojnega
strokovnega organa zdravstvenega zavoda mora vsebovati obrazložitev: 
-       
v čem je kandidat prispeval k napredku zdravstvenega varstva, 
-       
v čem je kandidatov prispevek na strokovno organizacijskem oziroma
razvojnem področju, 
-       
potrditev obsega mentorskega dela, 
-       
druge podatke, ki so pomembni za oceno strokovnega dela kandidata.
9. člen
Mnenje Zdravniške zbornice Slovenije in Slovenskega
zdravniškega društva mora vsebovati predvsem podatke o kandidatovi strokovnosti
in njegovem prispevku pri zagotavljanju strokovne in moralno-etične ravni
zdravniškega poklica.
10. člen
Komisija predlog za podelitev naziva primarij predloži v
potrditev ministru, pristojnemu za zdravstvo.
11. člen
Nazive primarij podeli minister, pristojen za zdravstvo
enkrat letno, praviloma ob svetovnem dnevu zdravja.
12. člen
Z uveljavitvijo tega pravilnika preneha veljati pravilnik o
podeljevanju naziva primarij (Uradni list RS, št. 6/93). 
Ne glede na določbo prejšnjega odstavka se bodo vloge,
prispele do 31. 12. 2000, obravnavale skladno z doslej veljavnim pravilnikom
(Uradni list RS, št. 6/93).
13. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 022-30/00
Ljubljana, dne 29. novembra 2000.
spec. akad. st. Andrej Bručan, dr. med. l. r. 
Minister 
za zdravstvo