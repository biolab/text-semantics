1. člen
Ta pravilnik določa podrobnosti glede izvajanja ukrepov
nadzora v skladu z 8., 9. in 10. členom zakona o preoblikovanju prostih
carinskih prodajaln na cestnih mejnih prehodih z državami članicami Evropskih
skupnosti, ki delujejo v okviru Evropske unije, v mejne prodajalne in o
posebnih ukrepih nadzora teh prodajaln (Uradni list RS, št. 13/01; v nadaljevanju:
zakon) ter načinu obračuna in plačila razlike trošarine v skladu s 17. in 18.
členom zakona.
2. člen
Če je kupec v skladu s 55. členom zakona o davku na dodano
vrednost (Uradni list RS, št. 89/98 in 17/00 – sodba US) zahteval, da mu
prodajalec izda obrazec DDV-VP zaradi uveljavljanja vračila DDV v potniškem
prometu, mora imetnik prodajalne na izdanem računu to označiti, kupec pa
hraniti račun in obrazec DDV-VP skupaj. 
Če je imetnik prodajalne kupcu v skladu s 105.d členom
pravilnika o izvajanju zakona o davku na dodano vrednost izdal vnaprej potrjen
obrazec DDV-VP in na tej podlagi kupcu takoj vrnil plačani znesek davka na
dodano vrednost, mora imetnik prodajalne kupcu namesto izvirnika računa in
obrazca DDV-VP izročiti kopijo računa, na kateri označi, da je DDV kupcu že
vrnil.
3. člen
Dobavitelj mora v skladu s prvim odstavkom 10. člena zakona
pristojnemu organu predložiti blago in dobavnico ali drug dokument, s katerim
se blago dobavlja v mejno prodajalno v treh izvodih. 
Blago, ki se dobavlja v mejno prodajalno se lahko predloži
pristojnemu organu na uradnem prostoru mejne kontrole ali pa, v skladu z
dovoljenjem pristojnega organa, v prostorih mejne prodajalne. V slednjem
primeru premeščanje blaga, razkladanje in kakršno koli drugo ravnanje z blagom
brez dovoljenja pristojnega organa ni dovoljeno. 
Pristojni organ preveri skladnost pošiljke z navedbami v
dokumentu, s katerim se blago dobavlja v mejno prodajalno ter ali blago, ki se
dobavlja izpolnjuje pogoje iz 6. člena zakona. 
Na zahtevo pristojnega organa mora dobavitelj poleg
dokumentov iz prvega odstavka tega člena predložiti še druge dokumente in
dokazila o tem, da blago izpolnjuje pogoje iz 6. člena zakona in omogočiti
pregled blaga. 
Če je vsebina pošiljke skladna z navedbami v dokumentu in
blago izpolnjuje pogoje iz 6. člena zakona, pristojni organ overi vse tri
izvode. En izvod dokumenta iz prvega odstavka tega člena zadrži pristojni
organ, druga dva vrne dobavitelju. Dobavitelj mora izročiti en overjen izvod
imetniku prodajalne. 
Če pristojni organ ugotovi, da vsebina pošiljke ali del
vsebine pošiljke ne izpolnjuje pogojev iz 6. člena zakona, na nepravilnosti
opozori dobavitelja in ga napoti, da nepravilnosti odpravi. Dokler
nepravilnosti niso odpravljene, pristojni organ ne dovoli dobave blaga mejni
prodajalni. 
Če pristojni organ ugotovi, da vsebina pošiljke ali del
vsebine pošiljke ne ustreza navedbam v dokumentu, na nepravilnosti opozori
dobavitelja. Če se prejemnik strnja z dobavo, pristojni organ dovoli dobavo
blaga mejni prodajalni, če dobavitelj skupaj s prejemnikom blaga in pristojnim
organom sestaviti zapisnik o pomanjkljivostih. Dobavitelj je v 8 dneh dolžan
pomanjkljivosti odpraviti in o tem obvestiti prejemnika ter pristojni organ. 
Če imetnik prodajalne naknadno, po prejemu blaga in njegovem
pregledu ugotovi, da dejansko dobavljeno blago ne ustreza v celoti podatkom v
dobavnici oziroma drugem dokumentu, s katerim se blago dobavlja v mejno
prodajalno, o tem sestavi zapisnik in ga nemudoma pošlje pristojnemu organu.
4. člen
Če imetnik mejne prodajalne vrne blago dobavitelju, ali ga
premesti v drugo mejno prodajalno, ob iznosu iz območja mejnega prehoda
predloži blago skupaj z dokumentom, s katerim mu je bilo blago dobavljeno,
pristojnemu organu. Na dokumentu ali drugem dokumentu, ki se mu priloži označi
količino, vrednost in vrsto blaga, ki se vrača dobavitelju oziroma premešča v
drugo mejno prodajalno. 
Namesto dobavnice oziroma drugega dokumenta, s katerim je
bilo blago dobavljeno mejni prodajalni iz prejšnjega odstavka, lahko imetnik
mejne prodajalne za vrnitev blaga dobavitelju ali premestitev v drugo mejno
prodajalno izda nov dokument, na katerem navede podatke o blagu (najmanj
količino, vrednost in vrsto blaga) ter navede s katerimi dobavnicami oziroma
drugimi dokumenti je bilo posamezno blago vnešeno v mejno prodajalno. 
Pristojni organ s pregledom predloženega blaga in dokumentov
ugotovi, ali blago v pošiljki ustreza navedbam v dokumentu, ki spremlja
pošiljko ter ali ima blago v skladu s carinskimi predpisi status domačega
blaga. 
Če blago, ki ga imetnik prodajalne predloži pristojnemu
organu, nima statusa domačega blaga ali vsebina pošiljke ne ustreza navedbam v
dokumentu, carinski organ zadrži blago in uvede ukrepe, ki so potrebi za
ureditev primera. 
Pri vnosu blaga v drugo mejno prodajalno, se skupaj z blagom
predložijo tudi dokumenti iz prvega oziroma drugega odstavka tega člena.
5. člen
Zavezanec iz tretjega odstavka 17. člena zakona mora plačati
obračunano razliko trošarine v skladu s petim odstavkom 7. člena odredbe o
računih ter načinu vplačevanja in razporejanja javnofinančnih prihodkov (Uradni
list RS, št. 81/94, 48/99, 74/99, 110/99 in 37/00), in sicer: 
-    
za tobačne izdelke v dobro računa: trošarina od tobačnih izdelkov 
-    
za alkohol in alkoholne pijače pa v dobro računa: trošarina od alkohola
in alkoholnih pijač. 
V obeh primerih iz prejšnjega odstavka zavezanec poleg
številke vplačilnega računa na nalogu za prenos navede tudi modul 05 in
številko sklica odobritve: davčna številka plačnika – 052001. 
Obračun razlike trošarine se sestavi ločeno za tobačne
izdelke in za alkohol in alkoholne pijače v skladu z vzorcema obračuna, ki sta
prilogi k temu pravilniku in sta njen sestavni del.
6. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 418-2/00
Ljubljana, dne 6. aprila 2001.
Minister 
za finance 
mag. Anton Rop l. r.

Vzorec
obračuna razlike trošarine za tobačne izdelke na zalogi PCP 31.05.2001
Vzorec
obračuna razlike trošarine za alkohol in alkoholne izdelke na zalogi PCP
31.05.2001