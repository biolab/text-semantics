1. člen
(področje urejanja)
(1) Ta pravilnik določa potrebno strokovno usposobljenost za
letalskega nadzornika in nadzornika za posamezno področje nadzora ter pogoje
glede delovnih izkušenj ter licenc, ratingov, pooblastil, potrdil ali spričeval
v posebnih primerih, ko glede na spremembe normativne ureditve ni mogoče
izpolniti pogojev glede delovnih izkušenj na letalskem področju ali pogojev
glede licence, ratinga, pooblastila, potrdila ali spričevala, če se jih zahteva
in če te zahteve niso določene v sprejemljivih načinih usklajevanja, ter
delovne izkušnje, potrebne za pridobitev pooblastila letalskega nadzornika in
nadzornika.
(2) Ta pravilnik se ne nanaša na letalske nadzornike in nadzornike,
za katere so delovne izkušnje, potrebne za pridobitev pooblastila letalskega
nadzornika in nadzornika, ter potrebna strokovna usposobljenost določeni s
pravnimi akti Evropske unije.
2. člen
(pooblastilo za izvajanje nalog letalskega nadzora) 
Za pridobitev pooblastila je poleg pogojev iz 168. Člena Zakona
o letalstvu (Uradni list RS, št. 81/10 – uradno prečiščeno besedilo; v
nadaljnjem besedilu: zakon o letalstvu) treba izpolnjevati pogoje glede
delovnih izkušenj in zahtevanih licenc iz 3. člena tega pravilnika ter uspešno
zaključiti začetno usposabljanje in opraviti izpit za prvo izdajo pooblastila
iz programa usposabljanja za posamezno strokovno področje iz tretjega odstavka
168.b člena zakona o letalstvu.
3. člen
(delovne izkušnje letalskih nadzornikov in
nadzornikov) 
(1) Za pridobitev pooblastila za opravljanje
letalskega nadzora mora imeti letalski nadzornik glede na področje dela
naslednje delovne izkušnje oziroma pridobljene licence, ratinge, pooblastila,
potrdila ali spričevala:
1.     
letalski nadzornik I:
a)   
na področju letalskih operacij: najmanj deset let delovnih izkušenj na
letalskem področju in 1500 ur izkušenj kot član letalske posadke v
komercialnem zračnem prometu, 3000 ur skupnega naleta in ima ali je imel
veljavno licenco prometnega pilota;
b)   
na področju licenciranja letalskega osebja: najmanj pet let delovnih
izkušenj na letalskem področju, ima ali je imel veljavno licenco prometnega
pilota ali licenco poklicnega pilota z opravljeno teorijo za prometnega pilota,
rating za instrumentalno letenje, rating za večmotorne zrakoplove, pooblastilo
izpraševalca za pridobitev licenc in ratingov in najmanj 2000 ur skupnega
naleta, od tega najmanj 600 ur izkušenj v vlogi inštruktorja letenja;
c)   
na področju plovnosti: najmanj deset let delovnih izkušenj na področju
varnostnih standardov v letalstvu, varnega opravljanja dejavnosti, sistema
kakovosti, vodenja kontinuirane plovnosti ali vzdrževanja zrakoplovov in ima
ali je imel licenco, izdano v skladu z Del-66;
č)    na
področju navigacijskih služb zračnega prometa in upravljanja zračnega prometa:
-     najmanj
šest let delovnih izkušenj na delovnem mestu, za katerega se zahteva licenca
kontrolorja zračnega prometa ali dovoljenje tehničnega osebja kontrole letenja,
ali
-     najmanj
deset let delovnih izkušenj na področju nadzora navigacijskih služb zračnega prometa
in upravljanja zračnega prometa in uspešno zaključeno osnovno usposabljanje za
kontrolorja zračnega prometa;
2.     
letalski nadzornik II:
a)   
na področju letalskih operacij: najmanj tri leta delovnih izkušenj na
letalskem področju in 200 ur izkušenj kot član letalske posadke pri
komercialnih operacijah, 350 ur skupnega naleta in ima ali je imel licenco
poklicnega pilota ali najmanj šest let delovnih izkušenj na področju letalskega
nadzora letalskih operacij ali licenciranja in najmanj licenco športnega pilota
ter 200 ur skupnega naleta;
b)   
na področju licenciranja letalskega osebja: najmanj tri leta delovnih
izkušenj na letalskem področju, ima ali je imel dovoljenje poklicnega pilota,
rating za instrumentalno letenje, najmanj 300 ur naleta, od tega najmanj 150 ur
izkušenj v vlogi inštruktorja letenja;
c)   
na področju plovnosti: najmanj deset let delovnih izkušenj na področju
varnostnih standardov v letalstvu, varnega opravljanja dejavnosti, sistema
kakovosti, vodenja kontinuirane plovnosti ali vzdrževanja zrakoplovov;
č)    na
področju navigacijskih služb zračnega prometa in upravljanja zračnega prometa:
-     najmanj
štiri leta delovnih izkušenj na delovnem mestu, za katerega se zahteva licenca
kontrolorja zračnega prometa ali dovoljenje tehničnega osebja kontrole letenja,
ali
-     najmanj
deset let delovnih izkušenj na delovnem mestu letalskega meteorologa –
prognostika ali
-     najmanj
šest let delovnih izkušenj na področju nadzora navigacijskih služb zračnega
prometa in upravljanja zračnega prometa in uspešno zaključeno osnovno usposabljanje
za kontrolorja zračnega prometa ali za drugo strokovno osebje navigacijskih
služb zračnega prometa;
3.     
letalski nadzornik III:
a)   
na področju letalskih operacij: najmanj eno leto delovnih izkušenj na
letalskem področju in ima ali je imel letalsko licenco;
b)   
na področju licenciranja letalskega osebja: najmanj eno leto delovnih
izkušenj na letalskem področju, ima ali je imel najmanj licenco športnega
pilota in najmanj 200 ur skupnega naleta;
c)   
na področju plovnosti: najmanj pet let delovnih izkušenj na področju
varnostnih standardov v letalstvu, varnega opravljanja dejavnosti, sistema
kakovosti, vodenja kontinuirane plovnosti ali vzdrževanja zrakoplovov;
č)    na
področju navigacijskih služb zračnega prometa in upravljanja zračnega prometa:
-     najmanj
dve leti delovnih izkušenj na delovnem mestu, za katerega se zahteva licenca
kontrolorja zračnega prometa ali dovoljenje tehničnega osebja kontrole letenja,
ali
-     najmanj
šest let delovnih izkušenj na delovnem mestu letalskega meteorologa –
prognostika ali pomočnika kontrolorja zračnega prometa ali osebja v
zrakoplovnih informacijskih službah ali
-     najmanj
štiri leta delovnih izkušenj na področju nadzora na področju navigacijskih
služb zračnega prometa in upravljanja zračnega prometa in uspešno zaključeno
osnovno usposabljanje za kontrolorja zračnega prometa ali za drugo strokovno
osebje navigacijskih služb zračnega prometa.
(2) Za pridobitev pooblastila za opravljanje letalskega
nadzora mora imeti nadzornik naslednje delovne izkušnje:
a)    
nadzornik I: najmanj osem let delovnih izkušenj, od tega najmanj dve
leti na področju, na katerem bo opravljal letalski nadzor;
b)    
nadzornik II: najmanj šest let delovnih izkušenj, od tega najmanj dve
leti na področju, na katerem bo opravljal letalski nadzor;
c)    
nadzornik III: najmanj pet let delovnih izkušenj, od tega najmanj dve
leti na področju, na katerem bo opravljal letalski nadzor;
č)    nadzornik IV: najmanj štiri leta delovnih izkušenj, od tega
najmanj dve leti na področju, na katerem bo opravljal letalski nadzor.
4. člen
(strokovna usposobljenost letalskih nadzornikov in
nadzornikov) 
Za pridobitev pooblastila za opravljanje letalskega nadzora morata
letalski nadzornik in nadzornik uspešno končati strokovno usposabljanje iz
programa usposabljanja za posamezno strokovno področje iz tretjega odstavka
168.b člena zakona o letalstvu.

Pravilnik o strokovni usposobljenosti
letalskih nadzornikov in nadzornikov (Uradni list RS, št. 2/11) vsebuje naslednjo prehodno in
končno določbo:
»5. člen
(prehodna določba)
Javni uslužbenci, ki izpolnjujejo pogoje iz 3. člena tega pravilnika
in so na dan objave Akta o ustanovitvi Javne agencije za civilno letalstvo
Republike Slovenije najmanj eno leto opravljali naloge letalskega nadzora,
izpolnjujejo pogoje iz 4. člena tega pravilnika, če letalski predpisi in pravni
akti EU ne določajo drugače.
6. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembi Pravilnika o strokovni
usposobljenosti letalskih nadzornikov in nadzornikov (Uradni list RS, št. 36/16) vsebuje naslednjo končno določbo:
»2. člen 
(začetek veljavnosti) 
Ta pravilnik začne veljati petnajsti dan po objavi v Uradnem
listu Republike Slovenije.«.