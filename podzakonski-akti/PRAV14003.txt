1. člen
Slovenski inštitut za revizijo (v nadaljnjem besedilu:
Inštitut) izda potrdilo o potrebnih kvalifikacijah in znanjih na podlagi devete
alinee 13. člena Zakona o postopku sodnega in izvensodnega varstva nekdanjih
kvalificiranih obveznosti bank (Uradni list RS, št. 72/20, v nadaljnjem
besedilu ZPSVIKOB) osebam, ki vložijo zahtevo za izdajo potrdila in
izpolnjujejo pogoje, predpisane s tem pravilnikom.
2. člen
Oseba, ki želi potrdilo Inštituta, da izpolnjuje pogoje o
ustreznih kvalifikacijah in znanjih, potrebnih za strokovno presojo dokumentov
v virtualni podatkovni sobi mora dokazati, da je strokovno usposobljena in ima
znanja, ki so primerljiva znanjem pooblaščenca, ki je vpisan na seznamu iz 21.
člena ZPSVIKOB; to je kvalifikacijam in znanju, ki ga ima pooblaščeni revizor,
preizkušeni notranji revizor, pooblaščeni ocenjevalec vrednosti, preizkušeni
računovodja ali preizkušeni poslovni finančnik.
3. člen
Šteje se, da ima potrebne kvalifikacije in potrebno znanje iz
prejšnjega odstavka oseba, ki izpolnjuje tele pogoje:
1.     
da je zaključila najmanj študijski program prve stopnje po zakonu, ki
ureja visoko šolstvo, oziroma ima najmanj tej stopnji enakovredno izobrazbo,
2.     
da ima visoko raven aktivnega znanja slovenščine,
3.     
da ni bila pravnomočno obsojena za kaznivo dejanje zoper premoženje
oziroma gospodarstvo in kazen še ni bila izbrisana iz kazenske evidence in,
4.     
da dokaže, da ima potrebna znanja, kot osebe iz 21. člena ZPSVIKOB, iz
predmetov:
a.   
Civilnega prava in gospodarskih pogodb,
b.   
Gospodarskega prava, prava družb in upravljanja podjetij,
c.   
Poslovnih financ in finančnega analiziranja,
č.    Računovodenja
in slovenskih računovodskih standardov.
4. člen
Šteje se, da oseba izpolnjuje pogoje iz 4. točke 3. člena
tega Pravilnika, če je opravila izpite pri Inštitutu pod enakimi pogoji, kot so
jih opravile osebe iz 3. in 4. odstavka 21. člena ZPSVIKOB.
5. člen
Inštitut omogoči za opravljanje izpitov iz 4. točke 3. člena
tega Pravilnika kandidatom za izdajo potrdila dva izpitna roka na leto.
Po uspešni preveritvi in opravljenih izpitih Inštitut kandidatom
izda potrdilo o ustreznih kvalifikacijah in znanjih, potrebnih za strokovno
presojo dokumentov v virtualni podatkovni sobi po ZPSVIKOB.
6. člen
Ta pravilnik stopi v veljavo v osmih dneh po sprejemu.
Št. 1/20
Ljubljana, dne 5. februarja 2020
Predsednik strokovnega sveta
Slovenskega inštituta za revizijo
dr. Samo Javornik