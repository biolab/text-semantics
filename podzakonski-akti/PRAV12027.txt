I. SPLOŠNE DOLOČBE
1. člen
(vsebina pravilnika)
(1) Ta pravilnik določa postopek in
nosilce, pristojne za posodabljanje vzgojno-izobraževalnega dela na področju
javne službe, z:
-       
novimi javno veljavnimi programi vzgoje in izobraževanja (v nadaljnjem
besedilu: nov program), ki s sistemskega oziroma vsebinskega vidika na novo opredeljujejo
pravice in obveznosti otrok, učencev, dijakov, študentov višjih šol ali
odraslih (v nadaljnjem besedilu: udeleženci izobraževanja),
-       
novimi elementi javno veljavnih programov vzgoje in izobraževanja (v
nadaljnjem besedilu: nov programski element), ki obstoječe programe z
vsebinskega vidika spreminjajo in s tem posegajo v pravice in obveznosti
udeležencev izobraževanja, kot jih določajo veljavni dokumenti.
(2) Pravilnik določa tudi postopek in
nosilce, pristojne za posodabljanje vzgojno-izobraževalnega dela s poskusom na
področju javne službe, z:
-       
novimi programskimi elementi,
-       
novimi rešitvami na izvedbeni ravni in novostmi na področju organizacije
in financiranja vzgoje in izobraževanja, ki s sistemskega oziroma vsebinskega
vidika ne posegajo v javno veljavni program (v nadaljnjem besedilu: novost).
(3) Ta pravilnik določa tudi postopek
in nosilce, pristojne za evalvacijo sistema vzgoje in izobraževanja, ki poteka
na podlagi nacionalnih evalvacijskih študij.
2. člen
(uvajanje, spremljanje in evalvacija)
(1) Posodabljanje
vzgojno-izobraževalnega dela in posodabljanje s poskusom vključuje postopek
uvajanja, spremljanja in evalvacije.
(2) Uvajanje je postopek sistematične
in načrtne uvedbe novih programov ter novih in spremenjenih programskih
elementov ter priprave optimalnih pogojev za njihovo izvajanje.
(3) Spremljanje je postopek
metodološko utemeljenega in sistematičnega zbiranja informacij o poteku in
uresničevanju posodabljanja z namenom sprotnega reševanja vprašanj neposredno v
pedagoški ali andragoški praksi.
(4) Evalvacija je postopek, ki na
osnovi raziskovalne metodologije omogoči oblikovanje strokovne presoje o doseganju
ciljev in kakovosti izvedbe posodabljanja.
3. člen
(Svet za kakovost in evalvacije)
(1) Svet za kakovost in evalvacije, ki
ga imenuje minister, pristojen za izobraževanje (v nadaljnjem besedilu: minister),
opravlja naslednje naloge:
-       
enkrat letno do konca januarja pripravi in ministru predlaga področja in
teme nacionalnih evalvacijskih študij,
-       
daje soglasje k načrtom posodabljanja in posodabljanja s poskusom,
-       
na podlagi strokovne in metodološke evalvacijske ocene daje soglasje k
poročilom posodabljanja in posodabljanja s poskusom,
-       
sodeluje z javnimi zavodi, inštituti in univerzami na področju
spremljanja in evalvacije,
-       
opravlja druge naloge, povezane s spremljanjem in evalvacijo.
(2) Podrobnejša navodila za
pripravljavce dokumentov o posodabljanju vzgojno-izobraževalnega dela določi
Svet za kakovost in evalvacije z Navodili za pripravo načrta in poročila o
posodabljanju vzgojno-izobraževalnega dela in posodabljanju
vzgojno-izobraževalnega dela s poskusom.
(3) Strokovno in administrativno
podporo za delovanje Sveta za kakovost in evalvacije nudi ministrstvo,
pristojno za izobraževanje (v nadaljnjem besedilu: ministrstvo).
(4) Svet za kakovost in evalvacije
pripravlja letna poročila o svojem delovanju in je dolžan z njimi seznaniti
pristojne strokovne svete iz 22. člena Zakona o organizaciji in financiranju
vzgoje in izobraževanja (Uradni list RS, št. 16/07 – uradno prečiščeno besedilo,
118/06 – ZUOPP-A, 36/08, 58/09, 64/09 – popr., 65/09 – popr., 20/11, 40/12 –
ZUJF in 57/12 – ZPCP-2D; v nadaljnjem besedilu: zakon) in ministra.
4. člen
(pristojni javni zavod)
Strokovno podporo in izvajanje posameznih
nalog v postopkih posodabljanja vzgojno-izobraževalnega dela in posodabljanja
vzgojno-izobraževalnega dela s poskusom izvaja tisti javni zavod s področja
vzgoje in izobraževanja, ki je pristojen za pripravo strokovnih podlag na
področju, na katerega se nanaša posamezen element posodabljanja
vzgojno-izobraževalnega dela (v nadaljnjem besedilu: pristojni javni zavod).
II. POSODABLJANJE JAVNO VELJAVNIH PROGRAMOV
5. člen
(uvedba posodabljanja)
(1) Pristojni javni zavod ali
pristojni strokovni svet lahko predlaga ministru, da se v vzgojno-izobraževalne
organizacije začne postopek za pripravo novega ali spremenjenega
izobraževalnega programa oziroma učnih načrtov ali katalogov znanj. Predlog
vključuje utemeljitev razlogov in oris sprememb in se lahko vloži po petih
letih od sprejema zadnjega izobraževalnega programa oziroma učnega načrta ali
kataloga znanj, razen v izjemnih primerih, določenih s sklepom ministra. 
(2) Predlog za uvedbo posodabljanja
vsebuje: 
-       
navedbo vzgojno-izobraževalnih organizacij, v kateri spremljanje poteka,
in način izbiranja vzgojno-izobraževalnih organizacij, 
-       
opis in vsebino novega programa ali njegove spremembe zaradi uvedbe
spremenjenih programskih elementov, učnega načrta ali kataloga znanj, 
-       
čas trajanja posodabljanja, 
-       
oceno potrebnih finančnih sredstev. 
(3) Če minister s predlogom soglaša, s
sklepom naloži pristojnemu javnemu zavodu pripravo načrta o posodabljanju. 
(4) Po določitvi novega ali
spremenjenega izobraževalnega programa oziroma učnega načrta ali kataloga znanj
na pristojnem strokovnem svetu lahko pristojni javni zavod ali pristojni
strokovni svet predlaga ministru, da se v vzgojno-izobraževalne organizacije
uvede izvajanje novega ali spremenjenega izobraževalnega programa oziroma učnih
načrtov ali kataloga znanj.
6. člen
(načrt posodabljanja in sklep o uvedbi
posodabljanja)
(1) Načrt posodabljanja pripravi
pristojni javni zavod in ga pošlje Svetu za kakovost in evalvacije v soglasje.
Pristojni javni zavod nato pošlje načrt posodabljanja, h kateremu je predhodno
dal soglasje Svet za kakovost in evalvacije, pristojnemu strokovnemu svetu.
(2) Načrt posodabljanja vsebuje:
-       
opis in vsebino novega programa ali spremenjenih programskih elementov,
-       
trajanje posodabljanja,
-       
vzgojno-izobraževalne organizacije, v katerih uvajanje in spremljanje
poteka in način izbiranja vzgojno-izobraževalnih organizacij,
-       
merljive cilje izboljšav in kriterije za ugotavljanje doseganja teh
ciljev,
-       
podatke, ki se jih sme zbirati, katere podatke se bo zbralo pred in po
posodobitvi in način zbiranja le-teh,
-       
opis primerjalne analize s stanjem pred posodobitvijo ali druge
primerjalne analize, če je primerjalna analiza smiselna in izvedljiva,
-       
roke, v katerih pristojni javni zavod pripravi morebitna vmesna poročila
in rok, v katerem pripravi končno poročilo o poteku uvajanja, spremljanja in
evalvacije,
-       
oceno potrebnih finančnih sredstev.
(3) Po potrditvi načrta o
posodabljanju s strani pristojnega strokovnega sveta izda minister sklep o
uvedbi posodabljanja novega programa ali njegove spremembe zaradi uvedbe novega
programskega elementa. Sklep o uvedbi posodabljanja vsebuje:
-       
naziv novega programa ali njegove spremembe zaradi uvedbe spremenjenega
programskega elementa,
-       
določitev pristojnega javnega zavoda kot nosilca posodabljanja novega
programa ali njegove spremembe zaradi uvedbe novega programskega elementa,
-       
navedbo vzgojno-izobraževalnih organizacij, v katerih posodabljanje
poteka, ter trajanje in časovni potek posodabljanja,
-       
podatke, ki se lahko zbirajo in način njihovega zbiranja,
-       
poročila in roke za njihovo pripravo,
-       
oceno potrebnih finančnih sredstev in načina financiranja,
-       
določitev pričetka veljavnosti sklepa in način njegove objave.
7. člen
(naloge pristojnega javnega zavoda v
okviru posodabljanja novega programa ali spremenjenega programskega elementa)
(1) Naloge pristojnega javnega zavoda
v okviru posodabljanja novega programa ali spremenjenega programskega elementa
so:
-       
priprava in izvajanje načrta posodabljanja,
-       
svetovanje in pomoč pri reševanju konkretnih vprašanj, ki se pojavljajo
v zvezi z izvajanjem novega programa ali spremenjenega programskega elementa,
-       
oblikovanje pobud za usposabljanje in izvajanje usposabljanja strokovnih
delavcev ter dajanje predlogov za spremembe usposabljanja,
-       
zbiranje in obdelava podatkov v skladu z načrtom posodabljanja,
-       
analiza in interpretacija obdelanih podatkov ter predlog ukrepov,
-       
priprava končnega poročila in morebitnih vmesnih poročil o posodabljanju
novega programa ali spremenjenega programskega elementa,
-       
druge naloge po naročilu ministrstva.
(2) Pristojni javni zavod lahko za
načrtovanje in izvedbo posodabljanja vključi tudi zunanje strokovnjake.
8. člen
(poročilo o posodabljanju)
(1) Pristojni javni zavod pripravlja
morebitna vmesna poročila in končno poročilo o posodabljanju novega programa
ali spremenjenega programskega elementa. Pristojni javni zavod za vmesna
poročila in končno poročilo pridobi soglasje Sveta za kakovost in evalvacije.
Poročila skupaj s soglasjem Sveta
za kakovost in evalvacije predloži pristojnemu strokovnemu svetu in ministru
najkasneje do konca novembra za preteklo šolsko leto.
(2) Vmesna poročila in končno poročilo
o posodabljanju izvajanja novega programa ali spremenjenega programskega
elementa vsebuje:
-       
podatke o trajanju posodabljanja,
-       
podatke o tem, koliko in katere vzgojno-izobraževalne organizacije so
vključene v posodabljanje,
-       
podatke o številu udeležencev izobraževanja, vključenih v posodabljanje,
-       
predstavitev zbranih podatkov in njihovo analizo, v skladu z
metodologijo zbiranja in obdelave podatkov,
-       
podatke o aktivnostih, izvedenih v skladu z načrtom,
-       
poročilo o doseganju ciljev novega programa ali spremenjenega
programskega elementa z oceno doseganja standardov znanja,
-       
ovrednotenje posodobitve na osnovi primerjalne analize s stanjem pred
posodobitvijo ali druge primerjalne analize, če je primerjalna analiza smiselna
in izvedljiva,
-       
predloge za morebitne spremembe novega programa ali spremenjenega
programskega elementa, ki je bil predmet evalvacije in spremljanja,
-       
poročilo o porabljenih finančnih sredstvih.
9. člen
(spremljanje in evalvacija programov
zasebnih šol po posebnih pedagoških načelih)
(1) Če program zasebne šole, ki se
izvaja po posebnih pedagoških načelih, pridobi javno veljavnost na podlagi
sklepa pristojnega strokovnega sveta v skladu s tretjim odstavkom 17. člena
zakona, pristojni javni zavod v roku treh mesecev predloži Svetu za kakovost in
evalvacije načrt spremljave tega programa.
(2) Za spremljavo in evalvacijo
izobraževalnega programa zasebne šole, ki se izvaja po posebnih pedagoških
načelih se v skladu z določbo četrtega odstavka 17. člena zakona smiselno uporabljajo
določbe 5., 6., 7. in 8. člena tega pravilnika.
III. POSODABLJANJE S POSKUSOM
10. člen
(predlog za uvedbo poskusa)
(1) Pristojni javni zavod ali
pristojni strokovni svet lahko predlagata ministru, da se nov programski
element, nove rešitve na izvedbeni ravni, ki sistemsko ali vsebinsko posegajo v
program ali novost na področju organizacije in financiranja sistema vzgoje in
izobraževanja poskusno preverijo na vzorcu vrtcev, šol ali organizacij za
izobraževanje odraslih.
(2) Predlog za uvedbo poskusa vsebuje:
-       
vzgojno-izobraževalne organizacije, izbrane za udeležbo v poskusu in
način izbiranja vzgojno-izobraževalnih organizacij,
-       
opis in vsebino novega programskega elementa ali novosti,
-       
utemeljitev poskusa in navedbo razlogov za uvedbo,
-       
odgovorno osebo in člane projektne skupine, ki bodo vodili poskus,
-       
izvedbeni načrt in trajanje poskusa,
-       
merljive cilje poskusa in kriterije za ugotavljanje doseganja teh
ciljev,
-       
opis metodologije zbiranja in analize podatkov,
-       
opis metodologije primerjalne analize s stanjem pred posodobitvijo ali
morebitne druge primerjalne analize, če je primerjalna analiza smiselna in
izvedljiva,
-       
predvideno število udeležencev izobraževanja, ki bodo vključeni v
poskus,
-       
opredelitev potrebnih finančnih sredstev in način financiranja.
(3) Predlog za uvedbo poskusa vsebuje
tudi izvedbeni načrt in trajanje morebitnega uvajanja novega programskega
elementa ali novosti po preteku poskusa na nacionalni ravni.
11. člen
(načrt za uvedbo poskusa)
(1) Na podlagi predloga za uvedbo
poskusa iz prejšnjega člena minister s sklepom odloči o uvedbi poskusa ali zavrnitvi
predloga za uvedbo poskusa. Če se odloči za uvedbo poskusa, izda sklep o
začetku uvedbe poskusa, s katerim pristojnemu javnemu zavodu naloži, da
pripravi načrt za poskusno izvajanje novega programskega elementa ali novosti
(v nadaljnjem besedilu: načrt poskusa) na vzorcu vzgojno-izobraževalnih
organizacij in določi rok za pripravo tega načrta.
(2) Načrt za uvedbo poskusa vsebuje:
-       
vzgojno-izobraževalne organizacije, izbrane za udeležbo v poskusu, in
način izbiranja vzgojno-izobraževalnih organizacij,
-       
opis in vsebino novega programskega elementa ali novosti,
-       
utemeljitev poskusa in navedbo razlogov za uvedbo,
-       
odgovorno osebo in člane projektne skupine, ki bodo vodili poskus,
-       
izvedbeni načrt in trajanje poskusa,
-       
merljive cilje poskusa in kriterije za ugotavljanje doseganja teh
ciljev,
-       
opis metodologije zbiranja in analize podatkov,
-       
opis metodologije primerjalne analize s stanjem pred posodobitvijo ali
morebitne druge primerjalne analize, če je primerjalna analiza smiselna in
izvedljiva,
-       
predvideno število udeležencev izobraževanja, ki bodo vključeni v
poskus,
-       
način uresničevanja določb 13., 14. in 15. člena tega pravilnika,
-       
način zagotavljanja materialnih in kadrovskih pogojev poskusnega
izvajanja,
-       
soglasje ravnateljev oziroma direktorjev izbranih vzgojno-izobraževalnih
organizacij, v katerih bo poskus predvidoma potekal,
-       
roke, v katerih pristojni javni zavod pripravi morebitna vmesna poročila
in rok, v katerem pripravi končno poročilo o poteku poskusa,
-       
način zagotavljanja svetovanja in pomoči pri reševanju konkretnih
vprašanj, ki se pojavijo pri izvajanju poskusa,
-       
opredelitev potrebnih finančnih sredstev.
(3) Načrt poskusa vsebuje tudi
izvedbeni načrt in čas uvajanja novega programskega elementa ali novosti po preteku
poskusa na nacionalni ravni.
12. člen
(uvedba poskusa)
(1) Pristojni javni zavod pridobi za
načrt poskusa iz prejšnjega člena mnenja pristojnih notranjih organizacijskih
enot ministrstva in soglasje Sveta za kakovost in evalvacije.
(2) Pristojni javni zavod pošlje načrt
poskusa skupaj s soglasjem Sveta za kakovost in evalvacije v obravnavo in
potrditev na pristojni strokovni svet.
(3) Minister sprejme sklep o uvedbi
poskusa na podlagi potrjenega načrta poskusa, ki mu ga skupaj z odločitvijo
pristojnega strokovnega sveta o načrtu poskusa predloži pristojni javni zavod.
(4) Sklep o uvedbi poskusa določa:
-       
navedbo novega programskega elementa ali novosti,
-       
vzgojno-izobraževalne organizacije, v katerih poskus poteka in način
izbiranja vzgojno-izobraževalnih organizacij,
-       
način pridobivanja soglasja staršev in način obveščanja staršev,
-       
način uresničevanja določb 13., 14. in 15. člena tega pravilnika,
-       
način zagotavljanja materialnih in kadrovskih pogojev izvajanja poskusa,
-       
način zagotavljanja svetovanja in pomoči pri reševanju konkretnih
vprašanj, ki se pojavljajo v zvezi z izvajanjem poskusa,
-       
podatke, ki se lahko zbirajo in način njihovega zbiranja,
-       
čas trajanja poskusa,
-       
poročila pristojnega javnega zavoda o poteku izvajanja poskusa in
njihovo vsebino ter roke za njihovo pripravo,
-       
ocene potrebnih finančnih sredstev in načina financiranja,
-       
določitev pričetka veljavnosti sklepa in način njegove objave.
(5) Poskus izvaja pristojni javni
zavod in o svojih ugotovitvah poroča ministru in pristojnemu strokovnemu svetu.
(6) Za načrtovanje in izvedbo poskusa
lahko pristojni javni zavod vključi tudi zunanje strokovnjake.
13. člen
(seznanitev udeležencev poskusa in
njihovih staršev ter soglasja)
(1) Vzgojno-izobraževalna organizacija
seznani udeležence izobraževanja in starše mladoletnih udeležencev s cilji,
načrtovanim potekom poskusa ter načinom vključitve udeležencev izobraževanja
praviloma ob razpisu za vpis.
(2) Če se poskus uvede za že vpisano
generacijo udeležencev izobraževanja, vzgojno-izobraževalna organizacija
najmanj štiri mesece pred začetkom šolskega leta seznani udeležence
izobraževanja in starše oziroma skrbnike mladoletnih udeležencev (v nadaljnjem
besedilu: starši) s cilji, načrtovanim potekom poskusa ter načinom vključitve
udeležencev izobraževanja ter od njih pridobiti soglasje za udeležbo v poskusu.
14. člen
(možnost izbire)
Udeleženci izobraževanja, ki ne dajo
soglasja iz drugega odstavka prejšnjega člena tega pravilnika, in mladoletni
udeleženci, za katere niso dali soglasja njihovi starši, morajo imeti možnost
izobraževanja v drugem oddelku ali prešolanja na drugo šolo.
15. člen
(izstop iz poskusa)
Posamezni udeleženec izobraževanja lahko
izstopi iz oddelka, v katerem se uvajajo novi programski elementi ali novosti s
poskusom. Z izstopom udeleženca izobraževanja, ki še ni polnoleten, morajo
soglašati njegovi starši.
16. člen
(vsebina poročila o poskusu)
(1) Pristojni javni zavod pripravi
morebitna vmesna poročila ob koncu vsakega šolskega leta in končno poročilo o
poteku in zaključku poskusa. Pristojni javni zavod pridobi za vmesna in končno
poročilo soglasje Sveta za kakovost in evalvacije. Posamezno poročilo, skupaj s
soglasjem Sveta za kakovost in
evalvacije, predloži pristojni javni zavod pristojnemu strokovnemu svetu in
ministru v vednost. Preden predloži poročilo pristojnemu strokovnemu svetu in
ministru v vednost, v poročilo vključi morebitne pripombe, ki jih je v soglasju podal Svet za kakovost in evalvacije.
(2) Vmesna poročila in končno poročilo
o poskusu vsebujejo:
-       
podatke o realizaciji izvedbenega načrta in trajanju poskusa,
-       
podatke o tem, katere vzgojno-izobraževalne organizacije so vključene v
poskus,
-       
podatke o številu udeležencev izobraževanja, vključenih v poskus,
-       
predstavitev zbranih podatkov in njihovo analizo, v skladu z metodologijo
iz načrta poskusa,
-       
predstavitev morebitnih zbranih primerjalnih podatkov in morebitno
primerjalno analizo, v skladu z metodologijo iz načrta poskusa,
-       
poročilo o doseganju ciljev posodabljanja, v skladu s kriteriji za
ugotavljanje doseganja teh ciljev v načrtu poskusa, in oceno doseganja
standardov znanja,
-       
predloge za morebitne spremembe s poskusom preverjanega novega
programskega elementa ali novosti,
-       
predloge za morebitne spremembe metodologije zbiranja in analize
podatkov ali metodologije primerjalne analize,
-       
podatke o realizaciji izvedbenega načrta in trajanja morebitnega
uvajanja novega programskega elementa ali novosti po preteku poskusa na
nacionalni ravni,
-       
poročilo o porabljenih finančnih sredstvih.
(3) Vmesno poročilo vsebuje tudi
predlog za nadaljevanje ali za prekinitev poskusa in morebitnega uvajanja
novega programskega elementa ali novosti po preteku poskusa na nacionalni
ravni. Končno poročilo vsebuje tudi predlog, ali se nov programski element
oziroma novost uvede na nacionalni ravni in oceno, ali je, ne glede na
rezultate poskusa, uvajanje na nacionalni ravni še potrebno spremljati in
evalvirati po postopku, predpisanem v 5., 6., 7. in 8. členu tega pravilnika.
17. člen
(ponovna spremljava in evalvacija)
Nov programski element, ki je bil spremljan
in evalviran v okviru poskusa v določenih vzgojno-izobraževalnih organizacijah,
se ob morebitni uvedbi na nacionalni ravni ne spremlja in evalvira ponovno v
drugih vzgojno-izobraževalnih organizacijah, razen če tako določi minister na
predlog pristojnega strokovnega sveta. V primeru ponovne spremljave in evalvacije
novega programskega elementa, le-ta poteka v skladu s 5., 6., 7. in 8. členom
tega pravilnika.
18. člen
(prekinitev in predčasni zaključek
poskusa)
(1) Minister prekine nadaljnje izvajanje
poskusa, če iz poročil o poteku poskusa izhaja, da se ne dosega predpisani
izobrazbeni standard.
(2) Če so kršene pravice udeležencev
izobraževanja, lahko šolska inšpekcija ali pristojni javni zavod predlaga
ministru prekinitev nadaljnjega izvajanja poskusa.
(3) Minister lahko sprejme sklep o
predčasnem zaključku poskusa, če iz zadnjega oddanega poročila o poskusu
izhaja, da so vsi cilji poskusa doseženi.
IV. NACIONALNE EVALVACIJSKE ŠTUDIJE
19. člen
(nacionalne evalvacijske študije)
(1) Za namen pomoči pri oblikovanju
izobraževalnih politik se z nacionalnimi evalvacijskimi študijami izvaja evalvacija
sistema vzgoje in izobraževanja oziroma evalvacija posameznih elementov tega
sistema.
(2) Svet za kakovost in evalvacije
podrobneje določi način izvajanja nacionalnih evalvacijskih študij.
(3) Svet za kakovost in evalvacije
enkrat letno pripravi predlog programa izvajanja nacionalnih evalvacijskih
študij in ga predloži v sprejem ministru.
(4) Javnost izvajanja programa
nacionalnih evalvacijskih študij se zagotavlja z objavo javnega povabila za
izvajanje nacionalnih evalvacijskih študij, končnih poročil in s predstavitvami
rezultatov v strokovnih publikacijah, na strokovnih in znanstvenih srečanjih
ter v drugih javnih medijih.

Pravilnik o posodabljanju vzgojno-izobraževalnega
dela (Uradni list RS, št. 7/14) vsebuje naslednje prehodne in
končne določbe:
»V. PREHODNE IN KONČNE DOLOČBE
20. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o posodabljanju vzgojno-izobraževalnega dela (Uradni list RS,
št. 74/09).
21. člen
(dokončanje
postopkov)
Postopki, ki so bili uvedeni pred
uveljavitvijo tega pravilnika, se dokončajo po pravilniku iz prejšnjega člena.
22. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o
posodabljanju vzgojno-izobraževalnega dela (Uradni list RS, št. 27/17) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
posodabljanju vzgojno-izobraževalnega dela (Uradni list RS, št. 47/19) vsebuje naslednjo končno določbo:
»KONČNA DOLOČBA
2. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.