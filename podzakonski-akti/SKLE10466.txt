1. člen
(splošna določba)
Ta sklep določa podrobnejša pravila o načinu vodenja
registrov iz 562. člena Zakona o zavarovalništvu (Uradni list RS,
št. 93/15; v nadaljnjem besedilu: ZZavar-1), podatkih, ki se vpisujejo v
te registre, načinu javnega dostopa do teh podatkov ter o podrobnejši vsebini,
načinu in rokih obveščanja o spremembi podatkov, ki se vpisujejo v te registre.
2. člen
(vodenje registrov)
(1) Registre iz 562. člena ZZavar-1 vodijo:
1.     
Agencija za zavarovalni nadzor,
2.     
zavarovalnica,
3.     
zavarovalno zastopniška družba,
4.     
zavarovalno posredniška družba in
5.     
banka.
(2) Določbe tega sklepa o zavarovalno zastopniški in
posredniški družbi se smiselno uporabljajo tudi za samostojnega podjetnika
posameznika po zakonu, ki ureja gospodarske družbe, ki kot gospodarsko
dejavnost opravlja storitve zastopanja in posredovanja za zavarovalnice pri
sklepanju zavarovalnih pogodb.
(3) Agencija za zavarovalni nadzor vodi:
1.     
register zavarovalno zastopniških družb, ki so pridobile dovoljenje
Agencije za zavarovalni nadzor za opravljanje dejavnosti zavarovalnega
zastopanja (v nadaljnjem besedilu: register zavarovalno zastopniških družb),
2.     
register zavarovalno posredniških družb, ki so pridobile dovoljenje
Agencije za zavarovalni nadzor za opravljanje dejavnosti zavarovalnega
posredovanja (v nadaljnjem besedilu: register zavarovalno posredniških družb),
3.     
register oseb, ki so pridobile dovoljenje Agencije za zavarovalni nadzor
za opravljanje poslov zavarovalnega zastopanja (v nadaljnjem besedilu: register
zavarovalnih zastopnikov),
4.     
register oseb, ki so pridobile dovoljenje Agencije za zavarovalni nadzor
za opravljanje poslov zavarovalnega posredovanja (v nadaljnjem besedilu:
register zavarovalnih posrednikov),
5.     
register drugih oseb, če sklepajo zavarovanja, ki so v neposredni zvezi
z glavno storitvijo, ki jo opravljajo (na primer špediterji in osebe, ki
opravljajo tehnične preglede vozil), (v nadaljnjem besedilu: register družb
drugih oseb),
6.     
register zavarovalno zastopniških oziroma posredniških družb držav
članic, ki so na območju Republike Slovenije upravičene opravljati dejavnost
zavarovalnega zastopanja oziroma posredovanja preko podružnice, ustanovljene na
območju Republike Slovenije (v nadaljnjem besedilu: register podružnic družb
držav članic),
7.     
register zavarovalno zastopniških in posredniških družb oziroma drugih
oseb držav članic in zavarovalnih zastopnikov oziroma posrednikov držav članic,
ki so na območju Republike Slovenije, upravičeni neposredno opravljati storitve
oziroma posle zavarovalnega zastopanja oziroma posredovanja (v nadaljnjem besedilu:
register zavarovalnih zastopnikov oziroma posrednikov držav članic) in
8.     
register zavarovalno zastopniških družb oziroma zavarovalno posredniških
družb tretjih držav, ki so na območju Republike Slovenije upravičene opravljati
dejavnost zavarovalnega zastopanja oziroma posredovanja preko podružnice in so
pridobile dovoljenje Agencije za zavarovalni nadzor za ustanovitev podružnice
(v nadaljnjem besedilu: register podružnic družb tretjih držav).
(4) Zavarovalnica vodi:
1.     
register zavarovalno zastopniških družb, ki za zavarovalnicoopravljajo dejavnost
zavarovalnega zastopanja (v nadaljnjem besedilu: register zavarovalno
zastopniških družb),
2.     
register drugih oseb, ki za zavarovalnico sklepajo zavarovanja, ki so v
neposredni zvezi z glavno storitvijo, ki jo opravljajo (v nadaljnjem besedilu:
register družb drugih oseb) in
3.     
register zavarovalnih zastopnikov, ki na podlagi zaposlitve v
zavarovalnici oziroma drugega pravnega razmerja z zavarovalnico opravljajo
posle zavarovalnega zastopanja (v nadaljnjem besedilu: register zavarovalnih
zastopnikov).
(5) Zavarovalno zastopniška družba vodi:
1.     
register zavarovalno zastopniških družb, ki zanjo opravljajo dejavnost
zavarovalnega zastopanja (v nadaljnjem besedilu: register zavarovalno
zastopniških družb),
2.     
register drugih oseb, ki zanjo sklepajo zavarovanja, ki so v neposredni
zvezi z glavno storitvijo, ki jo opravljajo (v nadaljnjem besedilu: register
družb drugih oseb) in
3.     
register zavarovalnih zastopnikov, ki na podlagi zaposlitve oziroma
drugega pravnega razmerja z zavarovalno zastopniško družbo opravljajo posle
zavarovalnega zastopanja (v nadaljnjem besedilu: register zavarovalnih
zastopnikov).
(6) Zavarovalno posredniška družba vodi register
zavarovalnih posrednikov, ki na podlagi zaposlitve oziroma drugega pravnega
razmerja z zavarovalno posredniško družbo opravljajo posle zavarovalnega
posredovanja (v nadaljevanju: register zavarovalnih posrednikov).
(7) Banka vodi register zavarovalnih posrednikov, ki na
podlagi zaposlitve oziroma drugega pravnega razmerja z banko opravljajo posle
zavarovalnega posredovanja (v nadaljnjem besedilu: register zavarovalnih
posrednikov).
3. člen
(podatki, ki se vpisujejo v registre)
(1) V register zavarovalno zastopniških družb in v
register zavarovalno posredniških družb se vpisujejo naslednji podatki:
1.     
firma in sedež zavarovalno zastopniške oziroma zavarovalno posredniške
družbe,
2.     
številka in datum izdanega dovoljenja za opravljanje dejavnosti
zavarovalnega zastopanja oziroma posredovanja,
3.     
ime in priimek poslovodne osebe ali poslovodnih oseb,
4.     
ime in priimek prokurista ali prokuristov in
5.     
seznam držav članic, v katerih lahko zavarovalno zastopniška oziroma
zavarovalno posredniška družba opravlja svojo dejavnost.
(2) V register zavarovalnih zastopnikov in v register
zavarovalnih posrednikov se vpisujejo naslednji podatki:
1.     
ime in priimek zavarovalnega zastopnika oziroma posrednika,
2.     
številka in datum izdanega dovoljenja za opravljanje poslov
zavarovalnega zastopanja oziroma posredovanja in
3.     
seznam držav članic, v katerih lahko zavarovalni zastopnik oziroma
posrednik opravlja posle zavarovalnega zastopanja oziroma posredovanja.
(3) V register zavarovalnih zastopnikov oziroma
posrednikov države članice se vpisujejo naslednji podatki:
1.     
firma in sedež zavarovalno zastopniške oziroma zavarovalno posredniške
družbe oziroma ime, priimek zavarovalnega zastopnika oziroma posrednika,
2.     
datum prejema obvestila nadzornega organa države članice iz
574. člena ZZavar-1, podatek o registru zavarovalno zastopniških in
zavarovalno posredniških družb oziroma zavarovalnih zastopnikov in posrednikov
v državi članici ter
3.     
podatek o nadzornem organu v državi članici.
(4) Država članica iz tretjega odstavka tega člena je
država članica, v kateri ima zavarovalno zastopniška ali zavarovalno posredniška
družba sedež oziroma, v kateri ima zavarovalni zastopnik ali posrednik stalno
prebivališče.
(5) V register podružnic družb držav članic se vpisujejo
naslednji podatki:
1.     
firma in sedež zavarovalno zastopniške ali posredniške družbe,
2.     
firma in sedež podružnice,
3.     
ime in priimek poslovodne osebe,
4.     
datum prejema obvestila nadzornega organa države članice iz
574. člena ZZavar-1,
5.     
informacija o registrih zavarovalno zastopniških in posredniških družb v
državi članici,
6.     
informacija o nadzornem organu v državi članici.
(6) V register podružnic družb tretjih držav se
vpisujejo naslednji podatki:
1.     
firma in sedež zavarovalno zastopniške ali zavarovalno posredniške
družbe,
2.     
firma in sedež podružnice,
3.     
ime in priimek poslovodne osebe,
4.     
številka in datum izdanega dovoljenja ter navedba izdajatelja.
(7) V register iz drugega odstavka tega člena se za
osebe, ki so dovoljenje za opravljanje poslov zavarovalnega zastopanja oziroma
posredovanja pridobile na podlagi 358. člena Zakona o zavarovalništvu
(Uradni list RS, št. 99/10 – uradno prečiščeno besedilo, 90/12, 56/13 in
63/13 – ZS-K; v nadaljnjem besedilu: ZZavar), pod 2. točko vpiše namesto
številke navedba 'po zakonu', kot datum pa 3. 3. 2000.
(8) V register zavarovalnih zastopnikov se vpisujejo
fizične osebe, ki so pridobile dovoljenje Agencije za zavarovalni nadzor za
opravljanje poslov zavarovalnega zastopanja pri osebi iz četrtega odstavka
227. člena ZZavar (peti odstavek 230. člena ZZavar, objavljenega v
Uradnem listu RS, št. 79/06, v veljavi od dne 11. 8. 2006 do dne
28. 3. 2009).
4. člen
(roki za vpis in izbris iz registra)
(1) Agencija za zavarovalni nadzor osebe, ki jim izda
dovoljenje za opravljanje poslov ali dejavnosti zavarovalnega zastopanja ali
posredovanja, vpiše v register najkasneje v roku 8 dni od pridobitve
dovoljenja.
(2) Agencija za zavarovalni nadzor vpiše zavarovalno
zastopniško in posredniško družbo, zavarovalnega zastopnika in posrednika iz
države članice ter podružnico družbe države članice v register najkasneje do
dne, ko oseba lahko začne opravljati dejavnost oziroma posle na območju
Republike Slovenije.
(3) Zavarovalnica, zavarovalno zastopniška in
posredniška družba ter banka vpišejo zavarovalnega zastopnika oziroma posrednika
v register najkasneje v roku 15 dni, od dne, ko je oseba pridobila dovoljenje
za opravljanje poslov zavarovalnega zastopanja oziroma posredovanja oziroma, od
dne, ko se je pričela izvajati pogodba o zaposlitvi ali druga pogodba, na
podlagi katere lahko oseba opravlja posle zavarovalnega zastopanja oziroma posredovanja
pri osebi, ki vodi register.
(4) Zavarovalnica in zavarovalno zastopniška družba
vpiše zavarovalno zastopniško družbo ali drugo osebo, ki sklepa zavarovanja, ki
so v neposredni zvezi z glavno storitvijo, ki jo opravlja, v register
najkasneje v roku 15 dni, po začetku veljavnosti pogodbe, na podlagi katere
lahko oseba opravlja dejavnost zavarovalnega zastopanja za osebo, ki vodi
register.
(5) Razlog za izbris iz registra je izdaja odločbe
Agencije za zavarovalni nadzor, s katero ta odvzame dovoljenje ali ugotovi prenehanje
veljavnosti dovoljenja.
(6) Oseba, ki so vpisane v enega od registrov iz
tretjega odstavka 2. člena sklepa, Agencijo za zavarovalni nadzor obvesti o
vsaki spremembi podatkov, ki se vpisujejo v register, v roku osmih dni od
spremembe.
(7) Oseba, ki vodi register, v roku osmih dni, od dne,
ko pogoji za vpis niso več izpolnjeni, izbriše vpisano osebo iz registra.
5. člen
(način vodenja registrov in javni dostop do podatkov
iz registrov)
(1) Registri iz tega sklepa se vodijo v pisni ali
elektronski obliki.
(2) Podatki v registrih, določenih s tem sklepom, so
javni. Oseba, ki vodi register, je dolžna dopustiti vpogled v register v svojih
poslovnih prostorih najmanj pet ur tedensko, kar je razporejeno na najmanj tri
delovne dni v tednu.
(3) Agencija za zavarovalni nadzor registre iz tega
sklepa, ki jih vodi, objavlja na svoji spletni strani.
(4) Oseba, ki vodi register vodi registre v elektronskih
aplikacijah z zagotavljanjem zgodovinskih izpisov ali pa hrani izpise na zadnji
delovni dan v mesecu za tekoče leto in za pretekli dve koledarski leti. Na
izpisu je evidentiran datum zadnjega delovnega dne v mesecu in ime registra.
(5) Oseba, ki vodi register, na zahtevo prosilca izda
izpis podatkov o zahtevanih osebah iz registra, za kar prosilcu lahko zaračuna
dejanske stroške.
(6) Oseba, ki vodi register, Agenciji za zavarovalni
nadzor na njeno zahtevo izda katerikoli izpis iz registra brez obveznosti
plačila stroškov.
6. člen
(način in roki obveščanja o spremembah podatkov, ki se
vpisujejo v registre Agencije za zavarovalni nadzor)
Osebe, ki so vpisane v registre iz tretjega odstavka 2. člena
tega sklepa, o vsaki spremembi podatkov, ki se vpisujejo v register, v roku
osmih dni od spremembe obvestijo Agencijo za zavarovalni nadzor.
7. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-3/2015-4
Ljubljana, dne 26. januarja 2016
EVA 2015-1611-0090
Predsednik strokovnega sveta
Agencije za zavarovalni nadzor
Sergej Simoniti l.r.