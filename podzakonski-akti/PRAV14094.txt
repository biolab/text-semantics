I. SPLOŠNE DOLOČBE
1. člen
(vsebina)
Ta pravilnik ureja način objave prodaj v spletnem iskalniku v
izvršilnih postopkih ter podrobnejša pravila v zvezi s spletno javno dražbo v
izvršilnih postopkih z namenom zagotovitve pregledne in uspešne prodaje ter
iskanja predmetov prodaje na način, da lahko zainteresirani kupci na portalu
e-dražbe na enem mestu dostopajo do podatkov in slikovnega materiala o
predmetih prodaje ter podatkov o prodajah in se prijavijo na spletno javno
dražbo.
2. člen
(pomen izrazov)
V tem pravilniku uporabljeni izrazi imajo naslednji pomen:
-       
predmet prodaje je nepremičnina, premičnina ali premoženjska pravica, ki
se prodaja v izvršilnem postopku,
-       
urednik objave je sodišče, ki je izdalo sklep o izvršbi, ali izvršitelj,
ki je opravil rubež predmeta prodaje,
-       
oblika prodaje je podatek, ali se predmet prodaje prodaja na spletni
javni dražbi,
-       
način prodaje je prodaja na javni dražbi, prodaja z zavezujočim
zbiranjem ponudb ter komisijska prodaja v izvršilnih postopkih,
-       
vrsta prodaje je posamična prodaja, prodaja več predmetov prodaje ali
prodaja premoženja kot celote v izvršilnem postopku,
-       
spletna javna dražba je spletna (elektronska) oblika javne dražbe,
-       
portal e-sodstvo je javno spletišče, ki je sestavni del informacijskega
sistema e-sodstvo, kot ga ureja pravilnik, ki ureja elektronsko poslovanje v
civilnih sodnih postopkih,
-       
zainteresirani kupec je oseba, ki ima namen sodelovati na spletni javni
dražbi sam ali po pooblaščencu ali zastopniku,
-       
dražitelj na spletni javni dražbi je oseba, ki se je prijavila na
spletno javno dražbo in je urednik objave njegovo prijavo potrdil in
-       
SI-PASS je enotna točka za preverjanje identitete različnih uporabnikov
ter elektronsko podpisovanje vlog in ostalih dokumentov.
3. člen
(portal e-dražbe)
(1) Portal e-dražbe je spletna stran, ki jo upravlja in
vzdržuje Vrhovno sodišče Republike Slovenije, na kateri so objavljeni predmeti
prodaje in na kateri se izvajajo spletne javne dražbe.
(2) Portal e-dražbe se nahaja na spletnem naslovu
sodnedrazbe.si.
II. OBJAVA PRODAJ
4. člen
(urednik objave)
(1) Objavo prodaje, spremembo in njen preklic lahko na
portalu e-dražbe izvede samo urednik objave.
(2) Urednik objave dostopa do portala e-dražbe preko
portala e-sodstvo.
5. člen
(vsebina objave)
(1) Objava prodaje na portalu e-dražbe obsega naslednje
podatke:
-       
ID objave,
-       
predmet prodaje,
-       
vrsto postopka (izvršilni postopek),
-       
sodišče, pred katerim se postopek vodi, ter vrsto vpisnika,
-       
številko in leto zadeve,
-       
sodnika, ki vodi postopek, ali izvršitelja, ki prodaja predmete,
-       
upnika in dolžnika,
-       
obliko, način in vrsto prodaje,
-       
datum in uro objave,
-       
datum in uro začetka in konca prodaje,
-       
zaporedno številko prodaje,
-       
vrednost spora,
-       
status objave.
(2) Poleg podatkov iz prejšnjega odstavka objava prodaje
glede na njeno obliko, način in vrsto obsega tudi naslednje podatke:
-       
naziv in naslov lokacije prodaje,
-       
datum in uro naroka za odpiranje ponudb,
-       
naziv in naslov lokacije naroka za odpiranje ponudb,
-       
prostor, kjer se vodi narok za odpiranje ponudb,
-       
podatek, da gre za ponovljeno prodajo in povezava na prejšnjo objavo,
-       
prostor javne dražbe,
-       
datum preklica prodaje.
(3) Poleg podatkov iz prejšnjih odstavkov tega člena se
lahko v objavi prodaje vpišejo tudi drugi podatki, ki so lahko pomembni za
vodenje in izvedbo dejanj povezanih s prodajo.
(4) Podatki o upniku in dolžniku, sodniku, ki vodi
postopek, izvršitelju, ki prodaja predmete, vrednosti spora ter podatki iz
prejšnjega odstavka niso javno prikazani.
6. člen
(podatki o predmetu prodaje)
(1) Objava predmeta prodaje obsega naslednje podatke:
-       
vrsto predmeta,
-       
izklicno ali izhodiščno ceno,
-       
ocenjeno vrednost.
(2) Poleg podatkov iz prejšnjega odstavka objava
predmeta prodaje glede na njegovo vrsto in glede na obliko, način in vrsto
prodaje obsega tudi naslednje podatke:
-       
naslov, kjer se predmet nahaja,
-       
podatek o višini varščine,
-       
korak draženja,
-       
čas in kraj ogleda ter kdo ogled vodi.
(3) Kadar je predmet prodaje nepremičnina ali stavbna
pravica, objava vsebuje tudi podatek o površini nepremičnine ali zemljišča, na
katerem je stavbna pravica, podatek o tem, ali je le-ta vpisana v zemljiško
knjigo in v kakšnem deležu se ta prodaja, Poleg navedenega lahko objava obsega
tudi:
-       
podatke o nadstropju, v katerem se nahaja, številu sob, letu gradnje,
-       
podatek o prenovi,
-       
podatek o energetski izkaznici.
(4) Pri nepremičnini, ki je vpisana v zemljiško knjigo,
objava vsebuje tudi njen ID znak, pri nepremičnini, ki ni vpisana v zemljiški
knjigi, pa njen opis.
(5) Pri premičnini, ki je vpisana v register neposestnih
zastavnih pravic in zarubljenih premičnin, objava vsebuje tudi identifikacijski
znak neposestne zastavne pravice, pri premičnini, ki ni vpisana v registru
neposestnih zastavnih pravic in zarubljenih premičnin, pa njen opis.
(6) Kadar je predmet prodaje premoženjska pravica,
objava prodaje poslovnega deleža vsebuje tudi družbo, kjer ima družbenik delež,
pri prodaji vrednostnih papirjev tudi podatek o izdajatelju vrednostnega
papirja, pri prodaji pravice intelektualne lastnine pa tudi opis predmeta.
(7) Poleg podatkov iz prejšnjih odstavkov tega člena se
lahko pri predmetu prodaje vpišejo tudi drugi podatki, ki so lahko pomembni za
prodajo.
(8) Vsaka objava ima v elektronsko obliko pretvorjene
listine in priloge, ki jih za prodajo predmeta prodaje določa zakon, ki ureja
izvršbo in zavarovanje.
7. člen
(spletni iskalnik prodaj)
Zainteresiranim kupcem je iskanje predmetov prodaje v
izvršilnih postopkih omogočeno v spletnem iskalniku prodaj po naslednjih
merilih:
-       
sodišče,
-       
opravilna številka zadeve,
-       
oblika prodaje,
-       
način prodaje,
-       
vrsta prodaje,
-       
datum začetka prodaje,
-       
status objave,
-       
predmet prodaje,
-       
vrsta predmeta,
-       
kraj,
-       
regija,
-       
nadstropje,
-       
površina,
-       
število sob,
-       
leto gradnje,
-       
družba, kjer ima družbenik delež,
-       
izdajatelj vrednostnega papirja,
-       
izklicna ali izhodiščna cena in
-       
prosti vnos besedila.
III. SPLETNA JAVNA DRAŽBA
8. člen
(prijava zainteresiranega kupca)
(1) Zainteresirani kupec se prijavi na spletno javno
dražbo preko portala e-dražbe z uporabo SI-PASS računa.
(2) Zainteresirani kupec ob prijavi na spletno javno
dražbo izbere vlogo, v kateri bo nastopal kot dražitelj (npr. kot dražitelj ali
dražitelj, ki je hkrati upnik, zastavni upnik ali upnik zemljiškega dolga,
predkupni ali odkupni upravičenec), navede račun za nakazilo vrnjene varščine,
če se razlikuje od računa, iz katerega je bila varščina plačana, in označi, če
uveljavlja oprostitev plačila varščine ter priloži predlog za oprostitev. Za
predmete, za katere veljajo posebni pogoji za nakup, mora priložiti tudi
dokumente, iz katerih izhaja, da te posebne pogoje izpolnjuje.
(3) Če zainteresiranega kupca zastopa pooblaščenec ali
zastopnik, ob prijavi na spletno javno dražbo pred izbiro vloge, v kateri bo
nastopal zastopani dražitelj, označi zastopstvo ter poleg prilog, navedb in
označb, navedenih v prejšnjem odstavku, priloži pooblastilo ali potrdilo o
zastopstvu. Če upnika kot zainteresiranega kupca zastopa pooblaščenec zadošča
navedba, da je bilo pooblastilo dano in v kakšnem obsegu.
(4) Če je za udeležbo na spletni javni dražbi treba
plačati varščino, se zainteresiranemu kupcu ob prijavi na spletno javno dražbo
znotraj sistema portala e-dražbe posreduje višina varščine, referenčna
številka, s katero jo mora plačati, in številka računa za nakazilo varščine.
(5) Pri prodaji premičnine na spletni javni dražbi
urednik objave v oklicu določi tudi rok za plačilo varščine.
(6) Če želi na spletni javni dražbi predmet prodaje
kupiti več zainteresiranih kupcev skupaj, prijavo na spletno javno dražbo
opravi samo eden izmed njih in prijavi priloži dokumente, iz katerih izhaja, v
kakšnih deležih bodo zainteresirani kupci pridobili predmet prodaje, in
pooblastilo, da bo na spletni javni dražbi sodeloval tudi v imenu ostalih
zainteresiranih kupcev.
9. člen
(potrjevanje prijave)
(1) Urednik objave po pregledu prijave na spletno javno
dražbo in preveritvi plačila varščine zainteresiranega kupca njegovo prijavo
potrdi ali zavrne, o čemer je zainteresirani kupec obveščen znotraj sistema
portala e-dražbe.
(2) Pri zavrnitvi prijave se navede razlog zavrnitve.
10. člen
(enolični znak dražitelja)
Po potrjeni prijavi se dražitelju znotraj sistema portala
e-dražbe dodeli enolični znak, s katerim anonimno sodeluje pri izbrani spletni
javni dražbi.
11. člen
(obvestilo o preklicu in prekinitvi spletne javne dražbe)
(1) Če urednik objave spletno javno dražbo prekliče ali
prekine, je dražitelj o tem obveščen znotraj sistema portala e-dražbe.
(2) Urednik objave v primeru prekinitve spletne javne
dražbe dražitelje obvesti tudi o nadaljnjem poteku postopka.
12. člen
(potek spletne javne dražbe)
(1) Spletna javna dražba se začne samodejno, ko nastopi
čas, določen v odredbi o prodaji ali v oklicu spletne javne dražbe za njen
začetek, in traja toliko časa, kolikor je določeno v odredbi o prodaji ali v
oklicu spletne javne dražbe, razen v primeru iz 11. in 13. člena tega pravilnika.
(2) Dražitelj zvišuje izklicno ceno ali trenutno
najugodnejšo ponudbo najmanj s korakom draženja, določenim v odredbi o prodaji
ali v oklicu spletne javne dražbe. Če korak draženja ni določen, lahko zvišuje
za poljubni znesek.
(3) Tekom spletne javne dražbe je dražitelj znotraj
sistema portala e-dražbe seznanjen z vsakokratno najboljšo ponudbo in s tem,
ali je njegova ponudba najboljša.
(4) Če je ponudba dana 2 minuti pred iztekom spletne
javne dražbe se trajanje spletne javne dražbe (vsakokrat) podaljša za dodatni 2
minuti.
13. člen
(predkupni in odkupni upravičenec pri spletni javni dražbi)
(1) Če je kot dražitelj prijavljen predkupni ali odkupni
upravičenec in njegova ponudba ob koncu spletne javne dražbe ni najugodnejša,
ter v primeru, ko je njegova ponudba ob koncu spletne javne dražbe
najugodnejša, a obstajajo še drugi prijavljeni predkupni ali odkupni
upravičenci, so prijavljeni predkupni ali odkupni upravičenci znotraj sistema
portala e-dražbe takoj po koncu spletne javne dražbe pozvani, da se v 10
minutah po končani spletni javni dražbi izjavijo, če kupujejo predmet prodaje
pod enakimi pogoji.
(2) Če nihče od prijavljenih predkupnih ali odkupnih
upravičencev v roku iz prejšnjega odstavka znotraj sistema portala e-dražbe ne
uveljavlja predkupne ali odkupne pravice, se spletna javna dražba konča z
objavo poročila o poteku dražbe.
(3) Če kdo od prijavljenih predkupnih ali odkupnih
upravičencev v roku iz prvega odstavka tega člena znotraj sistema portala
e-dražbe uveljavlja predkupno ali odkupno pravico, se po preteku tega roka
objavi poročilo o poteku spletne javne dražbe z obvestilom, da dražba še ni
končana, saj se bo zaradi uveljavljanja predkupne ali odkupne pravice
nadaljevala med najugodnejšim ponudnikom ter predkupnim ali odkupnim
upravičencem, vendar ne kot spletna javna dražba.
14. člen
(poročilo o poteku spletne javne dražbe)
Po končani spletni javni dražbi se samodejno izdela poročilo
o poteku dražbe, ki je dražiteljem znotraj sistema portala e-dražbe na voljo v
anonimizirani obliki, urednikom objave pa v neanonimizirani obliki.
IV. PREHODNA IN KONČNI DOLOČBI
15. člen
(podatek o ponovljeni prodaji)
Če gre za ponovljeno prodajo in je bila prejšnja prodaja
objavljena pred začetkom uporabe tega pravilnika, se namesto povezave na
prejšnjo objavo po šesti alineji drugega odstavka 5. člena tega pravilnika,
navede, da prejšnje objave ni na portalu e-dražbe.
16. člen
(začetek uporabe)
Ta pravilnik se začne uporabljati, ko je ob tehnični
izpolnitvi pogojev izdana odredba v skladu s tretjim odstavkom 75. člena Zakona
o spremembah in dopolnitvah Zakona o izvršbi in zavarovanju (Uradni list RS,
št. 11/18).
17. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-273/2020
Ljubljana, dne 21. decembra 2020
EVA 2020-2030-0029
Mag. Lilijana Kozlovič
ministrica
za pravosodje