1 člen
(vsebina pravilnika)
Ta pravilnik podrobneje ureja:
-       
način sodelovanja ministrstva, pristojnega za zunanje zadeve (v
nadaljnjem besedilu: MZZ), in ministrstva, pristojnega za kulturo (v nadaljnjem
besedilu: MK), v zvezi s sofinanciranjem izvedbe kulturnih projektov, pri
katerih sodelujejo diplomatska predstavništva in konzulati Republike Slovenije
v tujini (v nadaljnjem besedilu: predstavništva v tujini),
-       
način sofinanciranja,
-       
oblikovanje stalne koordinacijske skupine ter njeno delovanje,
-       
postopek dodelitve sredstev posameznim kulturnim projektom.
2 člen
(področje sofinanciranja in cilji)
(1) Kulturni projekt, ki je predmet financiranja po tem
pravilniku, je projekt s področij iz 4. člena Zakona o uresničevanju javnega
interesa za kulturo (Uradni list RS, št. 77/07 − uradno prečiščeno besedilo,
56/08 in 4/10; v nadaljnjem besedilu: ZUJIK) s sodelovanjem predstavništev v
tujini (v nadaljnjem besedilu: kulturni projekt).
(2) Cilj sofinanciranja kulturnih projektov s sodelovanjem
predstavništev v tujini je spodbujanje medkulturnega dialoga in izvajanje
kulturnega sodelovanja v zunanjih odnosih, ki se uresničuje s predstavitvijo
odličnosti slovenskih dosežkov v kulturi ter s spodbujanjem bilateralnega in
multilateralnega sodelovanja.
3. člen
(stalna koordinacijska skupina)
(1) Za odločanje o sofinanciranju kulturnih projektov MZZ in
MK ustanovita stalno koordinacijsko skupino. Stalna koordinacijska skupina je
medresorska skupina sestavljena iz dveh članov, pri čemer predstojnika obeh
ministrstev izmed zaposlenih v posameznem ministrstvu s sklepom imenujeta po
enega člana in njuna namestnika za dobo štirih let, z možnostjo ponovnega
imenovanja.
(2) Stalno koordinacijsko skupino vodi predsednik, ki je
izmenično šest mesecev član iz MZZ in šest mesecev član iz MK.
(3) Člana stalne koordinacijske skupine odločata soglasno.
Vsak član je pred obravnavo predloga dolžan pridobiti relevantne informacije v
organu, kjer je zaposlen.
(4) Člana stalne koordinacijske skupine v primeru odsotnosti
nadomešča njegov namestnik.
(5) Stalna koordinacijska skupina je ustanovljena, ko se
sestane na ustanovni seji, na kateri določi prvega predsednika. Sestaja se
praviloma enkrat mesečno. Stalna koordinacijska skupina lahko sprejme
poslovnik, s katerim podrobneje uredi način izvajanja svojih nalog.
(6) Stalna koordinacijska skupina mora do 31. januarja vsako
leto pripraviti poročilo o delu za prejšnje leto.
4. člen
(predlog sofinanciranja)
(1) Predstavništvo v tujini na podlagi lastne ali druge
pobude za izvedbo kulturnega projekta poda predlog za sofinanciranje posameznega
kulturnega projekta notranji organizacijski enoti MZZ, pristojni za mednarodne
odnose v kulturi (v nadaljnjem besedilu: pristojni sektor MZZ).
(2) Predlog za sofinanciranje mora vsebovati program, ki ga
je mogoče oceniti na podlagi kriterijev iz drugega odstavka 5. člena tega
pravilnika, in finančno konstrukcijo porabe zapro­šenih sredstev za
sofinanciranje.
(3) Pristojni sektor MZZ pripravi gradivo s popolnimi
predlogi za sofinanciranje za obravnavo na stalni koordinacijski skupini in ga
pošlje njenemu predsedniku.
5. člen
(obravnava predlogov za sofinanciranje)
(1) Stalna koordinacijska skupina obravnava prejete predloge
praviloma enkrat mesečno.
(2) Stalna koordinacijska skupina na podlagi obravnave
prejetih predlogov v okviru razpoložljivih finančnih sredstev izbere projekte,
ki so najprimernejši za dosego cilja, določe­nega v drugem odstavku 2. člena
tega pravilnika, na podlagi naslednjih kriterijev:
-       
da projekt dosega primerno kakovostno raven;
-       
da je projekt zaradi estetskega pristopa zanimiv in razumljiv za tujo
publiko;
-       
da bo projekt izveden v povezavi z referenčnim tujim partnerjem;
-       
da bo projekt izveden na čimbolj ugledni lokaciji;
-       
da je projekt možno povezati s spremljajočimi aktivnostmi (delavnice,
okrogle mize, ipd.);
-       
da projekt nudi možnosti za vzpostavitev stikov in trajnejšega
sodelovanja, zlasti med mladimi, perspektivnimi umetniki;
-       
da projekt predvideva primerno odmevnost (večje šte­vilo obiskovalcev
ter odmevnost v tujih medijih.
(3) Odločitev o izbiri kulturnih projektov iz prejšnjega
odstavka mora stalna koordinacijska skupina strokovno utemeljiti v pisni
obrazložitvi, ki jo podpiše predsednik skupine.
6. člen
(sklenitev pogodbe o sofinanciranju)
Predstojnik MZZ oziroma od njega pooblaščena oseba sklene
pogodbo z izvajalcem kulturnega projekta, ki ga je stalna koordinacijska
skupina izbrala v skladu s prejšnjim členom.
7. člen
(delež sofinanciranja kulturnega projekta)
Delež sofinanciranja posameznega projekta na posameznem
predstavništvu v tujini ne sme presegati 10% sredstev, namenjenih za
sofinanciranje kulturnih projektov, ki so predmet tega pravilnika.
8. člen
(določitev namenskih sredstev)
Predstojnika MZZ in MK vsako leto, na predlog stalne
koordinacijske skupine, določita okvirno višino sredstev, ki jo bo posamezno
ministrstvo namenilo za sofinanciranje kulturnih programov v okviru
predstavništev v tujini.
9. člen
(sklic ustanovne seje)
Ustanovno sejo Stalne koordinacijske skupine skličeta člana
stalne koordinacijske skupine najkasneje v enem mesecu po začetku veljavnosti
tega pravilnika.
10. člen
(končna določba)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-95/2010/16
Ljubljana, dne 6. aprila 2011
EVA 2010-1811-0243 
Majda Širca l.r.                                                             Samuel
Žbogar l.r.
Ministrica                                                                           Minister
   
za kulturo                                                                  za
zunanje zadeve