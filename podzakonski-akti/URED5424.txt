1. člen
(vsebina)
Ta uredba določa način nakazovanja dohodnine, ki pripada
Mestni občini Ljubljana na podlagi zakona, ki ureja glavno mesto Republike
Slovenije (v nadaljnjem besedilu: dohodnina).
2. člen
(izračun nakazil dohodnine)
(1) Izračun nakazil dohodnine, ki pripada Mestni občini
Ljubljana na podlagi zakona, ki ureja glavno mesto Republike Slovenije,
pripravi Ministrstvo za finance. 
(2) Dohodnina se Mestni občini Ljubljana nakazuje trimesečno.
(3) Izračun iz prvega odstavka tega člena mora vsebovati: 
-       
trimesečni znesek dohodnine in 
-       
datume nakazil dohodnine.
3. člen
(zagotavljanje dohodnine na podračun javnofinančnih
prihodkov)
(1) Dohodnina se Mestni občini Ljubljana zagotavlja iz
prilivov na podračun proračuna države, tako da se na podračun javnofinančnih
prihodkov »Dohodnina – glavno mesto« prvo sredo oziroma naslednji delovni dan,
če sreda ni delovni dan, v mesecu marcu, juniju, septembru in decembru nakažejo
sredstva v višini iz prve alinee tretjega odstavka 2. člena te uredbe. 
(2) Nakazilo iz podračuna proračuna Republike Slovenije na
podračun javnofinančnih prihodkov iz prejšnjega odstavka se izvrši na dan
nakazila do 12. ure.
4. člen
(evidentiranje predobremenitev in priprava odredb za
nakazilo dohodnine)
(1) Trimesečni znesek dohodnine je osnova za evidentiranje
predobremenitev proračuna Republike Slovenije in za pripravo odredb za nakazilo
iz podračuna proračuna Republike Slovenije v skladu s pravilnikom, ki ureja
postopke za izvrševanje proračuna Republike Slovenije. 
(2) Predobremenitve in odredbe iz prejšnjega odstavka se
pripravijo za celotno obdobje tekočega proračunskega leta najpozneje do 28.
februarja. 
(3) Predobremenitve in odredbe iz prvega odstavka tega člena
pripravi Ministrstvo za finance, Sektor za sistem financiranja lokalnih
skupnosti.
5. člen
(vključevanje dohodnine v likvidnostni načrt proračuna
Republike Slovenije)
Trimesečni znesek dohodnine se na predlog Ministrstva za
finance, Sektorja za sistem financiranja lokalnih skupnosti, v skladu s
pravilnikom, ki ureja postopke za izvrševanje proračuna Republike Slovenije,
vključi v mesečni likvidnostni načrt proračuna Republike Slovenije.
6. člen
(predložitev trimesečnih zneskov dohodnine)
Ministrstvo za finance, Sektor za sistem financiranja lokalnih
skupnosti, trimesečne zneske dohodnine predloži Upravi Republike Slovenije za
javna plačila najpozneje do roka za prvo nakazilo dohodnine, ki je določen v
prvem odstavku 3. člena te uredbe.
7. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00712-7/2010/4
Ljubljana, dne 25. februarja 2010
EVA 2010-1611-0046
Vlada Republike Slovenije
Borut Pahor l.r. 
Predsednik