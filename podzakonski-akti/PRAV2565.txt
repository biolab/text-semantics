I. SPLOŠNA DOLOČBA
1. člen
Ta pravilnik določa postopek opravljanja
strokovnega izpita zdravstvenega inšpektorja (v nadaljnjem besedilu: izpit).
II. PROGRAM IZPITA
(črtano)
2. člen
(črtan)
3. člen
(črtan)
4. člen
(črtan)
III. OPRAVLJANJE IN POTEK IZPITA
5. člen
Zdravstveni inšpektor, ki je že opravil
strokovni izpit za delavca z univerzitetno oziroma visoko izobrazbo v državni
upravi, je oproščen splošnega dela izpita.
6. člen
Kandidat opravlja izpit pred tričlansko
komisijo, ki jo imenuje minister za zdravje (v nadaljnjem besedilu: minister).
Komisija ima zapisnikarja.
Predsedniki in člani izpitne komisije so
hkrati tudi izpraševalci za posamezna področja.
Predsedniki in člani izpitne komisije
morajo imeti najmanj takšno stopnjo izobrazbe kot jo ima kandidat.
7. člen
Kandidat, ki želi opravljati izpit za
zdravstvenega inšpektorja, vloži pisno prijavo glavnemu zdravstvenemu
inšpektorju najkasneje devet mesecev od dneva, ko je bil imenovan za
inšpektorja.
Prijavi iz prejšnjega odstavka mora
kandidat predložiti dokazila o strokovni izobrazbi, o imenovanju za
zdravstvenega inšpektorja in morebitna dokazila o opravljenem strokovnem izpitu
za delo v državni upravi.
Zdravstveni inšpektorat Republike Slovenije
predloži zahtevo za opravljanje izpita za zdravstvenega inšpektorja ministru
najkasneje v desetih mesecih od dneva, ko je kandidat začel opravljati delo
zdravstvenega inšpektorja.
8. člen
Minister z odločbo določi sestavo izpitne
komisije ter čas in kraj opravljanja izpita. Čas izpita mora biti določen tako,
da ostane zdravstvenemu inšpektorju od prejema odločbe do dneva opravljanja
izpita najmanj 15 dni, razen če sam želi opravljati izpit pred tem rokom.
Od dneva vložitve zahteve do dneva
opravljanja izpita ne sme preteči več kot 60 dni.
9. člen
Kandidat najprej opravlja splošni del
izpita.
Po uspešno opravljenem splošnem delu izpita
kandidat pristopi k opravljanju pisnega dela posebnega dela izpita.
10. člen
Pisni del izpita, ki traja lahko največ pet
ur, je pisna naloga z delovnega področja kandidata, in sicer obsega praviloma
sestavo zapisnika oziroma drugega akta v skladu s predpisi, ki urejajo upravni
postopek.
Pisni del izpita iz prejšnjega odstavka
pripravi izpraševalec v soglasju s predsednikom komisije.
Kandidat ima lahko pri pisnem delu izpita
pri sebi predpise in drugo strokovno literaturo.
11. člen
Uspešno ocenjen pisni del izpita je pogoj
za opravljanje ustnega dela posebnega dela izpita.
Ustni posebni del izpita lahko traja največ
eno uro in obsega znanje z delovnega področja kandidata.
12. člen
Uspeh kandidata se na izpitu oceni z
“opravil” ali “ni opravil”.
Komisija odloča o uspehu iz prejšnjega
odstavka z večino glasov.
Če je splošni del izpita ali pisni ali
ustni del posebnega dela izpita ocenjen neuspešno, predsednik komisije določi,
da kandidat lahko v roku 30 dni ta del izpita ponovi.
Če je kandidat pri ponovitvi dela izpita
neuspešen, se šteje, da izpita ni opravil.
13. člen
O izpitu in vprašanjih, ki so bila
postavljena na splošnem in posebnem delu izpita ter o rezultatih splošnega in
posebnega dela izpita se vodi zapisnik.
14. člen
Kandidatu, ki uspešno opravi izpit, se
vroči potrdilo o opravljenem izpitu. Potrdilo izda minister.
15. člen
Kandidat, ki ni opravil izpita, se lahko
ponovno prijavi za opravljanje izpita, vendar šele po preteku najmanj dveh
mesecev od zadnjega opravljanja izpita.
IV. EVIDENCA OPRAVLJENIH IZPITOV
16. člen
Ministrstvo za zdravje vodi za vsakega
kandidata evidenco, v katero se vloži:
-      
zahteva za opravljanje izpita s priloženimi
dokazili,
-      
dokazila o pisnem delu izpita,
-      
zapisnik iz 13. člena tega pravilnika,
-      
potrdilo o opravljenem izpitu.
17. člen
O opravljenih izpitih se vodi knjiga, ki
vsebuje:
-      
ime in priimek kandidata ter datum in kraj
rojstva,
-      
številko evidence iz prejšnjega člena tega
pravilnika,
-      
dokazila o vrsti in stopnji strokovne izobrazbe
kandidata,
-      
datum in številko potrdila o izpitu.
Knjiga se lahko vodi tudi kot računalniška
evidenca, katere sestavni del je evidenca iz prejšnjega člena.
18. člen
Predsedniku, članom komisije in
zapisnikarju pripada plačilo za delo in povračilo stroškov v zvezi z delom v
komisiji v skladu s predpisi, ki veljajo za opravljanje strokovnih izpitov za
delavce v državni upravi. Stroške izpita krije Zdravstveni inšpektorat
Republike Slovenije.

Pravilnik o opravljanju strokovnega izpita za
zdravstvenega inšpektorja (Uradni list RS, št. 54/00)
vsebuje naslednji končni določbi
»19. člen
Z dnem uveljavitve tega pravilnika preneha
veljati pravilnik o vsebini in načinu opravljanja strokovnega izpita za
zdravstvene inšpektorje, ki opravljajo nadzor nad kemikalijami (Uradni list RS,
št. 85/99).
20. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o opravljanju strokovnega izpita za zdravstvenega inšpektorja
(Uradni list RS, št. 73/03) vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o opravljanju strokovnega izpita za zdravstvenega inšpektorja
(Uradni list RS, št. 100/03) dodaja 19.a člen pravilnika:
»19.a člen
Zdravstvenim inšpektorjem, ki so opravili
strokovne izpite, ki so pretežno vsebovali poznavanje področij dela oziroma
predpisov, ki so bili v pristojnosti nadzora sanitarne oziroma zdravstvene
inšpekcije pred uveljavitvijo tega pravilnika, se prizna izpolnjevanje tega
pogoja tudi po določbah tega pravilnika.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o strokovnem izpitu za inšpektorja
(Uradni list RS, št. 75/04) v zvezi z delnim prenehanjem
veljavnosti pravilnika določa:
»30. člen
Z dnem uveljavitve tega pravilnika
prenehajo veljati v delu, ki se nanaša na opravljanje splošnega dela
strokovnega izpita za inšpektorja, naslednji pravilniki: 
[…]
4.    
Pravilnik o opravljanju strokovnega izpita za
zdravstvenega inšpektorja (Uradni list RS, št. 54/00, 100/03)
[…]«;
ter vsebuje naslednjo končno določbo:
»31. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.