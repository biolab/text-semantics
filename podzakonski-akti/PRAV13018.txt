1. člen
(vsebina)
Ta pravilnik določa:
-       
stroške preverjanja emisij iz 8. člena Zakona o omejevanju uporabe
tobačnih in povezanih izdelkov (Uradni list RS, št. 9/17 in 29/17; v nadaljnjem
besedilu: zakon),
-       
skupno obliko poročanja in dajanja na voljo podatkov o tobačnih izdelkih
in obsegu njihove prodaje v skladu z Izvedbenim sklepom Komisije (EU) 2015/2186
z dne 25. novembra 2015 o določitvi oblike za predložitev in dajanje na
voljo informacij o tobačnih izdelkih (UL L št. 312 z dne 27. 11. 2015,
str. 5; v nadaljnjem besedilu: Sklep 2015/2186/EU),
-       
višino pristojbine za prejemanje, shranjevanje, obravnavo, analiziranje
in objavljanje podatkov iz 9. člena zakona,
-       
prednostni seznam dodatkov, ki se uporabljajo v cigaretah in tobaku za
zvijanje ter za katere veljajo strožje obveznosti poročanja v skladu z
Izvedbenim sklepom Komisije (EU) 2016/787 z dne 18. maja 2016 o določitvi prednostnega
seznama dodatkov, ki jih vsebujejo cigarete in tobak za zvijanje ter za katere
veljajo strožje obveznosti poročanja (UL L št. 131 z dne 20. 5. 2016,
str. 88; v nadaljnjem besedilu: Sklep 2016/787/EU),
-       
višino pristojbine za ocene iz 12. člena zakona,
-       
skupno obliko za poročanje o elektronskih cigaretah in posodicah za
ponovno polnjenje v skladu z Izvedbenim sklepom Komisije (EU) 2015/2183 z dne
24. novembra 2015 o določitvi skupne oblike za obveščanje o elektronskih
cigaretah in posodicah za ponovno polnjenje (UL L št. 309 z dne 26. 11.
2015, str. 15; v nadaljnjem besedilu: Sklep 2015/2183/EU),
-       
obliko za obveščanje o novih tobačnih izdelkih iz 25. člena zakona,
-       
višino pristojbine za prejemanje, obravnavo, analiziranje in objavljanje
podatkov iz 26. člena zakona,
-       
obliko za poročanje o sestavinah zeliščnih izdelkov za kajenje iz 28.
člena zakona in
-       
tehnične standarde za mehanizem za ponovno polnjenje elektronskih
cigaret v skladu z Izvedbenim sklepom Komisije (EU) 2016/586 z dne
14. aprila 2016 o tehničnih standardih za mehanizem za ponovno polnjenje
elektronskih cigaret (UL L št. 101 z dne 16. 4. 2016, str. 15; v
nadaljnjem besedilu: Sklep 2016/586/EU).
2. člen
(namen poročanja)
Namen poročanja o tobačnih izdelkih, elektronskih cigaretah in
posodicah za ponovno polnjenje je zagotavljanje visoke ravni zaščite na
področju varovanja zdravja, varstva okolja in varstva potrošnikov.
3. člen
(poročevalsko obdobje)
(1) Proizvajalci in uvozniki tobačnih izdelkov 30 dni
pred nameravanim dajanjem na trg v skladu z 9. členom zakona Nacionalni
laboratorij za zdravje, okolje in hrano (v nadaljnjem besedilu: NLZOH) uradno
obvestijo o vsaki znamki in vrsti tobačnega izdelka, ki ga nameravajo dati na
trg.
(2) Proizvajalci in uvozniki podatke iz devetega
odstavka 9. člena zakona NLZOH predložijo enkrat letno, najpozneje do
30. aprila za preteklo leto. Podatki o obsegu prodaje za vsako znamko in
vrsto tobačnega izdelka se predložijo v skladu z obliko, določeno v Prilogi 1,
ki je sestavni del tega pravilnika.
(3) Proizvajalci in uvozniki elektronskih cigaret in
posodic za ponovno polnjenje šest mesecev pred nameravanim dajanjem na trg v
skladu s prvim in drugim odstavkom 26. člena zakona NLZOH predložijo
uradno obvestilo o kakršnih koli tovrstnih izdelkih, ki jih nameravajo dati na
trg.
(4) Proizvajalci in uvozniki elektronskih cigaret in
posodic za ponovno polnjenje podatke iz šestega odstavka 26. člena zakona
NLZOH predložijo enkrat letno, najpozneje do 30. aprila za preteklo leto.
Podatki iz prve alineje šestega odstavka 26. člena zakona se predložijo v
skladu z obliko, določeno v Prilogi 1 tega pravilnika.
4. člen
(način poročanja)
(1) Proizvajalec ali uvoznik tobačnih izdelkov NLZOH
predloži podatke o sestavinah, emisijah in obsegu prodaje teh izdelkov,
spremembe predloženih podatkov in podatke o umiku izdelkov s trga v skladu z
obliko, določeno v 2. členu in Prilogi Sklepa 2015/2186/EU.
(2) Proizvajalec ali uvoznik elektronskih cigaret in
posodic za ponovno polnjenje NLZOH predloži podatke o sestavinah, emisijah teh
izdelkov, spremembe predloženih podatkov in podatke o umiku izdelkov s trga v
skladu z obliko, določeno v 2. členu in Prilogi Sklepa 2015/2183/EU.
(3) Proizvajalec ali uvoznik tobačnih izdelkov,
elektronskih cigaret in posodic za ponovno polnjenje predloži podatke iz prvega
in drugega odstavka tega člena z uporabo skupnega elektronskega portala za
predložitev podatkov, ki ga upravlja Evropska komisija (v nadaljnjem besedilu:
upravljavec).
5. člen
(shranjevanje podatkov)
Za namen hrambe in dostopa do predloženih podatkov v
elektronski obliki se uporabljajo storitve shranjevanja podatkov, ki jih ponuja
upravljavec v skladu s podpisanim sporazumom o ravni storitve.
6. člen
(identifikacijska številka predlagatelja podatkov)
Proizvajalec ali uvoznik, ki namerava predložiti podatke z
uporabo skupnega elektronskega portala, pred prvo predložitvijo podatkov, v
skladu s 4. členom Sklepa 2015/2186/EU ali 4. členom Sklepa 2015/2183/EU,
zaprosi za identifikacijsko številko predlagatelja.
7. člen
(identifikacijska številka izdelka)
(1) Na podlagi identifikacijske številke predlagatelja
iz prejšnjega člena proizvajalec ali uvoznik, v skladu 5. členom Sklepa
2015/2186/EU ali 5. členom Sklepa 2015/2183/EU, določi identifikacijsko
številko tobačnega izdelka (TP-ID) oziroma identifikacijsko številko
elektronske cigarete (EC-ID) za vsak izdelek, o katerem je treba poročati.
(2) Identifikacijska številka tobačnega izdelka oziroma
elektronske cigarete je osnova za zaračunavanje pristojbin iz 10. člena tega
pravilnika.
8. člen
(poslovne skrivnosti in zaupni podatki)
Pri predložitvi proizvajalci in uvozniki v skladu s 6. členom
Sklepa 2015/2186/EU ali 6. členom Sklepa 2015/2183/EU označijo vsi podatki, ki
so po njihovem mnenju poslovna skrivnost ali zaupni podatki.
9. člen
(stroški preverjanja meritev emisij)
(1) NLZOH za preverjanje meritev emisij katrana,
nikotina in ogljikovega monoksida iz cigaret proizvajalcem in uvoznikom
tobačnih izdelkov zaračunava stroške opravljanja teh storitev, skladno z
veljavnim cenikom.
(2) Kadar NLZOH ugotovi, da cigareta vsebuje več kot 10
mg katrana, 1 mg nikotina oziroma 10 mg ogljikovega monoksida, o tem pisno
obvesti Zdravstveni inšpektorat Republike Slovenije.
10. člen
(pristojbine)
(1) NLZOH proizvajalcem in uvoznikom tobačnih izdelkov,
elektronskih cigaret in posodic za ponovno polnjenje zaračuna pristojbino za
storitve iz desetega odstavka 9. in trinajstega odstavka 26. člena zakona v
višini 864,00 eurov.
(2) NLZOH proizvajalcem in uvoznikom tobačnih izdelkov,
elektronskih cigaret in posodic za ponovno polnjenje zaračuna pristojbino za
storitve iz devetega odstavka 9. člena in šestega odstavka 26. člena zakona v
višini 250,00 eurov.
(3) NLZOH proizvajalcem in uvoznikom tobačnih izdelkov
zaračuna pristojbino za izvedbo ocene iz četrtega odstavka 12. člena zakona v
višini 1.864,00 eurov.
(4) Po predložitvi podatkov iz prvega, drugega in
tretjega odstavka tega člena NLZOH proizvajalcem in uvoznikom izda zahtevek za
plačilo pristojbine. Zahtevan znesek se poravna najpozneje v 15 dneh od izdaje
zahtevka. V primeru zamude plačila se zaračunajo zamudne obresti v skladu z
veljavnim predpisom o predpisani obrestni meri zamudnih obrestih.
11. člen
(prednostni seznam dodatkov)
Prednostni seznam dodatkov, ki jih vsebujejo cigarete in
tobak za zvijanje, je določen v Sklepu 2016/787/EU.
12. člen
(poročanje o sestavinah zeliščnih izdelkov za kajenje)
(1) Proizvajalci in uvozniki zeliščnih izdelkov za
kajenje NLZOH šest mesecev pred nameravanim dajanjem na trg novega ali
spremenjenega zeliščnega izdelka za kajenje, v skladu s Prilogo 2, ki je
sestavni del tega pravilnika, za vsak zeliščni izdelek za kajenje predložijo
seznam vseh sestavin, njihove količine, uporabljene pri izdelavi posameznega
izdelka, posebej za vsako znamko in vrsto.
(2) Ob predložitvi podatkov iz prejšnjega odstavka lahko
proizvajalci in uvozniki ustrezno označijo vse podatke iz Priloge 2 tega
pravilnika, ki so po njihovem mnenju poslovna skrivnost ali zaupni podatki.
Sestavine zeliščnega izdelka za kajenje se ne štejejo za poslovno skrivnost ali
zaupen podatek.
13. člen
(obveščanje o novih tobačnih izdelkih)
(1) Proizvajalci in uvozniki novih tobačnih izdelkov
NLZOH šest mesecev pred nameravanim dajanjem novega tobačnega izdelka na trg v
skladu s Prilogo 3, ki je sestavni del tega pravilnika, obvestijo o vsakem
novem tobačnem izdelku, ki ga nameravajo dati na trg.
(2) Uradnemu obvestilu iz prejšnjega odstavka
proizvajalci in uvozniki priložijo podatke, določene v prvem odstavku 25. člena
zakona.
(3) Ob predložitvi podatkov iz prvega in drugega
odstavka tega člena lahko proizvajalci in uvozniki, v skladu z določbo drugega
odstavka 6. člena Sklepa 2015/2186/EU, označijo vse podatke iz Priloge 3 tega
pravilnika, ki so po njihovem mnenju poslovna skrivnost ali zaupni podatki.
14. člen
(mehanizem za ponovno polnjenje elektronskih cigaret)
Elektronske cigarete, ki se lahko ponovno napolnijo in
posodice za ponovno polnjenje se lahko dajo na trg le, če mehanizem, s katerim
se ponovno napolnijo, izpolnjuje pogoje iz 2. člena Sklepa 2016/586/EU.
PREHODNA IN KONČNA DOLOČBA
15. člen
(prvo poročevalsko obdobje)
Prvo poročevalsko obdobje, za katerega morajo proizvajalci in
uvozniki tobačnih izdelkov pripraviti poročilo v skladu s tem pravilnikom, je
do 30. aprila 2018 za leto 2017.
16. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-53/2017
Ljubljana, dne 31. januarja 2018
EVA 2017-2711-0011
Milojka Kolar Celarc l.r.
Ministrica
za zdravje

Priloga 1: Določitev
oblike za predložitev podatkov o obsegu prodaje
Priloga 2: Oblika za
predložitev in dajanje na voljo podatkov o zeliščnih izdelkih za kajenje
Priloga 3: Oblika za
predložitev in dajanje na voljo podatkov o novih tobačnih izdelkih