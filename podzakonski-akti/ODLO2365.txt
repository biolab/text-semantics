1. člen
(1) S tem odlokom se zaradi preprečevanja okužb s SARS-CoV-2
ter zajezitve in obvladovanja nalezljive bolezni COVID-19 začasno delno omeji
gibanje ljudi in omeji oziroma prepove zbiranje ljudi v Republiki Sloveniji.
(2) Ta odlok se ne uporablja za dejavnosti, ki se izvajajo za
zagotavljanje izvajanja nalog države, samoupravnih lokalnih skupnosti in javnih
služb ter za organe političnih strank.
2. člen
Omeji se gibanje ljudi med 22. in 5. uro, razen za primere:
1.     
odpravljanja neposredne nevarnosti za zdravje, življenje in premoženje,
2.     
prihoda na delo, odhoda z dela in izvajanja nujnih delovnih nalog,
3.     
dostopa in nudenja storitev za nujne primere,
4.     
opravljanje storitev dostave hrane ali zdravil,
5.     
potovanja oseb, ki so vstopile v Republiko Slovenijo z namenom tranzita
čez ozemlje Republike Slovenije v sosednjo državo ali do svojega prebivališča v
Republiki Sloveniji.
3. člen
(črtan)
3.a člen
V Obalno-kraški, Goriški in Koroški statistični regiji se
gibanje omeji na to regijo, razen če ta odlok določa drugače.
3.b člen
(1) Prehajanje med
statistično regijo iz prejšnjega člena in drugimi statističnimi regijami je
prepovedano v obe smeri, ob upoštevanju priporočil Nacionalnega inštituta za
javno zdravje (v nadaljnjem besedilu: NIJZ) pa je za posameznike dovoljeno za:
1.     
prihod na delo, odhod z dela in izvajanje delovnih nalog,
2.     
opravljanje gospodarskih, kmetijskih in gozdarskih dejavnosti,
3.     
odpravljanje neposredne nevarnosti za zdravje, življenje in premoženje,
4.     
varstvo in pomoč osebam, ki so potrebne podpore, oziroma zaradi oskrbe
ali nege družinskih članov ali če gre za izvajanje starševske skrbi in stikov z
otrokom,
5.     
dostop do lekarn, zdravstvenih in sanitarnih storitev ter zdraviliškega
zdravljenja,
6.     
dostop do tujih diplomatskih in konzularnih predstavništev,
7.     
dostop do storitev za nujne primere,
8.     
dostop do izvajanja nalog, povezanih z delovanjem pravosodnih in
upravnih organov ter organov pregona,
9.     
dostop do storitev za osebe s posebnimi potrebami,
10.  
izvajanje vzdrževalnih del ali sezonskih opravil na zasebnem objektu ali
zemljišču za člane istega gospodinjstva,
11.  
potovanja oseb z namenom tranzita čez statistično regijo iz prejšnjega
člena, v sosednjo državo ali do svojega prebivališča v Republiki Sloveniji,
12.  
nujno vzdrževanje groba, pri čemer mora posameznik izkazati upravičenost
z dokazilom o najemu groba ali drugim ustreznim dokazilom.
(2) Uveljavljanje izjem
iz prejšnjega odstavka velja tudi za ožje družinske člane posameznika in člane
skupnega gospodinjstva, kadar potujejo skupaj.
(3) Prehajanje med
statistično regijo iz prejšnjega člena in drugimi statistični regijami je ob
upoštevanju priporočil NIJZ dovoljeno tudi posamezniku, ki:
-       
predloži negativni rezultat testa na virus SARS-CoV-2 z metodo verižne
reakcije s polimerazo (v nadaljnjem besedilu: test PCR) ali hitrimi
antigenskimi testi (v nadaljnjem besedilu: test HAG), ki
ni starejši od 48 ur,
-       
predloži dokazilo o cepljenju zoper COVID-19, s katerim dokazuje, da je
od prejema drugega odmerka cepiva proizvajalca Biontech/Pfizer preteklo najmanj
sedem dni ali proizvajalca Moderna najmanj 14 dni, oziroma od prejema prvega
odmerka cepiva proizvajalca AstraZeneca najmanj 21 dni,
-       
ima potrdilo o pozitivnem rezultatu testa PCR ali testa HAG, ki je
starejši od 21 dni, vendar ni starejši od šest mesecev, ali
-       
ima potrdilo zdravnika, da je prebolel COVID-19 in od začetka simptomov
ni minilo več kot šest mesecev.
(4) Potrdila o
testiranju iz prejšnjega odstavka se upoštevajo, če so bila izdana v državah
članicah Evropske unije oziroma državah članicah schengenskega območja ali pri
organizacijah oziroma pri posameznikih v tretjih državah, ki jih Inštitut za
mikrobiologijo in imunologijo in Nacionalni laboratorij za zdravje, okolje in
hrano (v nadaljnjem besedilu: NLZOH) prepoznata kot ustrezne in so objavljeni
na spletni strani NLZOH.
(5) Šteje se, da posameznik
prebiva v statistični regiji iz prejšnjega člena, če ima v tej regiji stalno
ali začasno prebivališče. Če ima posameznik stalno ali začasno prebivališče v
statistični regiji iz prejšnjega člena in hkrati stalno ali začasno
prebivališče v drugi statistični regiji, je lahko nastanjen samo na enem
naslovu prebivanja in se ne sme seliti med obema prebivališčema med
statističnimi regijami.
(6) Pri prehajanju med
statistično regijo iz prejšnjega člena in drugimi statističnimi regijami mora
imeti posameznik pri sebi dokazilo, s katerim izkaže upravičenost uveljavljanja
izjeme iz prvega odstavka tega člena, in lastnoročno podpisano čitljivo izjavo,
ki vsebuje podatke iz sedmega odstavka tega člena. Izjava ni potrebna, kadar
posameznik prehaja med statističnimi regijami na podlagi 1. in 3. točke prvega
odstavka tega člena. Dokazilo in izjavo mora posameznik na zahtevo pokazati
uradni osebi organa, pristojnega za nadzor nad izvajanjem tega odloka,
policistu oziroma občinskemu redarju.
(7) Izjava iz
prejšnjega odstavka vsebuje naslednje podatke:
1.     
ime in priimek,
2.     
naslov bivališča,
3.     
naslov oziroma kraj cilja potovanja,
4.     
navedbo razloga, ki upravičuje gibanje in zadrževanje iz prvega odstavka
tega člena,
5.     
navedbo morebitnih ožjih družinskih članov ali članov skupnega
gospodinjstva, ki se v skladu s tem členom gibljejo in zadržujejo z njim,
6.     
navedbo, da njemu ali ožjim družinskim članom ali članom skupnega
gospodinjstva, ki se v skladu s prvim odstavkom tega člena gibljejo in
zadržujejo z njim, ni bila odrejena osamitev (izolacija) ali karantena,
7.     
navedbo, da se zaveda kazenske ali odškodninske odgovornosti zaradi
neupoštevanja predpisov, odredb ali ukrepov za zatiranje ali preprečevanje
nalezljivih bolezni pri ljudeh,
8.     
navedbo, da se zaveda omejitev iz tega odloka in da jih bo spoštoval.
4. člen
(črtan)
5. člen
(1) Začasno je
prepovedano zbiranje več kot deset ljudi.
(2) Začasno so
prepovedane vse prireditve in shodi, ki se jih udeleži več kot deset ljudi.
(3) Ne glede na prvi
odstavek tega člena se zbiranje ljudi dovoli skupini oseb, če gre za ožje
družinske člane ali člane skupnega gospodinjstva ob upoštevanju omejitev in
prepovedi iz tega odloka.
6. člen
Pri zbiranju ljudi iz tega odloka je zaradi preprečevanja
okužbe z virusom SARS-CoV-2 treba smiselno upoštevati vsa higienska navodila
oziroma priporočila NIJZ, ki so objavljena na spletnih straneh NIJZ.
7. člen
(1) Ne glede na prvi odstavek 5. člena tega odloka lahko
posameznik ali osebe iz skupnega gospodinjstva ob upoštevanju priporočil NIJZ
na prostem oziroma odprtih javnih krajih izvajajo takšno športno-rekreacijsko
dejavnost, pri kateri se ohranja varna razdalja do drugih posameznikov.
(2) Pri sprehodih na zelenih površinah in
športno-rekreacijski dejavnosti iz prejšnjega odstavka, pri kateri je mogoče do
drugih posameznikov neprekinjeno vzdrževati najmanj tri metre medsebojne
razdalje, ne glede na določbe drugih odlokov posameznikom ali osebam iz
skupnega gospodinjstva ni treba nositi zaščitne maske.
8. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.
9. člen
(1) Globe za kršitve tega odloka se izrekajo v skladu z
zakonom, ki ureja nalezljive bolezni. Izvajanje tega odloka poleg pristojnih
inšpekcijskih služb nadzorujejo tudi Policija in občinska redarstva v okviru
svojih pristojnosti.
(2) Če pri opravljanju svojih nalog vpoklican pripadnik
Civilne zaščite naleti na kršitve iz tega odloka, ki jih ne more preprečiti
oziroma prekiniti z opozorilom, o kršitvi nemudoma obvesti najbližjo postajo
Policije.

Odlok o začasni delni omejitvi gibanja ljudi
in prepovedi zbiranja ljudi zaradi preprečevanja okužb s SARS-CoV-2 (Uradni
list RS, št. 27/21) vsebuje naslednjo končno določbo:
»KONČNA DOLOČBA
10. člen
Ta odlok začne veljati 27. februarja 2021 in velja do 5.
marca 2021.«.

Odlok
o spremembah določenih odlokov, izdanih na podlagi Zakona o nalezljivih
boleznih (Uradni list RS, št. 30/21)
spreminja 10. člen odloka tako, da se glasi:
»10. člen
Ta odlok začne veljati 27. februarja 2021 in velja do 12.
marca 2021.«;
ter vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah določenih odlokov, izdanih
na podlagi Zakona o nalezljivih boleznih (Uradni list RS, št. 35/21) spreminja 10. člen odloka tako, da
se glasi:
»10. člen
Ta odlok začne veljati 27. februarja 2021 in velja do
19. marca 2021.«;
ter vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah Odloka o začasni delni
omejitvi gibanja ljudi in prepovedi zbiranja ljudi zaradi preprečevanja okužb s
SARS-CoV-2 (Uradni list RS, št. 40/21) spreminja 10. člen odloka tako, da
se glasi:
»10. člen
Ta odlok začne veljati 27. februarja 2021 in velja do 26. marca
2021.«;
ter vsebuje naslednjo končno določbo:
»KONČNA DOLOČBA
5. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembah in dopolnitvi Odloka o
začasni delni omejitvi gibanja ljudi in prepovedi zbiranja ljudi zaradi
preprečevanja okužb s SARS-CoV-2 (Uradni list RS, št. 43/21) spreminja 10. člen odloka tako, da
se glasi:
»10. člen
Ta odlok začne veljati 27. februarja 2021 in velja do 2. aprila
2021.«;
ter vsebuje naslednjo končno določbo:
»KONČNA DOLOČBA
4. člen
Ta odlok začne veljati naslednji dan po objavi v Uradnem
listu Republike Slovenije.«.