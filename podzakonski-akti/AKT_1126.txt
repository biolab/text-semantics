I. SPLOŠNE DOLOČBE
1. člen
Ta splošni akt natančneje določa:
i.     metodologijo
merjenja tehnične kakovosti storitev dostopa do interneta prek fiksnega
širokopasovnega dostopa in prek širokopasovnega dostopa do storitev na fiksni
lokaciji z uporabo brezžičnih tehnologij,
ii.     postopke
za ugotavljanje skladnosti pogodbenih določil glede hitrosti,
iii.    pravila,
ki zagotavljajo enako in nediskriminatorno obravnavo internetnega prometa ter
transparentnost ponudnikov pri zagotavljanju storitev dostopa do interneta v
razmerju do končnih uporabnikov glede obsega, omejitev, vrste in kakovosti,
način sklepanja pogodb ter s tem povezane pravice končnih uporabnikov,
iv.   pravila
glede upravljanja in omejevanja prometa v okviru storitve dostopa do interneta.
II. POMEN IZRAZOV
2. člen
Izrazi, uporabljeni v tem splošnem aktu, imajo naslednji
pomen:
i.     AKOS
Test Net je merilno in analitično orodje, potrjeno s strani agencije, ki
končnim uporabnikom storitev dostopa do interneta omogoča izvajanje meritev
zmogljivosti, kakovosti in transparentnosti internetne povezave.
ii.     Uredba
2015/2120 je Uredba (EU) 2015/2120 Evropskega parlamenta in Sveta z dne 25. 11.
2015 o določitvi ukrepov v zvezi z dostopom do odprtega interneta in spremembi
Direktive 2002/22/ES o univerzalni storitvi in pravicah uporabnikov v zvezi z
elektronskimi komunikacijskimi omrežji in storitvami ter Uredbe (EU) št.
531/2012 o gostovanju v javnih mobilnih komunikacijskih omrežjih v Uniji (v
nadaljevanju: Uredba 2015/2120).
iii.    FWBA
dostop (angl. Fixed Wireless Broadband Access) je širokopasovni dostop do
elektronskih komunikacijskih storitev na fiksni lokaciji z uporabo brezžičnih
tehnologij. Storitev dostopa do interneta prek FWBA dostopa se zagotavlja s
pomočjo namenske opreme ter ustrezne notranje ali zunanje antene, nameščene na
fiksni lokaciji končnega uporabnika.
iv.   Tehnično
kakovost storitve dostopa do interneta opredeljujejo omrežni parametri, kot so
hitrost, prehodni čas (latenca), trepetanje, izguba paketov in razmerje
izgubljenih paketov.
v.    Ponudnik
storitev dostopa do interneta je operater, ki končnim uporabnikom zagotavlja
oziroma ponuja storitev dostopa do interneta (v nadaljevanju: ponudnik).
vi.   Minimalna
hitrost je hitrost povezave, ki mora biti ob izključenih specializiranih
storitvah vedno na voljo na omrežni priključni točki končnega uporabnika, razen
v primerih, kot jih predvidevajo 140. in 141. člen ZEKom-1 ter tretji odstavek
3. člena Uredbe 2015/2120 oziroma na njihovi podlagi sprejeti pogoji poslovanja
ponudnikov. Minimalna hitrost v primeru fiksnega širokopasovnega dostopa mora
znašati vsaj 50 % maksimalne ter vsaj 25 % maksimalne pritočne in odtočne
hitrosti z uporabo FWBA dostopa.
vii.   Maksimalna
hitrost v fiksnih omrežjih in na fiksni lokaciji je najvišja pritočna in
odtočna hitrost povezave na omrežni priključni točki, ki je končnemu uporabniku
na razpolago vsaj enkrat dnevno ob izključenih specializiranih storitvah.
viii.  Običajno
razpoložljiva hitrost je hitrost povezave na omrežni priključni točki končnega   uporabnika,
ki je dosegljiva 90 % časa dneva in se meri izven vršnih ur ter mora znašati
vsaj 80 % maksimalne pritočne in odtočne hitrosti povezave. V primeru FWBA
dostopa mora običajno razpoložljiva hitrost znašati vsaj 50 % maksimalne
hitrosti.
ix.   Dejanska
hitrost je hitrost storitve dostopa do interneta na omrežni priključni točki,
ki jo v izbranem trenutku izmeri končni uporabnik, pooblaščena oseba ponudnika
ali pooblaščena oseba agencije z uporabo merilnega orodja AKOS Test Net.
x.    Oglaševana
hitrost je hitrost, ki jo ponudnik navaja v promocijskih ponudbah in jo preko
oglaševanja ponuja nedoločenemu krogu končnih uporabnikov.
xi.   Bistveno
stalno ali redno ponavljajoče razhajanje med pogodbeno in dejansko hitrostjo
dostopa do interneta je opredeljeno v 12. členu tega splošnega akta in se
preverja na način, kot je določen v 11. členu.
xii.   Specializirane
storitve so elektronske komunikacijske storitve, ki niso del storitev dostopa
do interneta in so optimizirane za specifično vsebino, aplikacijo ali storitev
oziroma njihovo kombinacijo, kjer je optimizacija nujno potrebna, da se zaradi
same narave storitve ali aplikacije zagotovi ustrezna raven kakovosti storitve
ali/in zaupnosti, celovitosti ter razpoložljivosti.
xiii.  Terminalska
oprema je komunikacijska oprema, kot opredeljena v Direktivi Komisije
2008/63/ES z dne 20. 6. 2008 o konkurenci na trgih za telekomunikacijsko
terminalsko opremo.
xiv. Vršna
ura je čas statistično največje obremenitve fiksnega omrežja in traja največ
dve uri in pol v določenem neprekinjenem obdobju dneva, kar opredeli ponudnik v
svojih pogojih poslovanja.
xv.  Transparentnost
internetne povezave pomeni, da ponudnik skozi svoje omrežje transparentno, brez
omejevanja, upočasnjevanja, zadrževanja ali drugega motenja, ne glede na
pošiljatelja ali prejemnika, vsebino, aplikacijo ali storitev ali terminalsko
opremo prenaša ves internetni promet, razen v primerih, kot jih predvideva 3. člen
Uredbe 2015/2120.
Preostali izrazi, uporabljeni v tem splošnem aktu, imajo enak
pomen, kot je določen v Uredbi 2015/2120 in ZEKom-1, če iz samega besedila
splošnega akta ne izhaja drugače.
III. SPLOŠNA DOLOČILA
3. člen
Končni uporabniki imajo prek storitev dostopa do interneta
pravico dostopa do informacij in vsebin ter njihovega razširjanja, uporabe in
zagotavljanja aplikacij ter storitev brez diskriminacije in uporabe terminalske
opreme po lastni izbiri, ne glede na svojo lokacijo ali lokacijo ponudnika
oziroma izvor ali cilj informacij, vsebino, uporabljeno aplikacijo ali
storitev.
4. člen
Ponudniki morajo pri zagotavljanju storitev dostopa do
interneta enakovredne vrste prometa obravnavati enako, brez omejevanja,
upočasnjevanja, zadrževanja ali drugega motenja, ne glede na pošiljatelja ali
prejemnika, vsebino, aplikacijo ali storitev ali uporabljeno terminalsko
opremo.
5. člen
(1) Ponudniki lahko izvajajo ukrepe za razumno upravljanje
prometa. Da bi se takšni ukrepi šteli za razumne, morajo biti pregledni,
nediskriminatorni in sorazmerni ter ne smejo temeljiti na poslovnih razlogih, temveč
na objektivno različnih zahtevah glede tehnične kakovosti storitev za posamezno
vrsto prometa.
(2) Ukrepi iz prejšnjega odstavka se lahko uporabljajo
izključno z namenom učinkovitejše izrabe omrežnih virov in optimizacije splošne
kakovosti prenosa, pri čemer se mora enakovredne vrste prometa obravnavati
enako. Upravljanje prometa ne sme vključevati beleženja, spremljanja in
analiziranja vsebine komunikacije in se ne sme izvajati dlje, kot je nujno
potrebno za namene nemotene uporabe storitev.
(3) Ukrepi, ki presegajo ukrepe iz prvega in drugega odstavka
tega člena, se uporabljajo izključno za namene opredeljene v tretjem odstavku
203. člena ZEKom-1 in v tretjem odstavku Uredbe 2015/2120.
6. člen
Ponudnik ne sme vplivati na promet, ki poteka med AKOS Test
Net strežniki in uporabniško terminalsko napravo.
IV. PREGLEDNOST IN PRAVICE KONČNIH UPORABNIKOV
7. člen
(1) Ponudniki morajo na svojih spletnih straneh na enem,
dobro vidnem in enostavno dostopnem mestu, objaviti pregledne, celovite,
razumljive, primerljive, terminološko konsistentne in vseskozi posodobljene
informacije o storitvah dostopa do interneta ter morebitne omejitve pri uporabi
teh, vključno z ukrepi, ki se nanašajo na zagotavljanje varnosti in celovitosti
omrežja ter storitev in kakorkoli vplivajo na uporabniško izkušnjo.
(2) Informacije iz prejšnjega odstavka morajo vključevati
najmanj:
i.     Jasno
in razumljivo razlago minimalne, običajno razpoložljive in maksimalne hitrosti
glede na tehnologijo dostopa in v skladu s tem splošnim aktom.
ii.     Morebitne
omejitve glede:
a.   
količine prenosa podatkov znotraj paketa,
b.   
uporabnikove ali ponudnikove terminalske opreme,
c.   
sočasne uporabe specializiranih storitev (v kolikor te obstajajo, morajo
ponudniki v pogodbi jasno navesti, kakšno hitrost dostopa do interneta lahko
končni uporabnik pričakuje v primeru sočasne rabe vseh naročenih storitev),
d.   
kakovosti in delovanja storitev.
iii.    Čas
in razpon vršnih ur.
iv.   Spletno
povezavo do merilnega orodja AKOS Test Net.
v     Spletno
povezavo do besedila tega splošnega akta.
vi.   Vpliv
upravljanja prometa z namenom zagotavljanja varnosti in celovitosti omrežja na
dostopnost, uporabo in kakovost storitev in aplikacij, ki jih lahko uporablja
ali želi dostopati do njih končni uporabnik.
vii.   Interaktivni
digitalni zemljevid pokrivanja Republike Slovenije z radijskim signalom glede
na uporabljeno brezžično tehnologijo, uporabljen spekter in pričakovano
zmogljivost (tj. običajno razpoložljive pritočne in odtočne hitrosti).
Zemljevid se mora posodabljati vsaj enkrat letno.
viii.  Potencialna
varnostna tveganja, ki izhajajo iz uporabe storitev dostopa do interneta in
uporabe terminalske opreme brez potrebne zaščite.
ix.   Jasno
in razumljivo razlago pravnih sredstev in drugih možnosti, ki so končnemu
uporabniku na razpolago v primeru ugotovljenih razhajanj med dejansko
zagotovljeno in pogodbeno dogovorjeno storitvijo dostopa do interneta.
(3) V primeru, da ponudnik omejuje uporabo oziroma dostop do
določenih storitev ali aplikacij preko storitve dostopa do interneta zaradi
namena zagotavljanja varnosti in celovitosti omrežij in storitev ali zaradi
drugih namenov, mora na enak način, kot izhaja iz prejšnjega odstavka, objaviti
najmanj naslednje informacije:
a.     
opis tveganja s povezavo do priporočila, ki priporoča določene ukrepe
(CSIRT, interna ocena tveganja, mednarodni standard, dobra praksa, ipd.);
b.     
tip omrežja in tip uporabnikov (rezidenčni oziroma poslovni) na katere
se omejitev nanaša;
c.     
tehnični opis ukrepa in posledice ukrepa;
d.     
začetek uvedbe ukrepa;
e.     
alternativne načine dostopa do storitev ali aplikacij za končnega
uporabnika;
f.      
možnost sprostitve omejitve na zahtevo končnega uporabnika.
(4) Ponudnik mora v primeru omejevanja uporabe oziroma
dostopa do določenih storitev ali aplikacij predhodno izvesti temeljito
analizo, iz katere bo nedvomno izhajalo, da gre za varnostno tveganje, ki
utemeljuje ukrep in hkrati ne temelji na poslovnih ali drugih razlogih, ki bi
bili v prid ponudniku in na škodo končnega uporabnika.
(5) Varnostno tveganje in sprejeti ukrepi oziroma ukrepi iz
prejšnjega odstavka morajo biti zabeleženi v varnostnem načrtu ponudnika.
(6) Ponudnik mora ukrep oziroma ukrepe omejevanja
internetnega prometa umakniti takoj, ko se tveganje zniža na sprejemljivo
raven.
V. STORITEV DOSTOPA DO INTERNETA IN POGODBENA DOLOČILA
8. člen
(1) Ponudniki morajo v naročniški pogodbi, ki se nanaša na
izvajanje storitve dostopa do interneta na fiksni lokaciji in ob spremembi s
tem povezanih dejanskih okoliščin, navesti najmanj naslednje:
i.     Maksimalno,
običajno razpoložljivo ter minimalno zagotovljeno pritočno in odtočno hitrost,
ki jo bo ponudnik zagotavljal na konkretni omrežni priključni točki, vključno
preko FWBA dostopa. Hitrost mora biti opredeljena na podlagi koristne vsebine,
ki se prenaša na IP nivoju ali višje v TCP/IP v protokolnem skladu.
ii.     Jasno
opredeljen vpliv določenih dejavnikov na storitev dostopa do interneta:
a.      omejitve
glede uporabniške ali ponudnikove terminalske opreme;
b.      uporaba
specializiranih storitev glede na zmogljivost priključka in število ter
kakovost naročenih storitev (npr. IPTV in VoD). Končni uporabnik mora biti
seznanjen s hitrostjo dostopa do interneta, ki mu bo še na razpolago ob sočasni
rabi vseh specializiranih naročenih storitev v najvišji kakovosti.
iii.    Jasno
in razumljivo razlago pravnih sredstev, ki jih ima končni uporabnik na
razpolago v primeru bistveno stalnih ali redno ponavljajočih razhajanj glede
hitrosti storitve dostopa do interneta dogovorjeno s pogodbo.
(2) V kolikor podatki iz prve točke prejšnjega odstavka niso
znani pred podpisom pogodbe, se v naročniški pogodbi navede oglaševano hitrost.
V tem primeru mora ponudnik nemudoma, ko razpolaga s podatki iz prejšnjega
odstavka oziroma najkasneje v roku enega meseca, končnemu uporabniku v podpis
posredovati aneks k naročniški pogodbi z navedenimi manjkajočimi podatki. V
kolikor se končni uporabnik ne strinja z vsebino aneksa, lahko odstopi od
naročniške pogodbe brez plačila stroškov predčasne prekinitve naročniškega
razmerja.
(3) Ponudniki morajo v naročniški pogodbi, ki se nanaša na
izvajanje storitve dostopa do interneta pri mobilnem dostopu, navesti najmanj
naslednje:
i.     Ocenjeno
maksimalno in oglaševano pritočno in odtočno hitrost glede na zmogljivost omrežja
ter naročeni paket. Hitrost mora biti opredeljena na podlagi koristne vsebine,
ki se prenaša na IP nivoju ali višje v TCP/IP v protokolnem skladu.
ii.     Jasno
opredeljen vpliv določenih dejavnikov na storitev dostopa do interneta:
a.      zakupljene
količine prenosa podatkov znotraj paketa, posledice in ukrepi ob prekoračitvi
le-teh;
b.      omejitve
glede uporabniške ali ponudnikove terminalske opreme.
iii.    Jasno
in razumljivo razlago pravnih sredstev, ki jih ima končni uporabnik na
razpolago v primeru bistveno stalnih ali redno ponavljajočih razhajanj med
dejansko in ocenjeno maksimalno hitrostjo, ki jo lahko ponudnik zagotavlja na
posameznem področju Slovenije.
9. člen
Podatki o hitrostih na omrežni priključni točki na fiksni
lokaciji iz prejšnjega člena morajo biti končnem uporabniku dostopni tudi na
mesečnem računu, uporabniškem portalu ali na drug primeren in transparenten
način, ki končnemu uporabniku omogoča, da se lahko kadarkoli in v vsakem
obračunskem obdobju seznani z njimi.
VI. PRAVICE KONČNIH UPORABNIKOV GLEDE POGODBENIH HITROSTI
10. člen
(1) Ob ugotovljenem bistveno stalnem ali redno ponavljajočem
razhajanju med pogodbeno in dejansko hitrostjo dostopa do interneta ima končni
uporabnik možnost brezplačnega prehoda na paket z nižjo hitrostjo prenosa
podatkov ali pravico do znižanja mesečne naročnine za 50 % deleža cene storitve
internetnega dostopa, ob tem pa do vzpostavitve stanja stalne, trajajoče in s
pogodbo zagotovljene hitrosti zadrži enak paket ostalih storitev. Končni
uporabnik se lahko sam odloči za eno izmed ponujenih možnosti.
(2) Če končni uporabnik spremembe paketa ali nadomestila ne
želi, mora imeti možnost odstopa od naročniške pogodbe brez plačila
administrativnih stroškov predčasne prekinitve naročniškega razmerja oziroma
brez plačila drugih stroškov, v kolikor je tako določeno z ostalimi zakonskimi
predpisi.
(3) Z možnostmi iz prejšnjih odstavkov tega člena mora
ponudnik končnega uporabnika na jasen in nedvoumen način seznaniti ob podpisu
naročniške pogodbe in nato ponovno v ugovornem postopku, kadar končni uporabnik
zatrjuje slabše delovanje storitev.
VII. METODOLOGIJA IZVAJANJA MERITEV
11. člen
(1) Bistveno stalno ali redno ponavljajoče razhajanje s
pogodbo dogovorjene pritočne in odtočne minimalne in običajno razpoložljive
hitrosti dostopa do interneta se ugotavlja z meritvami z orodjem AKOS Test Net.
(2) Meritev se izvaja s prenosom kontrolirane vsebine preko
TCP/http(s) sloja med uporabniškim modemom (omrežno priključno točko) in
slovenskim stičiščem internetnih omrežij (SIX).
(3) Ob meritvi morajo biti izpolnjeni naslednji pogoji:
a.     
Naprava oziroma računalnik, s katerim se izvaja meritev, mora biti z
žično povezavo neposredno povezan na omrežno priključno točko, ki jo zagotavlja
ponudnik (Ethernet LAN port modema oziroma usmerjevalnika).
b.     
V času trajanja merjenja na omrežno priključno točko končnega uporabnika
(modem/usmerjevalnik) ne sme biti drugih povezanih naprav ali vzpostavljenih
sej, razen merilne naprave ali računalnika s katerim se izvaja meritev.
c.     
V času merjenja morajo biti na omrežni priključni točki in računalniku
izključene vse brezžične (WiFi ali Bluetooth) ali VPN povezave.
d.     
Na napravi oziroma računalniku se v času merjenja ne sme izvajati nobena
druga aplikacija ali storitev (vključno s požarno pregrado in protivirusnim
programom).
(4) Končni uporabnik lahko običajno razpoložljivo hitrost
preverja tako, da na način, kot je določen s tem splošnim aktom, izvede pet (5)
meritev znotraj petih (5) dni, ob različnih, med sabo vsaj eno (1) uro
oddaljenih časih in izven obdobja vršnih ur.
(5) Končni uporabnik lahko minimalno hitrost preverja tako,
da na način, kot določen s tem splošnim aktom, izvede pet (5) meritev znotraj
petih (5) dni, ob različnih, med sabo vsaj eno (1) uro oddaljenih časih, ne
glede na obdobje vršnih ur ponudnika.
12. člen
Bistveno stalno ali redno ponavljajoče razhajanje med
pogodbeno dogovorjeno in dejansko zagotovljeno hitrostjo dostopa pomeni:
a.     
Pri ugotavljanju običajno razpoložljive hitrosti: povprečje vseh
pravilno izvedenih meritev izven vršnih ur je nižje od pogodbeno dogovorjene
običajno razpoložljive hitrosti, pri čemer se ne upošteva meritvi z izmerjeno
najnižjo in najvišjo hitrostjo.
b.     
Pri ugotavljanju minimalne hitrosti: od vseh pravilno izvedenih meritev
ne glede na čas dneva je vsaj ena izmed meritev nižja od pogodbeno dogovorjene
minimalne hitrosti.
VIII. POSTOPEK ZA UVELJAVLJANJE PRAVIC KONČNIH UPORABNIKOV
13. člen
(1) V primeru, da končni uporabnik skladno z 11. členom tega
splošnega akta ugotovi bistveno stalno ali redno ponavljajoče razhajanje med
pogodbeno dogovorjeno in dejansko zagotovljeno hitrostjo, kar izkazuje z
rezultati opravljenih meritev, mora o tem seznaniti ponudnika, in sicer na
način, kot ga za prijavo slabšega delovanja storitev predvidevajo ponudnikovi
splošni pogoji.
(2) Ponudnik mora takemu končnemu uporabniku na njegovo
zahtevo vsaj enkrat v obračunskem obdobju ali najkasneje v roku desetih (10)
dni od prijave ponuditi brezplačno strokovno meritev hitrosti in drugih
parametrov kakovosti povezave na omrežni priključni točki.
(3) V kolikor ponudnik razpolaga z orodjem, ki mu omogoča
oddaljeno izvajanje zanesljivih in kakovostnih meritev hitrosti povezave s
prenosom kontrolirane vsebine preko TCP/http(s) sloja od uporabniškega modema
do slovenskega stičišča internetnih omrežij (SIX) ter prikaz le-teh na
uporabniškem portalu, ponudnik ni dolžan zagotoviti dodatnih brezplačnih
meritev. Ponudnik mora v takem primeru na dobro vidnem in enostavnem dostopnem
spletnem mestu objaviti tehnično dokumentacijo s katero izkazuje pravilnost,
zanesljivost, natančnost in način delovanja merilnega orodja.
(4) Od prijave razhajanj zaradi hitrosti dostopa do interneta
končnega uporabnika do odprave težav je ponudnik dolžan beležiti in shranjevati
ključne tehnične parametre zmogljivosti in kakovosti dostopovne povezave
končnega uporabnika. Obveznost beleženja preneha v primeru ugotovitve, da
razhajanj ni, oziroma, ko se ponudnik in končni uporabnik dogovorita glede
pravic iz 10. člena tega splošnega akta.
(5) Končni uporabnik je dolžan sodelovati s ponudnikom z namenom,
da se ugotovi dejansko stanje zmogljivosti storitve dostopa do interneta glede
hitrosti ali drugih parametrov kakovosti.
(6) Ponudnik je dolžan končnega uporabnika seznaniti z
rezultati opravljenih meritev najkasneje v roku 30 dni od prijave razhajanj. Če
ponudnik v tem roku ne odpravi pravilno ugotovljenih razhajanj hitrosti
opredeljenih v 12. členu tega splošnega akta ali ne zagotovi pravic iz 10.
člena tega splošnega akta ali če končnemu uporabniku sporoči, da razhajanj ni
ugotovil, se prijava končnega uporabnika šteje kot podana reklamacija v zvezi z
računom, izdanim za obračunsko obdobje v katerem so bila ugotovljena
razhajanja, in lahko končni uporabnik v nadaljnjem roku 15 dni sproži spor pred
agencijo.
14. člen
(postopki agencije za ugotavljanje skladnosti)
Če pooblaščena uradna oseba agencije na podlagi podatkov,
pridobljenih v okviru postopka reševanja spora, oceni, da ponudnik ne
izpolnjuje zahtev iz tega splošnega akta, lahko uvede postopek nadzora. Poleg
rezultatov meritev s pomočjo AKOS Test Net bo pooblaščena uradna oseba za
razjasnitev dejanskega stanja meritve na omrežni priključni točki končnega
uporabnika izvedla tudi z uporabo namenske profesionalne merilne opreme.
15. člen
(prehodne in končne določbe)
Ta splošni akt prične veljati naslednji dan po objavi,
uporabljati pa se začne 30 dni po objavi v Uradnem listu Republike Slovenije.
Ljubljana, dne 29. avgusta
2019
EVA 2019-3130-0031
Mag. Tanja Muha
direktorica