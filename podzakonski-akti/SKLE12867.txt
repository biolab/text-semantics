1. člen
(namen in področje uporabe smernic)
(1) Evropski bančni organ je na podlagi prvega odstavka 16.
člena Uredbe (EU) št. 1093/2010 Evropskega parlamenta in Sveta z dne 24.
novembra 2010 o ustanovitvi Evropskega nadzornega organa (Evropski bančni
organ) in o spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 331 z dne 15. decembra 2010, str. 12, zadnjič spremenjena
z Uredbo (EU) 2019/2175 Evropskega Parlamenta in Sveta z dne 18. decembra 2019
o spremembi Uredbe (EU) št. 1093/2010 o ustanovitvi Evropskega nadzornega
organa (Evropski bančni organ), Uredbe (EU) št. 1094/2010 o ustanovitvi
Evropskega nadzornega organa (Evropski organ za zavarovanja in poklicne pokojnine),
Uredbe (EU) št. 1095/2010 o ustanovitvi Evropskega nadzornega organa (Evropski
organ za vrednostne papirje in trge), Uredbe EU št. 600/2014 o trgih finančnih
instrumentov, Uredbe (EU) 2016/1011 o indeksih, ki se uporabljajo kot
referenčne vrednosti v finančnih instrumentih in finančnih pogodbah ali za
merjenje uspešnosti investicijskih skladov, in Uredbe (EU) 2015/847 o
informacijah, ki spremljajo prenose sredstev (UL L št. 334 z dne 27. 12. 2019,
str. 1); v nadaljevanju: Uredba (EU) št. 1093/2010) dne 16. 12. 2021 na svoji
spletni strani objavil Smernice o značilnostih pristopa na podlagi tveganja k
nadzoru preprečevanja pranja denarja in financiranja terorizma ter ukrepih, ki
jih je treba sprejeti pri izvajanju nadzora z upoštevanjem tveganja v skladu s
členom 48(10) Direktive (EU) 2015/849 (EBA/GL/2021/16; v nadaljevanju: Smernice
o nadzoru na podlagi tveganja).
(2) Smernice določajo postopke, ki bi jih pristojni nadzorni
organi morali upoštevati pri izvajanju nadzorniških aktivnosti na področju
preprečevanja pranja denarja in financiranja terorizma (v nadaljevanju: PPDFT).
Pri tem so predvideni štirje koraki, in sicer: 1) identifikacija dejavnikov
tveganja, 2) ocena tveganja, 3) izvajanje nadzora in 4) pregled ustreznosti
nadzorniškega modela in po potrebi ustrezna dopolnitev modela. S pristopom, ki
temelji na oceni tveganosti, bi morali pristojni nadzorni organi ustrezno
prilagoditi pogostost in obseg nadzorniških aktivnosti glede na tveganja, ki so
bila ocenjena na ravni sektorja oziroma podsektorja in na ravni posameznega
subjekta nadzora.
(3) Smernice so naslovljene na pristojne organe, odgovorne za
nadzor skladnosti kreditnih in finančnih institucij pri izvajanju njihovih
obveznosti na področju PPDFT.
2. člen
(vsebina sklepa in obseg uporabe smernic)
(1) Banka Slovenije s tem sklepom določa uporabo smernic in
vseh njenih prihodnjih sprememb, če ne bo Banka Slovenije za posamezno
spremembo smernic odločila drugače. Predmetne smernice so uporabne za Banko
Slovenije, ki kot pristojni nadzorni organ izvaja nadzor nad kreditnimi in
finančnimi institucijami na področju PPDFT, kot to določajo 9. člen ZBan-3,
243. člen ZPlaSSIED ter 13. člen ZDP-2 v povezavi s 152. in 153. členom in
prvim odstavkom 164. člena ZPPDFT-2.
(2) Banka Slovenije pri opravljanju nalog in pristojnosti
nadzora na področju PPDFT v skladu z določbami ZBan-3, ZPlaSSIED, ZDP-2 in
ZPPDFT-2 v celoti upošteva določbe smernic.
3. člen
(prehodna določba)
Z dnem uveljavitve tega sklepa preneha veljati Sklep o
uporabi Smernic za izvajanje nadzora na področju preprečevanja pranja denarja
in financiranja terorizma, ki upošteva oceno tveganosti (Uradni list RS, št.
26/17).
4. člen
(uveljavitev sklepa)
Ta sklep začne veljati petnajsti dan po njegovi objavi v
Uradnem listu Republike Slovenije.
Ljubljana, dne 31. maja 2022
Boštjan Vasle
predsednik
Sveta Banke Slovenije