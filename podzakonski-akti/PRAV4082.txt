I. SPLOŠNE DOLOČBE
1. člen
(1) Ta pravilnik v skladu z Direktivo
Evropskega parlamenta in Sveta 2000/54/ES z dne 18. septembra 2000 o varovanju
delavcev pred tveganji zaradi izpostavljenosti biološkim dejavnikom pri delu
(UL L št. 262 z dne 17. 10. 2000, str. 21) določa minimalne zahteve za
zagotavljanje varnosti in varovanje zdravja delavcev pred tveganji, ki so
posledica ali so lahko posledica vpliva bioloških dejavnikov pri delu, kakor
tudi ukrepe za preprečevanje takšnih tveganj.
(2) Ta pravilnik se ne uporablja za dela,
pri katerih so prisotni gensko spremenjeni organizmi, razen v primeru, ko
določbe tega pravilnika predpisujejo višjo raven varnosti in zdravja pri delu.
2. člen
(definicije)
Pojmi, uporabljeni v tem pravilniku, imajo
naslednji pomen:
1.    
Biološki dejavnik pomeni mikroorganizme, vključno
z gensko spremenjenimi organizmi, celične kulture in človeške endoparazite, ki
lahko povzročijo okužbo, alergijo ali zastrupitev.
2.    
Mikroorganizem pomeni mikrobiološko celično ali
necelično enoto, s sposobnostjo razmnoževanja ali prenosa genskega materiala.
3.     Celična kultura pomeni in-vitro rast
celic, pridobljenih iz večceličnih organizmov.
4.    
Biološki dejavniki so, glede na tveganje za
okužbo, razvrščeni v štiri skupine:
- 
biološki dejavnik iz 1. skupine je dejavnik, za
katerega je verjetnost, da povzroči bolezni pri ljudeh minimalna; tveganje, da
se razširi v okolico, je zanemarljivo;
- 
biološki dejavnik iz 2. skupine je dejavnik, ki
lahko povzroči bolezni pri ljudeh in je lahko nevaren za delavce; tveganje, da
se razširi v okolico, je majhno; v večini primerov je na voljo učinkovita
preventiva ali zdravljenje;
- 
biološki dejavnik iz 3. skupine je dejavnik, ki
lahko povzroči težje bolezni pri ljudeh in predstavlja veliko nevarnost za delavce;
tveganje, da se bo razširil v okolico, je zmerno; v večini primerov je na voljo
učinkovita preventiva ali zdravljenje;
- 
biološki dejavnik iz 4. skupine je dejavnik, ki
povzroči težje bolezni pri ljudeh in predstavlja veliko nevarnost za delavce;
tveganje, da se bo razširil v okolico, je veliko; običajno ni na voljo učinkovite
preventive ali zdravljenja.
5.    
Pristojni organ je organ inšpekcije dela.
II. OCENA TVEGANJA
3. člen
(ocena tveganja)
(1) Za vsako dejavnost, pri kateri obstaja
tveganje za izpostavljenost biološkim dejavnikom, je treba določiti vrsto,
stopnjo in trajanje izpostavljenosti delavcev z namenom, da se oceni tveganje
za zdravje ali varnost delavcev in določi ukrepe, ki jih je treba sprejeti.
V primeru, da delavec opravlja dejavnost,
pri kateri je izpostavljen več skupinam bioloških dejavnikov, se tveganje oceni
na podlagi nevarnosti, ki jo predstavljajo vsi prisotni nevarni biološki
dejavniki.
Delodajalec mora oceno tveganja obnavljati
redno in pri vsaki spremembi razmer, ki lahko vpliva na izpostavljenost
delavcev biološkim dejavnikom.
Delodajalec je dolžan pristojnemu organu na
njegovo zahtevo zagotoviti podatke, ki so bili uporabljeni pri oceni tveganja.
(2) Delodajalec mora oceno tveganja iz
prejšnjega odstavka izdelati na podlagi vseh razpoložljivih podatkov,
upoštevajoč:
a) 
razvrstitev bioloških dejavnikov, ki so ali so
lahko nevarni za zdravje ljudi, v skladu s 17. členom tega pravilnika;
b) 
priporočila pristojnega organa, v katerih je
navedeno, da je potrebno določen biološki dejavnik nadzorovati, da bi se
zavarovalo zdravje delavcev, kadar so ali so lahko le-ti, zaradi svojega dela,
izpostavljeni takemu biološkemu dejavniku;
c)  bolezni, ki jih delavci lahko dobijo zaradi svojega dela;
d) 
bolezni, ki se ugotovijo pri delavcu, njihov
pojav pa je neposredno povezan z delom tega delavca;
e) 
možne alergogene ali toksične vplive ter
mutagene in/ali karcinogene vplive, zaradi dela delavcev z biološkimi
dejavniki.
4. člen
(upoštevanje posameznih členov glede na
oceno tveganja)
(1) Če ocena tveganja iz 3. člena tega
pravilnika pokaže, da gre za izpostavljenost in/ali potencilano izpostavljenost
biološkemu dejavniku iz 1. skupine, za katerega ni dokazano, da predstavlja
tveganje za zdravje delavcev, se členi od 5. do 16. in
18. člen tega pravilnika ne uporabljajo, upoštevati pa
je potrebno točko 1 iz priloge VI tega pravilnika.
(2) Če ocena tveganja iz 3. člena tega
pravilnika pokaže, da dejavnost ne vključuje dela z biološkim dejavnikom ali
njegove uporabe, vendar kljub temu obstaja tveganje za izpostavljenost delavcev
biološkim dejavnikom, zaradi opravljanja del, kjer lahko pride do nenamerne
izpostavljenosti biološkim dejavnikom, kot na primer pri izvajanju del iz
priloge I tega pravilnika, se uporabljajo 5., 7., 8., 10., 11., 12., 13. in 14.
člen tega pravilnika, razen če ocena tveganja iz prejšnjega člena pokaže, da je
to nepotrebno.
III. OBVEZNOSTI DELODAJALCA
5. člen
(nadomestitev)
Delodajalec mora škodljiv biološki dejavnik
nadomestiti z biološkim dejavnikom, ki pod zahtevanimi pogoji uporabe po
sedanjih spoznanjih ni nevaren ali je manj nevaren za zdravje delavcev, če je
to tehnično možno.
6. člen
(zmanjševanje tveganja)
(1) Delodajalec mora preprečiti
izpostavljenost delavcev biološkim dejavnikom v vseh primerih, kadar rezultati
ocene tveganja iz 3. člena tega pravilnika pokažejo, da obstaja tveganje za
zdravje ali varnost delavcev.
(2) Če to tehnično ni možno, mora
delodajalec tveganje zaradi izpostavljenosti biološkim dejavnikom zmanjšati do
tako nizke ravni, kot je potrebno za zagotavljanje varnosti in zdravja
izpostavljenih delavcev z upoštevanjem rezultatov ocene tveganja iz 3. člena
tega pravilnika in z navedenimi ukrepi:
a) 
zagotavljanje čim manjšega števila in čim
krajšega časa izpostavljenosti delavcev, ki so ali so lahko izpostavljeni
biološkim dejavnikom;
b) 
načrtovanje delovnega procesa in tehničnih
kontrolnih ukrepov tako, da ne pride do sproščanja bioloških dejavnikov v
prostor, kjer poteka delo, ali da je sproščanje čim manjše;
c) 
uporaba kolektivnih varnostnih ukrepov in/ali, če
se izpostavljenosti ni mogoče drugače izogniti, individualnih varnostnih
ukrepov;
d) 
uporaba higienskih ukrepov, katerih cilj je
preprečevanje ali zmanjševanje nenamernega prenosa ali sproščanja biološkega
dejavnika iz delovnega mesta;
e) 
uporaba znaka za biološko nevarnost, ki je
slikovno prikazan v prilogi II tega pravilnika in drugih ustreznih opozorilnih
znakov;
f)  
priprava načrta, za ravnanje ob nezgodah, pri
katerih lahko pride do sproščanja biološkega dejavnika;
g) 
preverjanje, ali so biološki dejavniki,
uporabljani pri delu, prisotni zunaj primarnega, fizično omejenega prostora, če
je to potrebno in tehnično izvedljivo;
h) 
zagotovitev sredstev za varno zbiranje,
shranjevanje in odlaganje odpadkov, vključno z uporabo varnih in razpoznavnih
vsebnikov in z ustrezno obdelavo odpadkov, če je to primerno;
i)   
varno ravnanje z biološkimi dejavniki in
ureditev njihovega prevoza znotraj delovnega mesta;
j)   
cepljenje in zaščita z zdravili.
7. člen
(podatki za pristojni organ)
(1) Kadar rezultati ocene tveganja iz 3. člena
tega pravilnika pokažejo, da obstaja tveganje za zdravje ali varnost delavcev,
mora delodajalec pristojnemu organu na njegovo zahtevo omogočiti dostop do
podatkov o:
a) 
rezultatih ocene tveganja iz 3. člena tega
pravilnika;
b) 
dejavnostih, pri katerih delavci so ali so
lahko izpostavljeni biološkim dejavnikom;
c) 
številu izpostavljenih delavcev;
d) 
imenih in usposobljenosti oseb, odgovornih za
varnost in zdravje pri delu;
e) 
sprejetih varnostnih in preventivnih ukrepih,
vključno z delovnimi postopki in metodami;
f)  
načrtu za ravnanje v primeru nezgode ali
nevarnega pojava, predvsem načrt za varovanje delavcev pred izpostavljenostjo
biološkim dejavnikom iz 3. ali 4. skupine, do katere lahko pride zaradi izgube
fizične zapore.
(2) V primeru nezgode ali nevarnega pojava,
zaradi katerega lahko pride do sproščanja kateregakoli biološkega dejavnika, ki
lahko povzroči težjo okužbo in/ali bolezen pri ljudeh, mora delodajalec takoj
obvestiti pristojni organ.
(3) Če podjetje preneha z dejavnostjo, mora
delodajalec pristojnemu organu predati seznam iz 11. člena tega pravilnika.
(4) V primeru prenehanja delodajalca mora biti pristojnemu
organu omogočen dostop do zdravstvene dokumentacije iz 14. člena tega
pravilnika.
8. člen
(higienski in individualni ukrepi)
(1) Delodajalec mora za vsa dela, pri
katerih obstaja tveganje za varnost ali zdravje delavcev zaradi dela z
biološkimi dejavniki, sprejeti ustrezne ukrepe, s katerimi zagotovi, da:
a) 
delavci ne uživajo hrane ali pijače na delovnih
območjih, kjer obstaja tveganje, da bo prišlo do kontaminacije z biološkimi
dejavniki;
b) 
so delavci preskrbljeni z ustrezno varovalno
obleko ali drugimi posebnimi oblačili;
c) 
imajo delavci na voljo umivalnice, toaletne
prostore, tekočino za spiranje oči in/ali razkužila za kožo;
d) 
se točno določi postopke za vzorčenje, ravnanje
in obdelovanje vzorcev človeškega ali živalskega izvora (dobra laboratorijska
praksa);
e) 
je potrebna varovalna oprema:
-
pravilno shranjena na točno določenem mestu,
-
pregledana in očiščena, če je mogoče pred in
vsekakor po vsaki uporabi,
-
popravljena, če ima kakšne pomanjkljivosti, ali
zamenjana pred nadaljnjo uporabo.
(2) Delovna oblačila in varovalno opremo,
vključno z varovalno obleko iz prvega odstavka, ki so morda kontaminirani z
biološkimi dejavniki, je potrebno ob odhodu iz delovnega območja odstraniti.
Delodajalec mora zagotoviti, da se taka oblačila in varovalno opremo hrani ločeno
od drugih oblačil, dokler ne zagotovi dekontaminacije in čiščenja ali če je
potrebno, uničenja takšnih oblačil in varovalne opreme.
(3) Stroški za ukrepe iz prvega in drugega
odstavka ne smejo bremeniti delavcev.
9. člen
(seznanjanje in usposabljanje)
(1) Delodajalec mora s pisnimi navodili in
obvestili zagotoviti, da so delavci in njihovi predstavniki seznanjeni o:
a) 
morebitnem tveganju za zdravje;
b) 
varnostnih ukrepih, ki jih je treba izvajati,
da se prepreči izpostavljenost;
c) 
higienskih ukrepih;
d) 
uporabi in nošenju delovne ali varovalne obleke
in osebne varovalne opreme;
e) 
ravnanju v primeru nevarnih pojavov ter preprečitvi
nevarnih pojavov.
(2) Delodajalec mora zagotoviti, da so
delavci usposobljeni za delo, ki ga opravljajo. Delodajalec mora usposabljanje:
a) 
izvesti pred nastopom dela, ki vključuje stik z
biološkimi dejavniki,
b) 
prilagoditi tako, da so upoštevana nova ali
spremenjena tveganja in
c) 
periodično ponavljati v skladu z veljavnimi
predpisi in oceno tveganja.
10. člen
(obveščanje)
(1) Delodajalec mora za vsa delovna mesta
zagotoviti pisna navodila za delo in na ustrezen način izobesiti obvestila, ki
so enostavna in dobro vidna, na katerih je vsaj opis postopka, ki ga je
potrebno izvesti v primeru:
a) 
nezgode ali nevarnega pojava, vključno za
ravnanje z biološkim dejavnikom v takih primerih;
b) 
ravnanja z biološkim dejavnikom iz 4. skupine.
(2) Delavci morajo o vsaki nezgodi ali
nevarnem pojavu, ob katerem je potrebno posebno ravnanje z biološkim
dejavnikom, takoj obvestiti odgovornega vodjo ali osebo, odgovorno za varnost
in zdravje pri delu.
(3) Delodajalec mora o nezgodi ali nevarnem
pojavu, zaradi katerega lahko pride do sproščanja kakega biološkega dejavnika,
ki lahko povzroči težjo okužbo in/ali bolezen pri ljudeh, takoj obvestiti
delavce in/ali predstavnike delavcev.
Delodajalec mora v primeru nezgode ali
nevarnega pojava čim prej obvestiti delavce in/ali njihove predstavnike o
vzrokih in o ukrepih, ki so bili ali jih je treba sprejeti za izboljšanje
stanja.
(4) Vsakemu delavcu mora biti omogočen
dostop do tistih podatkov iz seznama iz 11. člena tega pravilnika, ki se
nanašajo nanj osebno.
(5) Delavcem in/ali njihovim predstavnikom
mora biti omogočen dostop do depersonaliziranih skupinskih podatkov.
(6) Delodajalec mora delavcem in/ali
njihovim predstavnikom na njihovo zahtevo omogočiti dostop do podatkov iz
prvega odstavka 7. člena tega pravilnika.
11. člen
(seznam izpostavljenih delavcev)
(1) Delodajalec mora voditi seznam
delavcev, izpostavljenih biološkim dejavnikom iz 3. ali 4. skupine, v katerem
mora biti navedena tudi vrsta dela, ki ga opravljajo in, kadar je to mogoče,
biološki dejavnik, kateremu so bili izpostavljeni. Delodajalec mora voditi tudi
evidenco o izpostavljenostih, nesrečah in izrednih dogodkih.
(2) Delodajalec mora hraniti seznam iz
prvega odstavka tega člena še najmanj 10 let po koncu izpostavljenosti.
Kadar gre za izpostavljenost, zaradi katere
lahko pride do okužbe:
a) 
z biološkimi dejavniki, za katere je znano, da
lahko povzročijo dolgotrajno ali latentno okužbo;
b) 
ki je glede na trenutna spoznanja ni mogoče
diagnosticirati, dokler se več let pozneje ne razvije bolezen;
c) 
ki ima posebej dolgo inkubacijsko dobo, preden
se razvije bolezen;
d) 
ki ima za posledico bolezen, ki se kljub
zdravljenju občasno ponovi po dolgem času;
e) 
ki lahko kot posledico bolezni povzroči težje
dolgotrajne zdravstvene težave
mora
delodajalec hranitiseznam iz prvega odstavka še 40 let po koncu zadnje znane
izpostavljenosti.
(3) Delodajalec mora omogočiti dostop do
seznama iz prvega odstavka pooblaščenemu zdravniku, pristojnemu organu in
strokovnim delavcem ter vsem drugim osebam, odgovornim za varnost in zdravje
pri delu.
12. člen
(posvetovanje in sodelovanje z delavci)
Delodajalec mora o zadevah, ki jih ureja ta
pravilnik, zagotoviti posvetovanje in sodelovanje z delavci in/ali njihovimi
predstavniki v skladu z veljavnimi predpisi.
13. člen
(obvestilo pristojnemu organu)
(1) Delodajalec mora 30 dni pred pričetkom
prve uporabe:
a) 
bioloških dejavnikov iz 2. skupine,
b) 
bioloških dejavnikov iz 3. skupine,
c) 
bioloških dejavnikov iz 4. skupine
o tem pisno obvestiti
pristojni organ.
Delodajalec mora, v primeru, da sam začasno
razvrsti biološki dejavnik, pisno obvesti pristojni organ tudi o prvi uporabi
vsakega nadaljnjega biološkega dejavnika iz 4. skupine in nadaljnjega novega
biološkega dejavnika iz 3. skupine.
(2) Od laboratorijev, ki opravljajo
diagnostične storitve v zvezi z biološkimi dejavniki iz 4. skupine, se zahteva
le začetno pisno obvestilo pristojnemu organu.
(3) Vsakokrat, ko pride v procesih in/ali
postopkih do bistvenih sprememb, pomembnih za varnost ali zdravje pri delu,
zaradi katerih je postalo pisno obvestilo zastarelo, mora delodajalec pristojnemu
organu posredovati novo pisno obvestilo.
(4) Delodajalec mora v obvestilu navesti
naslednje podatke:
a) 
ime in naslov podjetja in/ali ustanove;
b) 
ime in usposobljenost osebe, odgovorne za
varnost in zdravje pri delu;
c) 
rezultate ocene iz 3. člena tega pravilnika;
d) 
vrsto biološkega dejavnika;
e) 
predvidene varnostne in preventivne ukrepe.
IV. ZDRAVSTVENI NADZOR
14. člen
(zdravstveni nadzor)
(1) Delodajalec mora izvajati zdravstveni
nadzor delavcev, pri katerih so rezultati ocene tveganja iz 3. člena tega pravilnika
pokazali, da obstaja tveganje za zdravje in varnost.
(2) Zdravstveni nadzor delavcev se izvaja:
a) 
pred izpostavljenostjo in
b) 
v rednih časovnih obdobjih po izpostavljenosti,
da omogoča neposredno izvajanje
individualnih ukrepov in higienskih ukrepov.
(3) V oceni tveganja iz 3. člena tega
pravilnika mora biti določeno, za katere delavce so potrebni posebni varnostni
ukrepi.
Kadar je to potrebno, mora biti na voljo učinkovito
cepivo za tiste delavce, ki še niso odporni za biološki dejavnik, ki so mu ali
so mu lahko izpostavljeni.
Kadar delodajalec zagotovi cepivo, mora
upoštevati priporočeni kodeks ravnanja iz priloge VII tega pravilnika.
(4) Če se ugotovi, da je eden od delavcev
okužen ali je zbolel in se sumi, da je to posledica izpostavljenosti biološkim dejavnikom
pri delu, pooblaščeni zdravnik, ki izvaja naloge zdravstvenega varstva
delavcev, priporoči izreden zdravstveni nadzor tudi za druge delavce, ki so
bili podobno izpostavljeni.
V tem primeru se ponovno oceni tveganje
zaradi izpostavljenosti v skladu s 3. členom tega pravilnika.
V posebnih primerih iz drugega pododstavka
11. člena tega pravilnika, se zdravstvena dokumentacija hrani ustrezno daljši čas,
tudi do 40 let po koncu zadnje znane izpostavljenosti.
(5) Pooblaščeni zdravnik predlaga preventivne
in varnostne ukrepe, ki jih je treba sprejeti za posameznega delavca.
(6) Pooblaščeni zdravnik mora delavce
obvestiti in jim svetovati o za njih primernem zdravstvenem nadzoru po koncu
izpostavljenosti.
(7) Delavci morajo imeti dostop do
rezultatov zdravstvenega nadzora, ki jih zadeva. Delavci ali delodajalci, ki
jih to zadeva, lahko zahtevajo ponoven pregled rezultatov zdravstvenega
nadzora.
(8)Pooblaščeni zdravnik mora hraniti
zdravstveno dokumentacijo še najmanj 10 let po koncu izpostavljenosti.
(9) Praktična priporočila za zdravstveni
nadzor delavcev so podana v prilogi IV tega pravilnika.
(10) Delodajalec mora o vseh primerih
bolezni ali smrti, za katere je ugotovljeno, da so posledica izpostavljenosti
biološkim dejavnikom pri delu, uradno obvesti pristojni organ.
15. člen
(zdravstvene in veterinarske ustanove)
(1) Pri pripravi ocene tveganja iz 3. člena
tega pravilnika je potrebno nameniti posebno pozornost:
a) 
ugotavljanju prisotnosti bioloških dejavnikov
pri bolnih ljudeh in živalih in v materialih in vzorcih, ki so jim bili
odvzeti;
b) 
nevarnosti, ki jo predstavljajo biološki
dejavniki, za katere je znano ali se sumi, da so prisotni v bolnih ljudeh ali
živalih in v materialih in vzorcih, ki so jim bili odvzeti;
c) 
tveganjem, ki jih predstavlja vrsta dela.
(2) V zdravstvenih in veterinarskih
ustanovah je potrebno sprejeti ustrezne ukrepe za varovanje zdravja in varnost
delavcev.
Ti ukrepi so:
a) 
izrecna določitev ustreznih postopkov za
dekontaminacijo in dezinfekcijo in
b) 
izvajanje postopkov, ki omogočajo ravnanje s
kontaminiranimi odpadki in njihovo odlaganje brez tveganja.
(3) V prostorih za izolacijo, kjer so bolni
ljudje ali živali, ki so okuženi ali za katere obstaja sum, da so okuženi z
biološkimi dejavniki iz 3. ali 4. skupine, je potrebno izbrati zadrževalne
ukrepe iz stolpca A iz priloge V tega pravilnika, tako da je tveganje za
širitev okužbe čim manjše.
16. člen
(posebni ukrepi za industrijske procese in
laboratorije)
(1) Laboratoriji, vključno z diagnostičnimi
laboratoriji ter prostori za laboratorijske poskuse na živalih, ki so bile
namerno okužene z biološkimi dejavniki iz 2., 3. ali 4. skupine, ali za katere
obstaja sum, da so prenašalke takih dejavnikov, morajo izvajati naslednje
ukrepe:
a) 
laboratoriji, ki opravljajo delo, ki vključuje
ravnanje z biološkimi dejavniki iz 2., 3. ali 4. skupine za potrebe raziskav,
razvoja, poučevanja ali diagnosticiranja, določijo zadrževalne ukrepe v skladu
s prilogo V tega pravilnika, da čim bolj zmanjšajo tveganje za okužbe;
b) 
po opravljeni oceni tveganja iz 3. člena tega
pravilnika in po določitvi ustrezne zadrževalne stopnje za biološke dejavnike,
določene glede na raven tveganja, se v skladu s prilogo V tega pravilnika določi
potrebne ukrepe.
Dejavnosti, ki vključujejo ravnanje z
biološkim dejavnikom, je treba opravljati:
-      
le na delovnih območjih, ki ustrezajo najmanj
2. zadrževalni stopnji za biološki dejavnik iz 2. skupine,
-      
le na delovnih območjih, ki ustrezajo najmanj
3. zadrževalni stopnji za biološki dejavnik iz 3. skupine,
-      
le na delovnih območjih, ki ustrezajo najmanj
4. zadrževalni stopnji za biološki dejavnik iz 4. skupine;
c) 
za delo v laboratorijih, kjer ravnajo z
materiali, za katere obstaja negotovost o prisotnosti bioloških dejavnikov, ki
lahko povzročijo bolezen pri ljudeh, njihov namen pa ni delati z biološkimi
dejavniki kot takimi (tj. da bi jih gojili ali koncentrirali), je potrebno
sprejeti vsaj 2. zadrževalno stopnjo. 3. ali 4. zadrževalno stopnjo je potrebno
uporabiti, kadar je znano ali obstaja sum, da je takšna zadrževalna stopnja
potrebna, razen če praktične smernice pokažejo, da je v določenih primerih
ustrezna nižja zadrževalna stopnja.
(2) Pri industrijskih procesih, ki
uporabljajo biološke dejavnike iz 2., 3. ali 4. skupine mora delodajalec
sprejeti naslednje ukrepe:
a) 
pri industrijskih procesih je potrebno na
podlagi praktičnih ukrepov in ustreznih postopkov, navedenih v prilogi VI tega
pravilnika uporabljati zadrževalne ukrepe iz drugega pododstavka odstavka (1)b)
tega člena;
b) 
v skladu z oceno tveganja iz 3. člena tega
pravilnika, ki je povezana z uporabo bioloških dejavnikov iz 2., 3. ali 4.
skupine, lahko pristojni organ odloči o ustreznih ukrepih, ki jih je treba
uporabljati pri industrijski uporabi takih dejavnikov.
(3) V primerih, ko pri dejavnostih, na
katere se nanašata prvi in drugi odstavek, ni možno opraviti dokončne ocene
tveganja za določen biološki dejavnik, ki bi ob predvideni uporabi lahko
pomenil veliko tveganje za zdravje delavcev, se sme dejavnosti izvajati le na
delovnih mestih, ki ustrezajo najmanj 3. zadrževalni stopnji.
17. člen
(1) Biološki dejavniki se glede na tveganje
za okužbo razvrščajo v posamezne skupine na podlagi definicij iz druge, tretje
in četrte alinee 4. točke prvega odstavka 2. člena tega pravilnika (skupine 2,
3 in 4).
(2) Razvrstitev bioloških dejavnikov na
podlagi definicij iz druge, tretje in četrte alinee 4. točke prvega odstavka 2.
člena tega pravilnika je podana v prilogi III tega pravilnika.
(3) Če biološki dejavnik, ki je nevaren ali
bi lahko bil nevaren za zdravje ljudi, ni naveden v prilogi III tega pravilnika,
se razvrsti v posamezno skupino na podlagi definicij iz druge, tretje in četrte
alinee 4. točke prvega odstavka 2. člena tega pravilnika (skupine 2, 3 in 4).
(4) Če biološkega dejavnika, ki se
ocenjuje, ni možno z gotovostjo razvrstiti v eno od skupin, definiranih v 4.
točki prvega odstavka 2. člena tega pravilnika, se mora biološki dejavnik
razvrstiti v najvišjo skupino tveganja.
18. člen
(priloge)
Sestavni del tega pravilnika so priloge I
do VII, ki se usklajujejo in dopolnjujejo s tehničnim napredkom, spremembami
mednarodnih predpisov in specifikacij ter novimi dognanji na področju bioloških
dejavnikov.

Priloga I: Odprt seznam del, pri katerih lahko delavci
pridejo v stik z biološkimi dejavniki
Priloga II: Simbol za biološko nevarnost
Priloga III: Razvrstitev bioloških dejavnikov
Priloga IV: Praktična priporočila za zdravstveni
nadzor delavcev
Priloga V: Zadrževalni ukrepi in zadrževalne stopnje
Priloga VI: Zadrževalni ukrepi in zadrževalne stopnje
pri industrijskih procesih
Priloga VII: Priporočeni kodeks ravnanja pri cepljenju

Pravilnik o varovanju delavcev pred tveganji
zaradi izpostavljenosti biološkim dejavnikom pri delu (Uradni list RS, št. 4/02)
vsebuje naslednji prehodni in končni določbi:
»V. PREHODNI IN KONČNI DOLOČBI
19. člen
Minister, pristojen za delo, objavi v
Uradnem listu Republike Slovenije praktične smernice za varno delo z biološkimi
dejavniki.
20. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 31.
decembra 2005.«.

Pravilnik o spremembah in dopolnitvah
Pravilnika o varovanju delavcev pred tveganji zaradi izpostavljenosti biološkim
dejavnikom pri delu (Uradni list RS, št. 39/05) vsebuje naslednjo končno določbo:
»9. člen
Ta pravilnik začne veljati petnajsti dan po
objavi v Uradnem listu Republike Slovenije.«.