I. UVODNA DOLOČBA
1. člen
S tem aktom podpisnice ustanavljajo ZDRUŽENJE MESTNIH OBČIN
SLOVENIJE zaradi predstavljanja in uveljavljanja lokalne samouprave ter
usklajevanja in skupnega zagotavljanja interesov. 
Z aktom o ustanovitvi Združenja mestnih občin Slovenije (v
nadaljevanju: združenje) se določijo ime in sedež združenja, cilji in naloge
združenja, pravice obveznosti in odgovornosti združenja v pravnem prometu,
zastopanje združenja, pravice in obveznosti članic, način včlanjevanja oziroma
prenehanje članstva, organi združenja, financiranje združenja, nadzor nad
poslovanjem in prenehanje združenja.
II. IME IN SEDEŽ ZDRUŽENJA
2. člen
Ime združenja je: ZDRUŽENJE MESTNIH OBČIN SLOVENIJE. 
Skrajšano ime združenja: ZMOS. 
Sedež združenja je v Ljubljani, Mestni trg 1.
III. CILJI IN NALOGE ZDRUŽENJA
3. člen
Občine ustanoviteljice ustanavljajo združenje zaradi
predstavljanja in uveljavljanja lokalne samouprave ter usklajevanja in skupnega
zagotavljanja svojih interesov. Združenje zastopa interese slovenskih mestnih
občin na državni in mednarodni ravni. 
Združenje se povezuje s sorodnimi institucijami in
organizacijami doma in v tujini in sodeluje z drugimi pravnimi osebami z
namenom pridobitve znanj in izkušenj s področja lokalne samouprave in
gospodarskih javnih služb. 
Združenje opravlja naloge, ki se nanašajo predvsem na: 
-       
izmenjavo izkušenj in krepitev lokalne samouprave, 
-       
organiziranje razprav o aktualnih vprašanjih v zvezi z uresničevanjem
lokalne samouprave, s poudarkom na delovanju mestnih občin, 
-       
obravnavanje zakonskih predpisov, ki se nanašajo na lokalno samoupravo
ter dajanje pobud državnemu zboru, državnemu svetu in vladi, 
-       
uveljavljanje in zastopanje skupnih interesov mestnih občin, 
-       
sodelovanje z organizacijami lokalnih in regionalnih skupnosti, 
-       
oblikovanje skupnih razvojnih projektov ter 
-       
opravljanje drugih nalog v skladu z odločitvami organov združenja.
IV. PRAVICE, OBVEZNOSTI IN ODGOVORNOSTI ZDRUŽENJA V PRAVNEM
PROMETU
4. člen
Združenje je pravna oseba s pravicami, obveznostmi in
odgovornostmi, ki jih določa zakon in ta akt in šteje za ustanovljeno z dnem
objave akta o ustanovitvi, statuta združenja in izreka odločbe ministrstva,
pristojnega za lokalno samoupravo. 
Skupščina združenja sprejme statut združenja in v njem
podrobneje določi naloge, sestavo, delovanje in pooblastila organov združenja,
obveznosti izhajajoč iz članstva v združenju, postopke imenovanja in druge
določbe, ki so potrebne za uresničevanje zastavljenih ciljev in nalog
združenja.
V. ZASTOPANJE
5. člen
Predsednik predstavlja združenje, zastopa pa ga sekretar
združenja (vodja strokovne službe). Predsednika v njegovi odsotnosti nadomešča
podpredsednik.
VI. PRAVICE IN OBVEZNOSTI ČLANIC
6. člen
Članice so upravičene, da njihovi predstavniki volijo in so
izvoljeni v organe združenja. Članice morajo biti seznanjene s programom
združenja ter njegovim materialnim in finančnim poslovanjem. 
Članice so dolžne redno plačevati članarino, spoštovani
pravila združenja, določena s statutom ter varovati ugled in interese
združenja.
VII. NAČIN VČLANJEVANJA OZIROMA PRENEHANJE ČLANSTVA
7. člen
V združenje se prostovoljno vključujejo slovenske mestne
občine. Članstvo se pridobi na podlagi sklepa mestnega sveta oziroma občinskega
sveta mestne občine (v nadaljevanju: mestni svet). Članstvo v združenju se
prične z dnem veljavnosti sklepa mestnega sveta. 
Članstvo v združenju preneha: 
-       
s prenehanjem mestne občine, 
-       
z izstopom iz združenja ali 
-       
izključitvijo, ki jo sprejme skupščina združenja.
VIII. ORGANI ZDRUŽENJA
8. člen
Organi združenja so skupščina, predsednik in nadzorni odbor. 
Skupščino sestavljajo župani članic. Mandatna doba skupščine
traja 4 leta.
IX. FINANCIRANJE ZDRUŽENJA
9. člen
Stroški poslovanja združenja se pokrivajo z letno članarino
in dohodki iz prispevkov in dotacij. Združenje lahko pridobi tudi sredstva, ki
se zagotavljajo v državnem proračunu.
X. NADZOR NAD POSLOVANJEM
10. člen
Nadzor nad poslovanjem izvaja nadzorni odbor, ki nadzoruje
materialno in finančno poslovanje združenja ter namenskost in smotrnost porabe
finančnih sredstev. 
Način izvolitve članov nadzornega odbora in določbe v zvezi z
njegovim delovanje ureja statut združenja.
XI. PRENEHANJE
11. člen
Sklep o prenehanju združenja ter združitvi ali razdružitvi
sprejme skupščina z dvotretjinsko večino članic. Pooblaščena oseba združenja v
skladu s predpisi, ki urejajo lokalno samoupravo, obvesti pristojno ministrstvo
o prenehanju združenja.

Akt o ustanovitvi Združenja mestnih občin
Slovenije (Uradni list RS, št. 69/10) vsebuje naslednje prehodne in
končne določbe:
»XII. PREHODNE IN KONČNE DOLOČBE
12. člen
Prvo konstitutivno sejo skupščine skliče župan Mestne občine
Ljubljana v roku treh mesecev po sprejemu sklepa o članstvu v združenju.
13. člen
Mandat ustanovne skupščine traja do prve seje novoizvoljenih
članov mestnih svetov po lokalnih volitvah v letu 2010.
14. člen
Mestna občina Ljubljana kot pooblaščena članica združenja
predloži zahtevo po hrambi Akta o ustanovitvi združenja pristojnemu organu in
poskrbi za objavo odločbe o hrambi, akta o ustanovitvi in statuta združenja v
Uradnem listu Republike Slovenije.«.

Akt o spremembi Akta o ustanovitvi Združenja
mestnih občin Slovenije (Uradni list RS, št. 8/20) vsebuje naslednjo končno določbo:
»2. člen
Ta akt začne veljati naslednji dan po objavi v Uradnem listu
Republike Slovenije.«.