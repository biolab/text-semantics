1. SPLOŠNE DOLOČBE
1. člen
(vsebina sklepa)
(1) Ta sklep določa:
(a)   
podrobnejšo vsebino dokumentacije, ki jo mora banka oziroma hranilnica
(v nadaljevanju: banka) priložiti:
(i)   
zahtevi za izdajo dovoljenja iz drugega odstavka 129. člena
ZBan-2 oziroma dovoljenja iz prvega pododstavka tretjega odstavka 26. člena
Uredbe (EU) št. 575/2013 za vključitev kapitalskega instrumenta v izračun kapitala
banke; 
(ii)  
obvestilu za naknadne izdaje oblik instrumentov navadnega
lastniškega temeljnega kapitala iz drugega pododstavka tretjega odstavka 26.
člena Uredbe (EU) št. 575/2013; 
(b)   
rok za posredovanje obvestila za naknadne izdaje oblik instrumentov navadnega
lastniškega temeljnega kapitala pred njihovo razvrstitvijo kot instrumentov
navadnega lastniškega temeljnega kapitala v skladu z drugim pododstavkom
tretjega odstavka 26. člena Uredbe (EU) št. 575/2013.
(2) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
Pojmi, uporabljeni v tem sklepu, imajo enak pomen kot v
določbah ZBan-2 in Uredbe (EU) št. 575/2013 ter predpisih, izdanih na njuni
podlagi.
2. DOKUMENTACIJA ZA IZDAJO DOVOLJENJA ZA VKLJUČITEV
KAPITALSKEGA INSTRUMENTA V IZRAČUN KAPITALA
3. člen
(Splošno)
(1) Banka mora v skladu s prvim pododstavkom tretjega
odstavka 26. člena Uredbe (EU) št. 575/2013 ali drugim odstavkom 129. člena
ZBan-2 pridobiti predhodno dovoljenje pristojnega organa za vključitev
kapitalskega instrumenta v izračun kapitala ter pri tem upoštevati določbe
glede postopka odločanja o izdaji dovoljenj iz oddelka 12.2. ZBan-2, razen če
Uredba (EU) št. 575/2013 ali drug predpis izrecno določa drugače.
(2) Zahtevi za izdajo dovoljenja za vključitev kapitalskega
instrumenta v izračun kapitala mora banka priložiti informacije iz 4. člena
tega sklepa.
(3) Banka, ki je razvrščena kot manj pomembna kreditna
institucija v skladu s členom 6(4) Uredbe Sveta (EU) št. 1024/2013 z dne 15.
oktobra 2013 o prenosu posebnih nalog, ki se nanašajo na politike bonitetnega
nadzora kreditnih institucij, na Evropsko centralno banko (UL L št. 287 z dne
29. oktobra 2013, str. 63), v zvezi z naknadnimi izdajami oblik instrumentov
navadnega lastniškega temeljnega kapitala v skladu z drugim pododstavkom
tretjega odstavka 26. člena Uredbe (EU) št. 575/2013 ravna v skladu s 3.
poglavjem tega sklepa.
4. člen
(vsebina zahteve za izdajo dovoljenja)
(1) Zahteva za izdajo dovoljenja za vključitev kapitalskega
instrumenta v izračun kapitala iz drugega odstavka 3. člena tega sklepa mora
vsebovati naslednje:
(a)   
osnovno dokumentacijo (pogodbo, prospekt ali drugo), povezano z izdajo
kapitalskega instrumenta;
(b)   
znesek in datum načrtovane izdaje kapitalskega instrumenta za vključitev
v izračun kapitala in vpliv na kapitalske količnike iz 92. člena Uredbe (EU)
št. 575/2013 ter opis namena dokapitalizacije banke;
(c)   
navedbo kategorije kapitala in raven vključevanja kapitalskega
instrumenta (posamična in/ali konsolidirana podlaga);
(d)   
navedbo imetnika kapitalskega instrumenta, če je znan, sicer navedbo
potencialnega imetnika oziroma vrste potencialnih imetnikov (npr.
institucionalni investitorji) zadevnega kapitalskega instrumenta;
(e)   
povzetek glavnih značilnosti kapitalskega instrumenta na podlagi
predpisane predloge iz Priloge II iz Izvedbene uredbe Komisije (EU) št.
1423/2013 z dne 20. decembra 2013 o določitvi izvedbenih tehničnih standardov
glede zahtev po razkritju o kapitalu za institucije v skladu z Uredbo (EU) št.
575/2013 Evropskega parlamenta in Sveta (UL L št. 355 z dne 31. decembra 2013);
(f)    
prikaz izpolnjevanja zahtevanih pogojev iz 28., 52. ali 63. člena Uredbe
(EU) št. 575/2013, vključno z relevantnimi pogoji iz regulativnih in izvedbenih
tehničnih standardov oziroma drugih predpisov iz 9. člena ZBan-2;
(g)   
opis računovodske obravnave zadevnega kapitalskega instrumenta skupaj z
mnenjem pooblaščenega revizorja glede njene primernosti;
(h)   
izračun kapitala in kapitalskih zahtev banke, vključno s kapitalskimi
blažilniki, po stanju na zadnji dan meseca pred vložitvijo zahteve za izdajo
dovoljenja, vključno z višino in sestavo kapitala po posameznih kategorijah
oziroma postavkah, razen če je banka za navedeni datum že predložila zadevne
informacije pristojnemu organu;
(i)    
projekcijo izračuna kapitala in kapitalskih zahtev banke, vključno s
kapitalskimi blažilniki, za obdobje prihodnjih treh let, ter njeno poslovno
strategijo, vključno s projekcijo izkaza finančnega položaja, izkaza poslovnega
izida in izkaza vseobsegajočega donosa, kot opredeljeno v Sklepu o poslovnih
knjigah in letnih poročilih bank in hranilnic (Uradni list RS, št. 69/17, 73/19
in 164/20);
(j)    
soglasje organov vodenja in nadzora banke glede izdaje kapitalskega
instrumenta;
(k)   
statutarne določbe in omejitve glede izdaje kapitalskega instrumenta;
(l)    
krajši vsebinski in časovni opis dodatnih dovoljenj ali soglasij, ki jih
mora banka pridobiti v zvezi z izdajo relevantnega kapitalskega instrumenta na
podlagi zakonodaje, ki ureja trg finančnih instrumentov;
(m) 
druga dejstva in okoliščine, ki bi lahko vplivali na izpolnjevanje
pogojev za pridobitev dovoljenja za vključitev kapitalskega instrumenta v
izračun kapitala banke;
(n)   
izjavo upravljalnega organa banke, da banka ni in ne bo posredno ali
neposredno financirala pridobitve imetništva kapitalskega instrumenta, oziroma
predložitev drugih dokazil o virih financiranja imetnikov za pridobitev
imetništva kapitalskih instrumentov za namen zahteve iz točke (b) prvega
odstavka 28. člena, točke (c) prvega odstavka 52. člena ter točke (c) 63. člena
Uredbe (EU) št. 575/2013;
(o)   
izjavo upravljalnega organa banke, da v zvezi s kapitalskim instrumentom
ne obstajajo dodatne pogodbe, sporazumi, dogovori ali ureditve, ki bi lahko
vplivale ali povzročile neizpolnjevanje pogojev za kapitalski instrument
oziroma spremenile ekonomsko vsebino instrumenta, kot je določeno v 79a. členu
Uredbe (EU) št. 575/2013.
(2) Za vključitev instrumenta dodatnega temeljnega kapitala v
izračun kapitala mora zahteva za izdajo dovoljenja iz drugega odstavka 3. člena
tega sklepa poleg informacij iz prvega odstavka tega člena vsebovati še
naslednje:
(a)   
podrobno analizo pričakovanega zneska navadnega lastniškega temeljnega
kapitala, ki bi bil ustvarjen, če bi bila vrednost glavnice instrumentov
dodatnega temeljnega kapitala v celoti odpisana ali konvertirana, kot je
določeno v tretjem odstavku 54. člena Uredbe (EU) št. 575/2013, po upoštevanju
vseh predvidljivih obremenitev, povezanih z instrumenti v času celotnega odpisa
ali konverzije;
(b)   
podrobno analizo zvišanja vrednosti glavnice instrumenta dodatnega
temeljnega kapitala, ki sledi začasnemu odpisu glavnice, kot je določeno v
točki (e) drugega odstavka 21. člena Delegirane uredbe Komisije (EU) št.
241/2014 z dne 7. januarja 2014 o dopolnitvi Uredbe (EU) št. 5757/2013
Evropskega parlamenta in Sveta v zvezi z regulativnimi tehničnimi standardi
glede kapitalskih zahtev za institucije (UL L št. 74 z dne 14. marca 2014, str.
8);
(c)   
v primeru izdaje instrumentov dodatnega temeljnega kapitala s strani
podrejene družbe, ki ima sedež v tretji državi in za katero se sprožilna raven
izračuna v skladu z nacionalno zakonodajo te tretje države, predložitev
neodvisnega zunanjega pravnega mnenja, ki potrjuje, da so zakonodaja te tretje
države in pogodbene določbe, ki urejajo instrumente, vsaj enakovredne zahtevam
iz 54. člena Uredbe (EU) št. 575/2013, kot je določeno v točki (e) prvega
odstavka 54. člena Uredbe (EU) št. 575/2013.
(3) Informacije iz prvega in drugega odstavka tega člena
banka predloži na posamični in/ali konsolidirani podlagi, odvisno od ravni
vključevanja zadevnega kapitalskega instrumenta v izračun kapitala. Če namerava
banka zadevni kapitalski instrument vključiti v izračun kapitala na
konsolidirani podlagi, se določbe iz prvega in drugega odstavka tega člena
uporabljajo s smiselno prilagoditvijo pri predložitvi informacij.
(4) Informacije iz točke (f) prvega odstavka tega člena banka
predloži v obliki obrazca, ki je sestavni del tega sklepa, in sicer:
(a)   
za instrumente navadnega lastniškega temeljnega kapitala na obrazcu
CET1;
(b)   
za instrumente dodatnega temeljnega kapitala na obrazcu AT1;
(c)   
za instrumente dodatnega kapitala na obrazcu T2.
(5) Banka Slovenije lahko poleg dokumentacije in podatkov iz
prvega in drugega odstavka tega člena zahteva dodatne informacije, ki so
namenjene preverjanju izpolnjevanja predpisanih pogojev za izdajo dovoljenja za
vključitev kapitalskega instrumenta v izračun kapitala banke.
(6) Banka v okviru postopka odločanja o zahtevi za izdajo
dovoljenja za vključitev kapitalskega instrumenta v izračun kapitala
pristojnemu organu nemudoma predloži spremenjene, nove oziroma dodatne
informacije, če pride do sprememb ali dopolnitev prvotno predloženih informacij
iz prvega in drugega odstavka tega člena.
(7) Če je postopek odločanja pristojnega organa o izdaji
dovoljenja za vključitev kapitalskega instrumenta v izračun kapitala opravljen
na podlagi osnutka osnovne dokumentacije iz točke (a) prvega odstavka tega
člena, mora banka predložiti končno različico najpozneje v petih delovnih dneh
od njene sklenitve oziroma uveljavitve. Hkrati mora priložiti izjavo organa
vodenja banke, da se končna različica osnovne dokumentacije iz točke (a) prvega
odstavka tega člena ne razlikuje od prvotno predloženega osnutka, na podlagi
katere je pristojni organ sprejel odločitev v obliki izdanega dovoljenja za
vključitev kapitalskega instrumenta v izračun kapitala oziroma v kateri pojasni
razlike od prvotno predloženega osnutka.
(8) Ne glede na dejstvo, da je banka pridobila dovoljenje
pristojnega organa za vključitev kapitalskega instrumenta v izračun kapitala na
podlagi drugega odstavka 129. člena ZBan-2, lahko pristojni organ od banke
zahteva dopolnitve ali spremembe posameznih določb osnovne dokumentacije iz
točke (a) prvega odstavka tega člena, če se v naknadnem postopku pregledovanja
kakovosti kapitalskega instrumenta s strani Evropskega bančnega organa na
podlagi 80. člena Uredbe (EU) št. 575/2013 ugotovijo odstopanja od zahtevanih
pogojev za zadevni kapitalski instrument banke. Po uskladitvi mora banka
pristojnemu organu nemudoma predložiti prikaz izpolnjevanja zahtevanih pogojev
po točki (f) iz prvega odstavka 4. člena tega sklepa v obliki predpisanega
obrazca iz četrtega odstavka tega člena.
3. DOKUMENTACIJA ZA NAKNADNE IZDAJE OBLIKE INSTRUMENTOV
NAVADNEGA LASTNIŠKEGA TEMELJNEGA KAPITALA IN ROK ZA POSREDOVANJE OBVESTILA
5. člen
(dokumentacija za naknadne izdaje oblike instrumentov
navadnega lastniškega temeljnega kapitala)
(1) Za namen presoje izpolnjevanja pogoja iz točke (a)
drugega pododstavka tretjega odstavka 26. člena Uredbe (EU) št. 575/2013 v
zvezi z enakostjo določb, ki urejajo predhodne in naknadne izdaje oblike
instrumentov navadnega lastniškega temeljnega kapitala, banka predloži Banki
Slovenije naslednjo dokumentacijo:
(a)   
izjavo upravljalnega organa banke, da z vidika izpolnjevanja pogojev po
28. členu Uredbe (EU) št. 575/2013 in relevantnih predpisov, izdanih na njeni
podlagi, niso bile spremenjene vsebine določb, ki urejajo naknadne izdaje
oblike instrumentov navadnega lastniškega temeljnega kapitala v primerjavi z
določbami predhodne izdaje, za katero je banka prejela dovoljenje v skladu z
Uredbo (EU) št. 575/2013;
(b)   
izjavo upravljalnega organa banke, da banka ni in ne bo posredno ali
neposredno financirala pridobitve imetništva kapitalskega instrumenta oziroma
predložitev drugih dokazil o virih financiranja imetnikov za pridobitev
imetništva kapitalskih instrumentov za namen zahteve iz točke (b) prvega
odstavka 28. člena Uredbe (EU) št. 575/2013;
(c)   
izjavo upravljalnega organa banke, da v zvezi s kapitalskim instrumentom
ne obstajajo dodatne pogodbe, sporazumi, dogovori ali ureditve, ki bi lahko
vplivale ali povzročile neizpolnjevanje pogojev za kapitalski instrument
oziroma spremenile ekonomsko vsebino instrumenta, kot je določeno v 79a. členu
Uredbe (EU) št. 575/2013;
(d)   
dokazilo, da je bil instrument v celoti vplačan;
(e)   
opis sprememb določb naknadne izdaje oblike instrumentov navadnega
lastniškega temeljnega kapitala v primerjavi z določbami predhodne izdaje ter
samooceno teh sprememb z vidika izpolnjevanja pogojev po 28. členu Uredbe (EU)
št. 575/2013 in relevantnimi predpisi, izdanimi na njeni podlagi;
(f)    
primerjavo med besedilom določb, ki urejajo naknadne in predhodne izdaje
oblike instrumentov navadnega lastniškega temeljnega kapitala v obliki, iz
katere so razvidne spremembe.
(2) Za namen pogoja iz točke (a) drugega pododstavka tretjega
odstavka 26. člena Uredbe (EU) št. 575/2013 se določbe, ki urejajo predhodne in
naknadne izdaje oblike instrumentov navadnega lastniškega temeljnega kapitala,
štejejo za večinoma enake, če pri naknadni izdaji ni sprememb določb glede na
predhodne izdaje, ki bi lahko vplivale na izpolnjevanje pogojev za instrumente
navadnega lastniškega temeljnega kapitala.
(3) Poleg dokumentacije iz prvega odstavka tega člena mora
banka za naknadne izdaje oblike instrumentov navadnega lastniškega temeljnega
kapitala predložiti Banki Slovenije tudi informacije o znesku in datumu izdaje,
navedbo imetnikov instrumentov navadnega lastniškega temeljnega kapitala ter
opis namena dokapitalizacije.
(4) Banka Slovenije lahko poleg dokumentacije iz prvega
odstavka tega člena od banke zahteva predložitev dodatnih informacij,
namenjenih preverjanju izpolnjevanja pogoja iz točke (a) tretjega pododstavka
tretjega odstavka 26. člena Uredbe (EU) št. 575/2013.
6. člen
(rok za posredovanje obvestila za naknadne izdaje oblike
instrumentov navadnega lastniškega temeljnega kapitala)
(1) Za namen točke (b) iz drugega pododstavka tretjega
odstavka 26. člena Uredbe (EU) št. 575/2013 v zvezi s pravočasnim uradnim
obvestilom pristojnega organa o naknadni izdaji oblike instrumentov navadnega
lastniškega temeljnega kapitala banka predloži Banki Slovenije vso
dokumentacijo iz 5. člena tega sklepa najmanj 20 dni pred datumom predvidene
razvrstitve instrumentov kot instrumentov navadnega lastniškega temeljnega
kapitala.
(2) Če Banka Slovenije ugotovi, da naknadna izdaja oblike
instrumentov navadnega lastniškega temeljnega kapitala ne izpolnjuje pogojev iz
tretjega odstavka 26 člena Uredbe (EU) št. 575/2013, o tem v roku iz prejšnjega
odstavka pisno obvesti banko.
(3) Če banka v 20 dneh po predložitvi dokumentacije iz 5.
člena tega sklepa ne prejme pisnega obvestila Banke Slovenije iz drugega
odstavka tega člena, o neizpolnjevanju pogoja iz točke (a) iz drugega
pododstavka tretjega odstavka 26. člena Uredbe (EU) št. 575/2013, lahko banka
razvrsti instrument kot instrument navadnega lastniškega temeljnega kapitala.
4. PREHODNA DOLOČBA
7. člen
(postopki v teku)
Postopki za izdajo dovoljenja za vključitev kapitalskega
instrumenta v izračun kapitala, ki so se začeli pred uveljavitvijo tega sklepa,
se končajo ob upoštevanju predložene dokumentacije po Sklepu o dokumentaciji za
izdajo dovoljenja za vključitev kapitalskega instrumenta v izračun kapitala
bank in hranilnic (Uradni list RS, št. 50/15).
5. KONČNI DOLOČBI
8. člen
(prenehanje veljavnosti sklepa)
Z dnem uveljavitve tega sklepa preneha veljati Sklep o
dokumentaciji za izdajo dovoljenja za vključitev kapitalskega instrumenta v
izračun kapitala bank in hranilnic (Uradni list RS, št. 50/15).
9. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.
Ljubljana, dne 9. februarja
2021
Dr. Primož Dolenc
namestnik predsednika
Sveta Banke Slovenije

Priloga
1: Obrazec CET1: Ocena skladnosti instrumenta navadnega lastniškega temeljnega
kapitala
Priloga
2: Obrazec AT1: Ocena skladnosti instrumenta dodatnega temeljnega kapitala
Priloga
3: Obrazec T2: Ocena skladnosti instrumenta dodatnega kapitala