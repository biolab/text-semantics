1. člen
S tem odlokom se ustanovi Urad Vlade Republike Slovenije za
varovanje tajnih podatkov (v nadaljnjem besedilu: urad) ter se v skladu s tem
odlokom in zakonom, ki ureja tajne podatke, določijo njegove strokovne naloge
in organiziranost.
2. člen
Urad je vladna služba, ki kot nacionalni varnostni organ na
področju varovanja tajnih podatkov spremlja in usklajuje stanje na področju
obravnavanja in varovanja tajnih podatkov, predlaga ukrepe za izboljšanje
varovanja tajnih podatkov ter skrbi za razvoj in izvajanje fizičnih,
organizacijskih in tehničnih standardov varovanja tajnih podatkov v organih in
organizacijah. V povezavi z navedenim opravlja zlasti naslednje naloge:
1.     
sodeluje z ustreznimi organi Evropske unije (v nadaljnjem besedilu: EU)
in zveze NATO (v nadaljnjem besedilu: NATO) ter organi drugih mednarodnih
organizacij in držav ter zagotavlja sprejetih mednarodnih obveznosti in
mednarodnih pogodb o varovanju podatkov;
2.     
daje predhodna mnenja o ustreznosti vzpostavitve podregistrov EU in NATO
ter kontrolne točke NATO, ki jih s sklepom določi predstojnik organa ali
organizacije;
3.     
deluje kot nacionalni pristojni organ za upravljanje in nadzor
uporabnikov javno reguliranih storitev (PRS – Public Regulation Service) v
okviru EU programa Galileo, kot izhaja iz Sklepa Vlade Republike Slovenije
št. 02205-9/2013/5 z dne 3. 10. 2013;
4.     
pripravlja in usklajuje mednarodne sporazume o varovanju tajnih
podatkov;
5.     
pripravlja predloge predpisov, ki se nanašajo na varovanje tajnih
podatkov;
6.     
daje mnenja o skladnosti splošnih aktov z zakonom, ki ureja tajne
podatke, v zvezi z določanjem, varovanjem, hrambo tajnih podatkov ter dostopu
do njih;
7.     
za posamezne vrste splošnih aktov organov s področja tajnih podatkov
lahko izdaja priporočila;
8.     
usklajuje delovanje državnih organov, pristojnih za varnostno
preverjanje v skladu s predpisom, ki ureja način in postopek varnostnega
preverjanja ter postopek izdaje in preklica dovoljenja za dostop do tajnih
podatkov;
9.     
opravlja naloge na področju varovanja tajnih podatkov v
komunikacijsko-informacijskih sistemih;
10.  
opravlja varnostno vrednotenje komunikacijsko-informacijskih sistemov, s
katerim preveri, ali sistem izpolnjuje fizične, organizacijske in tehnične
ukrepe ter postopke za varovanje tajnih podatkov do določene stopnje tajnosti;
11.  
vodi postopke ugotavljanja ustreznosti kriptografskih rešitev za
varovanje tajnih podatkov in izdaja ustrezna potrdila ter skrbi za razvoj
kriptografskih rešitev in razdeljevanje kriptografskega materiala;
12.  
opravlja naloge zaščite tajnih podatkov pred neželenim elektromagnetnim
sevanjem;
13.  
vodi evidence v skladu z zakonom, ki ureja tajne podatke;
14.  
organom in organizacijam predlaga ukrepe za izboljšanje varovanja tajnih
podatkov, jim svetuje, pripravlja izobraževanja in odgovarja na strokovna
vprašanja s področja varovanja tajnih podatkov;
15.  
na področju kibernetske varnosti opravlja naloge, povezane z varovanjem
tajnih podatkov v komunikacijsko-informacijskih sistemih;
16.  
opravlja druge naloge s področja varovanja tajnih podatkov, določene z
zakonom in predpisi, sprejetimi na njegovi podlagi, ter sklepi vlade.
3. člen
Urad ima direktorja, ki ga imenuje in razreši vlada na
predlog generalnega sekretarja vlade.
Direktor je za svoje delo in delo urada odgovoren vladi in
generalnemu sekretarju vlade.
PREHODNE IN KONČNE DOLOČBE
4. člen
Akt o notranji organizaciji in sistemizaciji delovnih mest v
uradu izda na predlog direktorja urada in po predhodnem soglasju vlade
generalni sekretar vlade v 30 dneh od uveljavitve tega odloka.
5. člen
Z dnem uveljavitve tega odloka preneha veljati Sklep o
ustanovitvi, nalogah in organizaciji Urada Vlade Republike Slovenije za
varovanje tajnih podatkov (Uradni list RS, št. 6/02, 17/17 in 52/18).
6. člen
Ta odlok začne veljati naslednji dan po objavi v Uradnem
listu Republike Slovenije.
Št. 00702-23/2020
Ljubljana, dne 5. marca 2020
EVA 2020-1535-0002
Vlada Republike Slovenije
Marjan Šarec
predsednik