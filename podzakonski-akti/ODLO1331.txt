1. člen
Za kulturni spomenik državnega pomena se razglasi enoto
dediščine Ljubljana – Prelovškova vila (EŠD 5935). 
Enota ima zaradi kulturnih, umetnostnih in arhitekturnih,
naselbinskih ter zgodovinskih lastnosti poseben pomen za Republiko Slovenijo.
Zato se razglasi za kulturni spomenik državnega pomena z lastnostmi
umetnostnega in arhitekturnega spomenika ter spomenika oblikovane narave.
2. člen
Lastnosti, ki utemeljujejo razglasitev za spomenik državnega
pomena: Reprezentativna arhitekturna preureditev in oprema historične vile z
dopolnitvami dela zunanjosti in vrta so edinstven primer Plečnikove celostne
ureditve, ki se je ohranila skoraj povsem v prvotni zasnovi.
3. člen
Spomenik obsega zemljišča s parcelnimi številkami 350, 351 in
352, vse k.o. Poljansko predmestje. 
Meja spomenika je določena na digitalnem katastrskem načrtu v
izvornem merilu 1 : 1000 z dne 1. 9. 2003 in vrisana na temeljnem topografskem
načrtu v merilu 1 : 5000. 
Izvirnika načrtov hranita Ministrstvo za kulturo, Uprava
Republike Slovenije za kulturno dediščino in Zavod za varstvo kulturne
dediščine Slovenije (v nadaljnjem besedilu: zavod).
4. člen
Za spomenik velja varstveni režim, ki določa: 
-       
varovanje kulturnih, umetnostnih in arhitekturnih ter naselbinskih in
zgodovinskih vrednot v celoti, v njihovi izvirnosti in neokrnjenosti, 
-       
podrejanje vsake rabe in vseh posegov v spomenik, t.j. v stavbo, njene
dele, opremo ali vrt, ohranjanju ter vzdrževanju varovanih spomeniških
lastnosti, 
-       
prepoved vseh posegov v spomenik, razen pooblaščenim osebam s predhodnim
pisnim soglasjem pristojnega zavoda, 
-       
prepoved postavljanja objektov trajnega ali začasnega značaja, vključno
z nadzemno in podzemno infrastrukturo ter nosilci reklam, razen v izjemnih
primerih, ki jih s predhodnim kulturnovarstvenim soglasjem odobri pristojni
zavod, 
-       
prepoved vsakršnega onesnaževanja in trajnega odlaganja tekočih ter
trdnih odpadkov, 
-       
omogočanje predhodnih arheoloških raziskav v primeru posegov v zemeljske
plasti na območju spomenika, 
-       
omogočanje predstavitve celote in posameznih zaščitenih elementov ter
dostopnosti javnosti v meri, ki ne ogroža varovanja spomenika in naštetih
posameznih delov te enote. 
Spomenik je zavarovan z namenom, da se: 
-       
ohrani kulturne, umetnostne in arhitekturne ter naselbinske in
zgodovinske vrednote, 
-       
poveča pričevalnost kulturnega spomenika, 
-       
predstavi kulturne vrednote spomenika »in situ« in v medijih, 
-       
spodbudi učno-predstavitveno in znanstveno-raziskovalno delo.
5. člen
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele, opremo ali vrt je
potrebno predhodno pridobiti pisne kulturnovarstvene pogoje in na njihovi
podlagi pisno kulturnovarstveno soglasje zavoda.
6. člen
Pristojni organ mora v treh mesecih po uveljavitvi tega
odloka izdati lastnikom spomenika odločbe o varstvu na podlagi 13. člena zakona
o varstvu kulturne dediščine (Uradni list RS, št. 7/99 in 110/02 – ZGO – 1). 
Odločbe iz prejšnjega odstavka določajo pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost ter časovne okvire
dostopnosti, posamezne druge omejitve in prepovedi ter ukrepe za čim bolj
učinkovito varstvo spomenika. 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7. člen
Nadzor nad izvajanjem tega odloka opravlja Inšpektorat
Republike Slovenije za področje kulturne dediščine.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 634-03/2001-16
Ljubljana, dne 13. novembra 2003.
EVA 2003-3511-0052
Vlada Republike Slovenije
mag. Anton Rop l. r. 
Predsednik
 