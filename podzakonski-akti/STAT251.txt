1. SPLOŠNE DOLOČBE
1. člen
(namen delovanja ZAPS)
(1) Zbornica za arhitekturo in prostor Slovenije (v
nadaljnjem besedilu: ZAPS) je poklicna zbornica pooblaščenih arhitektov,
pooblaščenih krajinskih arhitektov in pooblaščenih prostorskih načrtovalcev (v
nadaljnjem besedilu: člani ZAPS). ZAPS opravlja z zakonom in tem statutom
določene naloge za zagotavljanje strokovnosti in varovanja javnega interesa na
področju urejanja prostora in graditve objektov ter varstva tretjih oseb.
(2) ZAPS uresničuje cilje ustanovitve iz prejšnjega
odstavka kot poklicno zastopstvo stanovskih interesov, na svojem področju spremlja
in obravnava problematiko dela članov ZAPS, določa strokovna načela na področju
prostorskega načrtovanja in graditve objektov, spodbuja in zastopa poklicne,
socialne in gospodarske interese svojih članov ter jim svetuje, skrbi za
skladen razvoj stroke in varstvo stanovskega ugleda, sprejema kodeks, nadzoruje
izpolnjevanje poklicnih dolžnosti članov in opravlja druge z zakonom in
statutom določene naloge.
(3) V ZAPS se združujejo posamezniki, ki imajo v skladu z
zakonom, ki ureja arhitekturno in inženirsko dejavnost (v nadaljnjem besedilu:
ZAID), poklicni naziv pooblaščenega arhitekta, poklicni naziv pooblaščenega
krajinskega arhitekta ali poklicni naziv pooblaščenega prostorskega načrtovalca
in drugi, če to tako določa zakon ali statut.
2. člen
(pravna osebnost)
(1) ZAPS je nepridobitna pravna oseba javnega prava z
imenom »Zbornica za arhitekturo in prostor Slovenije«.
(2) Poleg imena lahko Zbornica za arhitekturo in prostor
Slovenije uporablja tudi skrajšano ime »ZAPS«.
(3) Pri poslovanju s tujino lahko ZAPS uporablja tudi
angleško obliko imena: »Chamber of Architecture and Spatial Planning of
Slovenia«.
(4) Sedež ZAPS je v Ljubljani.
(5) ZAPS uporablja žig, na katerem je napis »Zbornica za
arhitekturo in prostor Slovenije«. Obliko in podrobnejšo vsebino žiga določi
skupščina s splošnim aktom.
(6) ZAPS je zastopnica javnega interesa v skladu s cilji
ustanovitve, določenimi v prejšnjem členu.
3. člen
(odgovornost za obveznosti)
(1) ZAPS odgovarja za svoje obveznosti z vsem svojim
premoženjem.
(2) Člani ZAPS za obveznosti ZAPS ne odgovarjajo.
4. člen
(sodelovanje z drugimi organizacijami)
(1) ZAPS sodeluje z Inženirsko zbornico Slovenije (v
nadaljnjem besedilu: IZS) in poklicnimi zbornicami arhitektov, krajinskih
arhitektov in prostorskih načrtovalcev iz drugih držav ter se povezuje v
mednarodne organizacije arhitektov, krajinskih arhitektov in prostorskih
načrtovalcev.
(2) ZAPS sodeluje z društvi arhitektov, krajinskih arhitektov
in prostorskih načrtovalcev in drugimi organizacijami ter skrbi za povezovanje
in sodelovanje vseh strokovnih, izobraževalnih in znanstvenih institucij s
področja arhitekture, krajinske arhitekture in urejanja prostora.
5. člen
(naloge ZAPS)
(1) ZAPS opravlja naslednje naloge:
1.     
izvaja strokovne izpite,
2.     
izvaja vpis in izbris iz imenika pooblaščenih arhitektov, pooblaščenih
krajinskih arhitektov in pooblaščenih prostorskih načrtovalcev (v nadaljnjem
besedilu: imenik),
3.     
vodi imenik,
4.     
vodi disciplinske postopke zoper pooblaščene arhitekte, pooblaščene
krajinske arhitekte in pooblaščene prostorske načrtovalce,
5.     
izvaja nadzor nad stalnim poklicnim usposabljanjem pooblaščenih
arhitektov, pooblaščenih krajinskih arhitektov in pooblaščenih prostorskih
načrtovalcev,
6.     
izvaja strokovni nadzor nad delom pooblaščenih arhitektov, pooblaščenih
krajinskih arhitektov in pooblaščenih prostorskih načrtovalcev,
7.     
vodi postopke za priznavanje poklicnih kvalifikacij po ZAID,
8.     
organizira, izvaja in spodbuja poklicno usposabljanje pooblaščenih
arhitektov, pooblaščenih krajinskih arhitektov in pooblaščenih prostorskih
načrtovalcev,
9.     
skrbi za strokovno izpopolnjevanje in izobraževanje na področju
arhitekture, krajinske arhitekture in prostorskega načrtovanja ter sodeluje pri
pripravi univerzitetnih izobraževalnih programov na teh področjih,
10.  
sprejema splošne akte za izvajanje javnih pooblastil in druge splošne
akte, določene z ZAID in tem statutom,
11.  
izdeluje poročila ali strokovna mnenja, daje pobude in sodeluje z
državnimi organi in organi lokalnih skupnosti ter zastopa stroko v razmerju do
državnih organov,
12.  
krepi odnose z drugimi domačimi in tujimi poklicnimi organizacijami,
13.  
nadzoruje skladnost ravnanja pooblaščenih arhitektov, pooblaščenih
krajinskih arhitektov in pooblaščenih prostorskih načrtovalcev s pravili
kodeksa in drugih aktov ZAPS,
14.  
izvaja postopke mediacij in arbitraž s ciljem reševanja sporov med
pooblaščenimi arhitekti, pooblaščenimi krajinskimi arhitekti, pooblaščenimi
prostorskimi načrtovalci in gospodarskimi subjekti ter tretjimi osebami,
15.  
pripravlja in organizira javne natečaje za investitorje,
16.  
nastopa kot posvetovalni organ državnih organov, državne uprave in
univerz,
17.  
ureja kolektivno zavarovanje za odgovornost pred škodo,
18.  
spremlja postopke javnega naročanja na področju arhitekturnih,
krajinskoarhitekturnih in prostorskonačrtovalskih storitev ter opozarja na
pomanjkljivosti,
19.  
skrbi za razvoj, neodvisnost in ugled dejavnosti arhitekture, krajinske
arhitekture in prostorskega načrtovanja ter določa strokovna načela na teh
področjih,
20.  
sodeluje z državnimi organi in organi lokalnih skupnosti ter zastopa
poklicne in strokovne interese svojih članov v razmerju do teh organov,
mednarodnih organizacij in delodajalcev,
21.  
daje pobude za sprejem predpisov in standardov s področja arhitekture,
krajinske arhitekture in prostorskega načrtovanja, ter nudi pomoč pri njihovi
pripravi,
22.  
zagotavlja uveljavljanje pravil dobre prakse ter spodbuja strokovno in
etično poklicno ravnanje članov ZAPS,
23.  
sprejema ukrepe za preprečevanje opravljanja dejavnosti arhitekturnega
in krajinskoarhitekturnega projektiranja ter prostorskega načrtovanja
nepooblaščenim osebam,
24.  
skrbi za enakopravne pogoje delovanja poslovnih subjektov članov ZAPS v
poslovnem okolju,
25.  
obvešča člane ZAPS o dogajanju na evropskem in mednarodnem področju ter
o poklicno-političnih vprašanjih,
26.  
skrbi za enotno podobo in delovanje poklica (vzorci pogodb, priročniki
za opravljanje dejavnosti in podobno),
27.  
spodbuja razvoj in promocijo stroke z razstavami, natečaji in
posvetovanji,
28.  
vzpostavlja in vodi prostovoljne imenike ZAPS,
29.  
izvaja založniško dejavnost s področja arhitekture, krajinske
arhitekture in prostorskega načrtovanja ter
30.  
opravlja druge naloge v skladu s tem statutom, zakonom in drugimi
predpisi.
(2) Naloge iz 1. do 7. točke prejšnjega odstavka ZAPS
izvaja kot javno pooblastilo.
6. člen
(nevtralna uporaba izrazov v tem statutu)
V tem statutu uporabljeni izrazi, ki se nanašajo na osebe in
so zapisani v moški slovnični obliki, so uporabljeni kot nevtralni za moški in
ženski spol.
2. ČLANI ZAPS TER NJIHOVE PRAVICE IN OBVEZNOSTI
2.1. Člani ZAPS
7. člen
(člani ZAPS)
(1) Člani ZAPS so posamezniki, ki izpolnjujejo pogoje za
poklicni naziv pooblaščenega arhitekta, pooblaščenega krajinskega arhitekta
oziroma pooblaščenega prostorskega načrtovalca po ZAID ter drugi posamezniki,
če tako določa zakon ali ta statut.
(2) Posameznik postane član ZAPS z dnem vpisa v imenik
pri ZAPS, članstvo pa mu preneha z dnem izbrisa iz imenika.
(3) Poklicni naziv člana ZAPS je lahko aktiven ali v
mirovanju. Članu ZAPS s poklicnim nazivom v mirovanju evidenčna služba ZAPS na
njegovo zahtevo izda potrdilo o mirovanju statusa.
(4) Pooblaščeni arhitekt, pooblaščeni krajinski arhitekt
in pooblaščeni prostorski načrtovalec s poklicnim nazivom v mirovanju ne sme
uporabljati žiga pooblaščenega arhitekta, pooblaščenega krajinskega arhitekta
oziroma pooblaščenega prostorskega načrtovalca in ga deponira pri službah ZAPS
ter s tem doseže mirovanje poklicnega naziva.
(5) Pogoje za vpis v imenik, izbris iz imenika, uporabo
poklicnega naziva, mirovanje poklicnega naziva in druge zadeve, neposredno
povezane z opravljanjem poklicnih nalog pooblaščenega arhitekta, pooblaščenega
krajinskega arhitekta oziroma pooblaščenega prostorskega načrtovalca, podrobno
določajo ZAID in splošni akti ZAPS.
8. člen
(začasni člani ZAPS)
(1) Začasni član ZAPS je posameznik, ki si je v skladu z
ZAID pridobil odločbo o priznanju poklicne kvalifikacije za začasno ali občasno
opravljanje poklica pooblaščenega arhitekta, pooblaščenega krajinskega
arhitekta oziroma pooblaščenega prostorskega načrtovalca v Republiki Sloveniji
in je začasno vpisan v imenik.
(2) Pogoji za začasni vpis v imenik in izbris iz njega,
uporabo poklicnega naziva ob začasnem vpisu v imenik in druge zadeve,
neposredno povezane z začasnim opravljanjem dejavnosti pooblaščenega arhitekta,
pooblaščenega krajinskega arhitekta in pooblaščenega prostorskega načrtovalca,
so podrobno določeni z ZAID in splošnimi akti ZAPS.
9. člen
(častni člani ZAPS)
(1) Skupščina ZAPS lahko posamezniku, ki je s svojim
delom prispeval k strokovnosti in vsebinski kakovosti arhitekture, krajinske
arhitekture ali prostorskega načrtovanja, podeli naziv častnega člana ZAPS.
Častnemu članu ta status ne prinaša obveznosti.
(2) Častni člani se ne vpišejo v imenik in ne pridobijo
poklicnega naziva pooblaščeni arhitekt, pooblaščeni krajinski arhitekt oziroma
pooblaščeni prostorski načrtovalec. Častni člani ZAPS ne morejo predlagati
kandidatov za organe ZAPS in jih voliti. Častni člani ZAPS ne morejo biti
izvoljeni oziroma imenovani v tiste organe ZAPS, katerih funkcionarji so lahko
le člani ZAPS iz 7. člena tega statuta.
(3) Določbe prejšnjega odstavka ne veljajo za častne
člane, ki so vpisani v imenik v skladu z določbami ZAID.
(4) Evidenčna služba vodi evidenco častnih članov ZAPS.
Skupščina s splošnim aktom uredi merila in postopke za sprejemanje častnih
članov v ZAPS in izključitev iz nje.
(5) Če ta statut izrecno ne določa drugače, se izraz
»član ZAPS« ne nanaša na častne člane ZAPS.
2.2. Pravice in obveznosti članov ZAPS
10. člen
(pravice članov ZAPS)
(1) Člani ZAPS imajo pravico, da jih ZAPS s svojimi
dejavnostmi podpira pri opravljanju poklicnih nalog arhitekturnega in
krajinskoarhitekturnega projektiranja ter prostorskega načrtovanja, da jim
svetuje v zvezi z opravljanjem teh dejavnosti, da zagotavlja red in primerno
poslovno okolje za opravljanje teh dejavnosti, da varuje in zastopa strokovne
in socialne interese članov ZAPS ter jih podpira pri priznavanju njihovih
rezultatov dela.
(2) Člani ZAPS imajo tudi pravico:
-       
voliti in biti voljeni v organe in telesa ZAPS,
-       
biti deležni storitev in dejavnosti ZAPS,
-       
biti obveščeni o dejavnosti ZAPS in
-       
naslavljati na ZAPS pobude in zahteve v zvezi s položajem članov ZAPS
ali z izvajanjem poklicnih nalog arhitekturnega in krajinskoarhitekturnega
projektiranja ter prostorskega načrtovanja.
(3) Ne glede na določbe prejšnjega odstavka začasni
člani ZAPS nimajo pravice voliti in biti voljeni. Prav tako ne morejo voliti in
biti voljeni člani ZAPS, ki jim je bila izrečena disciplinska sankcija odvzema
aktivne in pasivne volilne pravice za zbornične volitve in sankcija še ni
potekla.
11. člen
(obveznosti članov ZAPS)
(1) Člani ZAPS so dolžni spoštovati kodeks poklicne
etike in druge akte, ki jih sprejemajo organi ZAPS, in ravnati v skladu z
določbami teh aktov.
(2) Član ZAPS, ki je bil v skladu s tem statutom in
splošnim aktom o volitvah in imenovanjih funkcionarjev ZAPS s svojim soglasjem
izvoljen oziroma imenovan v organ ZAPS, je dolžan prevzeti to funkcijo in jo
opravljati vestno in pošteno. Član ZAPS je lahko na lastno zahtevo začasno ali
trajno oproščen ali razvezan dolžnosti opravljanja funkcije.
(3) Člani ZAPS morajo redno plačevati članarino in druge
prispevke, ki jih določa splošni akt o finančnem poslovanju ZAPS.
12. člen
(disciplinska odgovornost člana ZAPS)
(1) Posledica kršitve kodeksa poklicne etike oziroma
drugih splošnih aktov ter javno objavljenih sklepov organov ZAPS je lahko
disciplinska odgovornost člana ZAPS.
(2) Disciplinske sankcije podrobneje ureja disciplinski
pravilnik.
13. člen
(dolžnost sporočanja podatkov)
Član ZAPS je dolžan ZAPS sporočiti vsako spremembo podatkov,
ki se vodijo v imeniku. Član ZAPS je dolžan ZAPS na njeno zahtevo sporočiti
pomembne podatke v zvezi s preverjanjem spoštovanja kodeksov, ZAID, splošnih
aktov ZAPS, minimalnih tarifnih pogojev ter javno objavljenih sklepov organov ZAPS.
2.3 Organiziranost članov v matične sekcije in regije
14. člen
(strokovna in regijska organiziranost članov)
Člani ZAPS so glede na svojo strokovno pripadnost
organizirani v matičnih sekcijah, teritorialno pa v regijah.
15. člen
(matične sekcije)
(1) Matične sekcije združujejo člane ZAPS glede na
njihovo strokovno izobrazbo oziroma poklicno pripadnost. V okviru ZAPS delujejo
naslednje matične sekcije:
-       
matična sekcija pooblaščenih arhitektov,
-       
matična sekcija pooblaščenih krajinskih arhitektov in
-       
matična sekcija pooblaščenih prostorskih načrtovalcev.
(2) V matični sekciji arhitektov so vsi člani ZAPS, ki
so vpisani v imenik kot pooblaščeni arhitekti.
(3) V matični sekciji krajinskih arhitektov so vsi člani
ZAPS, ki so vpisani v imenik kot pooblaščeni krajinski arhitekti.
(4) V matični sekciji prostorskih načrtovalcev so vsi
člani, ki so vpisani v imenik kot pooblaščeni prostorski načrtovalci.
(5) Član ZAPS je lahko član več matičnih sekcij.
16. člen
(regije)
(1) Regije se ustanovijo s ciljem zagotavljanja
enakomernega zastopstva članov ZAPS z ozemlja celotne države v skupščini in
zaradi lažjega uveljavljanja interesov članov ZAPS iz različnih delov države v
organih ZAPS. V regijo so združeni vsi člani ZAPS, ki živijo na območju regije.
(2) Regije so:
1.     
Ljubljana,
2.     
Maribor,
3.     
Celje,
4.     
Kranj,
5.     
Nova Gorica,
6.     
Koper in
7.     
Novo mesto.
(3) Območja regij ter kriterij za pripadnost članov ZAPS
v regije določi splošni akt ZAPS, ki ureja volitve.
3. ORGANI IN ORGANIZACIJA ZAPS
3.1. Skupne določbe
17. člen
(organi, telesa in službe ZAPS)
(1) Organi ZAPS so:
-       
skupščina,
-       
predsednik ZAPS,
-       
upravni odbor,
-       
disciplinski tožilec in
-       
disciplinsko sodišče.
(2) Predstavniška telesa skupščine ZAPS so:
-       
predstavništva matičnih sekcij in
-       
predstavništva regij.
(3) Delovna telesa skupščine ZAPS so:
-       
skupščinski svet,
-       
nadzorni odbor in
-       
volilna komisija.
(4) Delovna telesa ZAPS so:
-       
komisije upravnega odbora,
-       
izpitna komisija,
-       
komisija za izobraževanje,
-       
komisija za strokovni nadzor,
-       
arbitražni svet ZAPS in
-       
strokovni svet ZAPS.
(5) Strokovne službe ZAPS so:
-       
služba za strokovne izpite,
-       
evidenčna služba ZAPS in
-       
natečajna služba ZAPS.
(6) Upravni odbor lahko za opravljanje nalog iz svojih
pristojnosti imenuje generalnega sekretarja ZAPS.
(7) Skupščina in upravni odbor lahko za opravljanje
nalog iz svojih pristojnosti ustanovita tudi druga stalna ali začasna
predstavniška, delovna ali strokovna telesa ali službe.
(8) ZAPS in IZS ustanovita skupno koordinacijsko telo
kot skupno posvetovalno telo.
18. člen
(funkcionarji ZAPS)
(1) Člani organov ZAPS in njihovih delovnih in
predstavniških teles so funkcionarji ZAPS.
(2) Funkcionarji ZAPS so lahko le člani ZAPS, ki so
vpisani v imenik. Ne glede na to določbo so funkcionarji disciplinskih organov
in arbitražnega sveta lahko tudi posamezniki, ki niso člani ZAPS.
(3) Član ZAPS, ki mu status miruje, ne more kandidirati
za predsednika ZAPS, člana skupščine ali člana upravnega odbora ZAPS.
(4) Funkcija predsednika ZAPS in člana disciplinskega
organa ni združljiva z opravljanjem funkcije v kakšnem drugem organu ZAPS. Član
upravnega odbora ne sme biti hkrati tudi član skupščine. Član volilne komisije
ne sme kandidirati za organ ZAPS, kadar kandidacijski ali volilni postopek vodi
volilna komisija. Član ZAPS, ki istočasno kandidira za več medsebojno
nezdružljivih funkcij, mora v kandidaturi navesti, kateri mandat bo sprejel v
primeru izvolitve oziroma imenovanja na več funkcij.
19. člen
(mandatna doba organov ZAPS)
(1) Skupščino ZAPS izvolijo člani ZAPS za štiri leta.
(2) Mandat organov ZAPS je enak mandatu skupščine ZAPS.
(3) Mandat strokovnih svetov matičnih sekcij, regijskih
odborov, skupščinskega sveta, komisij upravnega odbora in strokovnega sveta je
enak mandatu skupščine ZAPS.
(4) Mandat volilne komisije se začne in konča z zamikom
enega leta glede na mandat skupščine. Mandat izpitne komisije je šest let.
Mandat komisije za izobraževanje in komisije za strokovni nadzor je štiri leta.
(5) Po izteku mandata funkcionarji opravljajo svoje
naloge do imenovanja novih funkcionarjev.
(6) Vsi funkcionarji ZAPS so lahko večkrat ponovno
izvoljeni v isti organ oziroma delovno telo ZAPS.
(7) Ne glede na določbo prejšnjega odstavka je član ZAPS
lahko izvoljen za predsednika ZAPS največ dvakrat zaporedoma.
20. člen
(volitve in imenovanja funkcionarjev ZAPS)
(1) Predsednik ZAPS in člani skupščine so izvoljeni na
splošnih in neposrednih volitvah.
(2) Člane upravnega odbora imenuje skupščina.
(3) Skupščina na podlagi kandidacijskega postopka s
tajnim glasovanjem:
-       
voli in razrešuje člane disciplinskih organov,
-       
imenuje in razrešuje člane volilne komisije in drugih delovnih teles
skupščine,
-       
imenuje predstavnike ZAPS v volilno telo za izvolitev člana državnega
sveta – predstavnika samostojnih poklicev in
-       
imenuje kandidata za člana državnega sveta – predstavnika samostojnih
poklicev.
(4) Volitve in imenovanja funkcionarjev iz prejšnjega
odstavka razpisuje predsednik ZAPS. Poziv h kandidiranju se objavi na spletni
strani ZAPS, lahko pa se pošlje tudi pisno vsem članom ZAPS. Postopek
kandidiranja in volitev vodi volilna komisija. Rok za kandidiranje traja
najmanj 20 dni. Kandidati vlagajo kandidature sami, lahko pa jih predlagajo
tudi strokovni sveti matičnih sekcij ali upravni odbor.
(5) Volilna komisija na podlagi vseh prejetih kandidatur
za funkcionarje iz tretjega odstavka tega člena sestavi kandidatno listo in jo
razglasi najmanj 15 dni pred volitvami. Glasuje se lahko za največ toliko
kandidatov, kolikor jih je treba izvoliti. Izvoljeni so kandidati, ki so
prejeli največ glasov.
(6) Postopek kandidiranja in imenovanja članov delovnih
teles upravnega odbora se določi s poslovnikom upravnega odbora.
(7) V kolikor ZAID, ta statut ali splošni akt ne določa
drugače, velja splošno načelo, da v primeru enakega števila prejetih glasov
dveh ali več kandidatov o uvrstitvi odloča žreb.
21. člen
(predčasno prenehanje mandata)
(1) Funkcionarju ZAPS mandat predčasno preneha:
1.     
če odstopi,
2.     
če je izvoljen ali imenovan v drug organ ZAPS, katerega članstvo ni
združljivo z njegovim mandatom,
3.     
če je izbrisan iz imenika,
4.     
če mu je izrečen varnostni ukrep prepovedi opravljanja poklica,
5.     
če je razrešen ali
6.     
če umre.
(2) V primeru predčasnega prenehanja mandata funkcionar ZAPS
opravlja tekoče naloge, dokler ni izvoljen oziroma imenovan nov funkcionar,
razen če se s sklepom o razrešitvi ne določi drugače oziroma če zaradi narave
predčasnega prenehanja mandata to ni možno.
(3) Nov funkcionar se izvoli po enakem postopku, kot je
bil izvoljen funkcionar, ki mu je prenehala funkcija. Mandat novega
funkcionarja poteče z dnem, ko bi potekel mandat funkcionarja, ki ga je
nadomestil.
(4) Ne glede na določbo prejšnjega odstavka člana
skupščine nadomesti tisti kandidat, ki bi bil izvoljen, če ne bi bil izvoljen
kandidat, ki mu je prenehala funkcija. Če ni kandidata, ki bi nastopil funkcijo,
se nadomestne volitve ne opravijo.
(5) V primeru, da mandat funkcionarja predčasno poteče
manj kot leto dni pred rednim zaključkom mandata, se lahko organ, ki bi moral
imenovati nadomestnega funkcionarja, odloči tudi, da nadomestnega funkcionarja
ne izvoli oziroma ne imenuje.
(6) V času, ko je mesto v organu ali delovnem telesu
zaradi predčasnega prenehanja mandata nezasedeno, organ ali delovno telo z
običajnimi pooblastili nadaljuje svoje delo. Pri ugotavljanju sklepčnosti in
potrebne večine za sprejem sklepov se v tem primeru upošteva predpostavka, kot
da je mesto zasedeno, član pa pri glasovanju ni prisoten.
22. člen
(razrešitev funkcionarja ZAPS in člana delovnega telesa)
(1) Funkcionar ZAPS je lahko razrešen, če organ, ki ga
razreši, presodi, da svoje funkcije ne opravlja zadovoljivo, ali če organ, ki
ga razreši, ugotovi, da ni več opravilno sposoben.
(2) Ne glede na določbo prejšnjega odstavka je generalni
sekretar lahko razrešen tudi, če funkcija, ki jo opravlja, ni več potrebna.
(3) Razrešitev funkcionarja ZAPS, razen razrešitve
predsednika ZAPS, lahko predlaga deset članov ZAPS, upravni odbor in vsak član
tistega organa, ki je izvolil oziroma imenoval funkcionarja. Razrešitev
predsednika ZAPS lahko predlaga najmanj 20 članov ZAPS, upravni odbor ali pet
članov skupščine.
(4) Predlog za razrešitev mora biti obrazložen.
Funkcionar, katerega razrešitev je predlagana, mora biti seznanjen s predlogom
in mora imeti priložnost, da se pred odločanjem o razrešitvi o njem izjavi.
(5) Razrešitev predsednika ZAPS sprejme skupščina z
dvotretjinsko večino vseh članov skupščine na tajnem glasovanju.
(6) Člana delovnega telesa razreši organ, ki je imenoval
delovno telo, z navadno večino vseh članov organa na tajnem glasovanju.
23. člen
(finančna nadomestila za delo funkcionarjev)
(1) Funkcionarji ZAPS opravljajo svoje delo nepoklicno.
(2) Za udeležbo na sejah organov in delovnih teles ZAPS
prejemajo funkcionarji in drugi člani ZAPS sejnino ter nadomestilo za
materialne stroške. Za pripravo gradiv za seje organov ZAPS ter za opravljanje
strokovnih in drugih nalog so člani ZAPS plačani po merilih za konkretno delo,
ki ga opravljajo.
(3) Sejnine in druga finančna nadomestila iz prejšnjega
odstavka določa splošni akt o finančnem poslovanju.
3.2. Skupščina
3.2.1. Sestava in naloge skupščine
24. člen
(skupščina)
(1) Skupščina je najvišji organ odločanja v ZAPS.
(2) Skupščino sestavljajo predstavniki matičnih sekcij
in predstavniki regij. Vsaka matična sekcija ima v skupščini zagotovljene tri
sedeže. Regije so zastopane s po enim predstavnikom na 50 članov regije, pri
čemer ima vsaka regija zagotovljena najmanj dva sedeža.
25. člen
(naloge skupščine)
Naloge skupščine so:
1.     
sprejetje statuta ZAPS in drugih splošnih aktov ZAPS, če ta statut ali
ZAID ne določata drugače,
2.     
sprejetje kodeksa,
3.     
sprejetje disciplinskega pravilnika,
4.     
sprejetje programa dela, finančnega načrta in določitev višine letne
članarine in drugih prispevkov ZAPS ter finančnih nadomestil,
5.     
sprejetje letnega poročila in zaključnega računa ZAPS,
6.     
volitve in razrešitev disciplinskih organov,
7.     
imenovanje in razrešitev članov upravnega odbora in predsednika ZAPS,
8.     
nadzor delovanja predsednika in upravnega odbora ZAPS,
9.     
obravnava poročil o delu predsednika ZAPS, upravnega odbora in
disciplinskih organov ZAPS ter seznanitev s poročili delovnih teles skupščine,
10.  
volitve predstavnika ZAPS v volilno telo za izvolitev člana državnega
sveta kot predstavnika samostojnih poklicev in predlaganje kandidata za to
funkcijo,
11.  
ustanovitev skupščinskega sveta in volilne komisije kot obveznih stalnih
delovnih teles skupščine ter imenovanje in razrešitev njunih članov,
12.  
imenovanje članov komisije za strokovni nadzor,
13.  
ustanovitev arbitražnega sveta, strokovnega sveta ZAPS in drugih stalnih
in začasnih delovnih teles skupščine ter imenovanje in razrešitev njihovih
članov,
14.  
vzpostavitev prostovoljnih imenikov ZAPS in sprejetje splošnih aktov, ki
urejajo z njimi povezane zadeve,
15.  
odločanje o vstopu v mednarodne organizacije in zveze ter o izstopu iz
njih,
16.  
obravnavanje vprašanj, povezana z delom, pogoji za delo in strokovno
problematiko na področju opravljanja storitev svojih članov ter v zvezi s temi
vprašanji zavzetje stališč in sprejetje sklepov ter
17.  
druge naloge v skladu s tem statutom, zakonom in drugimi predpisi.
26. člen
(predsedstvo skupščine)
(1) Delo skupščine vodi predsedstvo, ki ga sestavljajo
predsednik skupščine in dva člana skupščine.
(2) Predsednika skupščine imenujejo člani skupščine
izmed sebe s tajnim glasovanjem. Mandat predsednika skupščine je enak mandatu
skupščine.
(3) Člana predsedstva ter zapisnikarja in dva overitelja
zapisnika imenuje skupščina na predlog predsednika skupščine za vsak sklic
skupščine posebej.
27. člen
(sklic skupščine)
(1) Skupščina zaseda, kadar je potrebno, vendar najmanj
enkrat letno.
(2) Skupščino skliče predsednik ZAPS:
-       
na lastno pobudo,
-       
na zahtevo predsednika skupščine,
-       
na zahtevo upravnega odbora,
-       
na zahtevo najmanj desetih članov skupščine,
-       
na zahtevo skupščinskega sveta,
-       
na zahtevo najmanj 30 članov ZAPS.
(3) Upravičeni predlagatelji zahteve za sklic morajo le-to
obrazložiti, razen v primeru sklica redne letne skupščine. Zahtevi za sklic
mora biti priložen tudi predlog dnevnega reda.
(4) Predsednik ZAPS mora sklicati skupščino najpozneje v
30 dneh po prejemu zahteve za sklic. Po preteku tega roka lahko skupščino
skliče upravičeni predlagatelj, ki je zahteval sklic.
(5) Sklic skupščine mora biti poslan članom skupščine
najmanj 15 dni pred dnevom zasedanja skupščine. Sklicu skupščine morata biti
priložena dnevni red ter gradivo za delo skupščine. Če je predmet sklica
skupščine izvedba volitev oziroma imenovanje funkcionarja ZAPS, mora biti
sklicu priložena tudi ustrezna kandidatna lista.
(6) Sklic s prilogami se objavi na spletni strani ZAPS,
lahko pa tudi v njenem internem glasilu.
28. člen
(odločanje skupščine)
(1) Skupščina je sklepčna, če je navzoča večina članov
skupščine.
(2) Udeležba na skupščini je za člane skupščine obvezna.
(3) Skupščina odloča z večino opredeljenih glasov
navzočih članov skupščine, razen če je z ZAID ali tem statutom določeno
drugače. Glasovanje je javno, razen če ta statut ali poslovnik skupščine določa
drugače.
(4) Katerakoli matična sekcija lahko zahteva, da se o
določenem sklepu odloča z večino vseh članov skupščine. Zahteva se upošteva, če
jo podpišeta najmanj dve tretjini članov strokovnega sveta te matične sekcije,
če je predana pred začetkom zasedanja skupščine in če sta predsednik skupščine
in upravni odbor obveščena o zbiranju podpisov za to zahtevo najmanj en teden
pred zasedanjem skupščine.
(5) Skupščina o svojem delu ter svojih odločitvah
obvešča člane ZAPS na spletni strani ZAPS, lahko pa tudi v zborničnem glasilu.
3.2.2. Volitve v skupščino
29. člen
(razpis volitev)
(1) Člani ZAPS izvolijo člane skupščine na splošnih,
neposrednih in tajnih volitvah. Postopke kandidiranja, izvedbo volitev ter
ugotavljanja rezultatov volitev v skupščino vodi volilna komisija.
(2) Volitve v skupščino razpiše predsednik ZAPS vsaj
60 dni pred izvedbo volitev. Kandidati za člane skupščine vlagajo kandidature
v roku, določenem za vlaganje kandidatur. Ta rok ne sme biti krajši od 30 dni.
30. člen
(število predstavnikov regij)
(1) Število vseh predstavnikov regij in število
predstavnikov vsake regije v skladu s tem statutom in splošnim aktom o volitvah
in imenovanjih funkcionarjev ZAPS določi volilna komisija. Število
predstavnikov posameznih regij se določi tako, da se število članov ZAPS v
regiji deli s 50. Če dobljeni rezultat ni celo število, se ta pri regiji, ki
ima največ članov, zaokroži navzdol, pri drugih regijah pa navzgor. Vsaka
regija ima najmanj dva predstavnika, vendar ne več kot 10 predstavnikov.
(2) Podrobna pravila za izračun števila predstavnikov
posameznih regij v skupščini določi splošni akt o volitvah in imenovanjih
funkcionarjev ZAPS.
31. člen
(kandidiranje)
(1) Za člana skupščine lahko kandidira vsak član ZAPS,
razen članov, opredeljenih v tretjem odstavku 10. člena tega statuta.
(2) Član ZAPS lahko kandidira na kandidatni listi regije
ali na kandidatni listi matične sekcije. Kandidat za predstavnika določene
regije je lahko le član ZAPS iz te regije. Kandidat za predstavnika določene
matične sekcije je lahko le član te matične sekcije.
(3) Član ZAPS lahko kandidira le na eni kandidatni
listi.
(4) Po koncu kandidacijskega postopka volilna komisija
na podlagi pravočasno prispelih in veljavnih kandidatur sestavi kandidatne
liste matičnih sekcij ter regij.
(5) Če za predstavnike določene matične sekcije ali
regije kandidira manj kandidatov, kot ima ta matična sekcija ali regija
zagotovljenih sedežev v skupščini, vendar kandidira vsaj en kandidat, se
kandidacijski postopek v teh regijah oziroma matičnih sekcijah ne ponovi.
(6) Če za predstavnike določene matične sekcije ali
regije ne kandidira noben kandidat, se kandidacijski postopek in volitve za to
matično sekcijo oziroma regijo ponovijo. V tem primeru skupščina vsa
pooblastila in prične z delom takoj po končanih rednih volitvah, ne glede na
postopek ponovnih volitev za predstavnike manjkajoče matične sekcije oziroma
regije. Če se ponovne volitve uspešno izvedejo, izvoljeni kandidati postanejo
polnopravni člani skupščine, njihov mandat pa se konča hkrati z mandatom
ostalih članov skupščine.
(7) Če se kljub ponovljenemu kandidacijskemu postopku v
skladu s predhodnim odstavkom tega člena na kandidatno listo ponovno ne prijavi
noben kandidat, se šteje, da se je matična sekcija oziroma regija odpovedala
svojemu predstavniku v skupščini, volitve pa se ne ponovijo.
32. člen
(volitve)
(1) Glasovanje na volitvah v skupščino je tajno in se
izvaja na način, ki ga določa splošni akt o volitvah in imenovanjih
funkcionarjev ZAPS.
(2) Član ZAPS voli predstavnike tiste regije, v katero
spada, ter predstavnike tistih matičnih sekcij, katerih član je.
(3) Pri glasovanju o predstavnikih regije ima vsak član
ZAPS največ toliko glasov, kolikor predstavnikov v skupščini ima regija. Član
ZAPS ima največ tri glasove za glasovanje o kandidatih vsake matične sekcije.
(4) Po izpeljanih volitvah volilna komisija prešteje
glasove ter razglasi rezultate volitev v skupščino.
3.3. Predsednik ZAPS
33. člen
(predsednik ZAPS)
Predsednik ZAPS je član ZAPS, ki je na splošnih, neposrednih in
tajnih volitvah izvoljen za predsednika ZAPS.
34. člen
(naloge predsednika ZAPS)
(1) Predsednik ZAPS:
1.     
predstavlja, vodi in zastopa ZAPS,
2.     
sklicuje in vodi seje upravnega odbora ter podpisuje akte, ki jih
sprejema upravni odbor,
3.     
podpisuje pogodbe, ki jih sklepa ZAPS,
4.     
razpisuje volitve in imenovanja funkcionarjev ZAPS, razen če je s tem
statutom določeno drugače,
5.     
podpisuje odločbe vpisne komisije ter potrdila izpitnih komisij skupaj s
predsedniki teh komisij,
6.     
sklicuje skupščino in upravni odbor,
7.     
izvršuje sklepe skupščine in upravnega odbora,
8.     
v nujnih primerih ukrepa v zadevah, ki so sicer v pristojnosti upravnega
odbora, o čemer je dolžan obvestiti člane upravnega odbora v 15 dneh po
izvršitvi ukrepa,
9.     
samostojno odloča o sklenitvi pravnih poslov do zneska 6.000 eurov,
10.  
odloča o sklenitvi delovnih razmerij ter o pravicah in obveznostih iz
delovnega razmerja,
11.  
do izvolitve predsednika skupščine opravlja naloge predsednika
skupščine,
12.  
opravlja druge naloge, za katere ga pooblastita skupščina ali upravni
odbor ZAPS, in
13.  
opravlja druge naloge v skladu s tem statutom, zakonom in drugimi
predpisi.
(2) Predsednik ZAPS za svoje delo odgovarja skupščini
ter ji enkrat letno poroča o svojem delu in delu upravnega odbora.
(3) Predsednika ZAPS v primeru odsotnosti na podlagi
pisnega pooblastila in v obsegu dodeljenih pooblastil nadomešča član upravnega
odbora, ki ga določi predsednik ZAPS.
35. člen
(izvolitev predsednika ZAPS)
(1) Za predsednika ZAPS lahko kandidira vsak član ZAPS,
ki je vpisan v imenik in ima aktiven poklicni naziv, če mu ni s pravnomočno
odločbo izrečena disciplinska sankcija in sankcija še traja.
(2) Volitve predsednika ZAPS razpiše predsednik
skupščine s sklepom vsaj 60 dni pred izvedbo volitev.
(3) Člani ZAPS vlagajo kandidature v roku, ki ne sme
biti krajši od 30 dni. Kandidaturo lahko vloži vsak član ZAPS, ki ga je podprlo
vsaj 20 članov ZAPS. Po potrditvi kandidatne liste kandidat ne more odstopiti
od svoje kandidature.
(4) Volitve predsednika ZAPS se izvajajo po dvokrožnem
sistemu.
(5) Če eden izmed kandidatov že v prvem krogu volitev
prejme večino vseh glasov, postane ta kandidat predsednik ZAPS in se drugi krog
volitev ne izvede.
(6) Če nobeden izmed kandidatov v prvem krogu volitev ne
prejme večine vseh glasov, se v drugi krog uvrstita tista kandidata, ki sta v
prvem krogu prejela največje število glasov. Če so dva ali več kandidatov
prejeli enako število glasov, o njihovi uvrstitvi odloči žreb.
(7) Drugi krog volitev se razpiše takoj po potrditvi
rezultatov prvega kroga, volitve v drugem krogu pa morajo biti izvedene v roku
največ treh tednov po potrditvi rezultatov prvega kroga.
(8) Kandidat, ki je v drugem krogu prejel večje število
glasov, postane predsednik ZAPS. Če sta oba kandidata prejela enako število
glasov, o njuni uvrstitvi odloči skupščina s tajnim glasovanjem.
(9) Postopek kandidiranja in volitev predsednika ZAPS
podrobno ureja splošni akt o volitvah in imenovanjih funkcionarjev ZAPS.
3.4. Upravni odbor
36. člen
(upravni odbor)
(1) Upravni odbor je izvršilni organ ZAPS. Upravni odbor
sestavljajo predsednik ZAPS in trije člani.
(2) Upravni odbor vodi delo in poslovanje ZAPS. Delo
upravnega odbora vodi predsednik ZAPS.
37. člen
(naloge upravnega odbora)
Upravni odbor:
1.     
vodi delo in poslovanje ZAPS,
2.     
skrbi za izvrševanje programa dela in finančnega načrta, pripravo
letnega poročila in zaključnega računa, splošnih aktov in sklepov skupščine
ZAPS,
3.     
skrbi za izvajanje javnih pooblastil,
4.     
izda akt o notranji organizaciji ZAPS ter o sistemizaciji delovnih mest,
5.     
skupščini ZAPS predlaga v sprejetje statut, kodeks, pravila stroke,
disciplinski pravilnik, druge splošne akte, program dela, finančni načrt in
druge odločitve,
6.     
vodi in nadzoruje delovanje disciplinskih organov in strokovnih služb
ZAPS ter jim nudi ustrezno tehnično, strokovno in finančno podporo,
7.     
odloča o sklenitvi pravnih poslov nad zneskom 6.000 eurov,
8.     
ustanavlja delovna telesa upravnega odbora ter imenuje in razrešuje
člane teh delovnih teles, če ta statut ali drugi predpis ne določa drugače,
9.     
imenuje in razrešuje predstavnike ZAPS v strokovna telesa na lokalni,
regionalni, državni in meddržavni ravni,
10.  
imenuje in razrešuje generalnega sekretarja ZAPS,
11.  
na predlog matičnih sekcij imenuje izpitne komisije, nadzira delo izpitnih
komisij in izpitnega odbora ter odloča o ugovorih kandidatov zoper postopek
opravljanja izpita,
12.  
na predlog izpitnih komisij potrdi programe strokovnih izpitov,
13.  
na predlog strokovnih svetov matičnih sekcij imenuje komisijo za
izobraževanje in jo razrešuje,
14.  
na predlog komisije za izobraževanje potrdi letni program poklicnega
usposabljanja,
15.  
na predlog strokovnih svetov matičnih sekcij imenuje strokovni svet,
16.  
odreja objave splošnih aktov v uradnem glasilu ZAPS ter vodi uredniško
politiko uradnega glasila,
17.  
sklene pogodbo z ministrstvom, pristojnim za prostorske in gradbene
zadeve, o medsebojnih razmerjih pri uresničevanju javnih pooblastil ZAPS,
18.  
obravnava vprašanja, povezana z delom, pogoji za delo in strokovno
problematiko na področju opravljanja storitev svojih članov ter v zvezi s temi
vprašanji zavzame stališča ter sprejme sklepe,
19.  
pripravlja pobude in strokovne podlage za sprejetje oziroma spremembo
zakonov in drugih predpisov s področja arhitekture, krajinske arhitekture in
urejanja prostora,
20.  
oblikuje stališča in predloge ZAPS v zvezi z normativnimi in drugimi
dejavnostmi občinskih, regionalnih in državnih organov ter institucij in
organov Evropske unije, ki se tičejo arhitekture, krajinske arhitekture ter
urejanja prostora,
21.  
spremlja in obravnava problematiko matičnih sekcij in regij, usklajuje
njihove dejavnosti ter omogoča pogoje za njihovo delovanje,
22.  
imenuje člane žirije za projektne natečaje oziroma za to pooblasti
natečajno službo ali komisijo upravnega odbora, ki jo imenuje za ta namen,
23.  
sklepa kolektivne pogodbe s področij delovanja svojih članov,
24.  
daje predloge za oblikovanje univerzitetnih programov ter zagotavlja
dodatno izobraževanje članov ZAPS,
25.  
spodbuja sodelovanje med člani ZAPS, strokovno, kulturno in družabno
dejavnost članov ZAPS ter organizira ustrezne prireditve in srečanja,
26.  
skrbi za obveščanje članov ZAPS,
27.  
daje soglasje k poslovniku skupnega koordinacijskega telesa,
28.  
skrbi za povezovanje in sodelovanje vseh strokovnih, izobraževalnih in
znanstvenih institucij s področja arhitekture, krajinske arhitekture in
urejanja prostora,
29.  
skrbi za promocijo stroke, ustanavljanje in podeljevanje nagrad ipd.,
30.  
opravlja druge naloge v skladu s tem statutom, zakonom in drugimi
predpisi.
38. člen
(seje upravnega odbora)
(1) Seje upravnega odbora sklicuje predsednik ZAPS.
(2) Upravni odbor je sklepčen, če je na seji navzoča
večina njegovih članov.
(3) Upravni odbor odloča z večino glasov navzočih
članov. Če je število glasov neodločeno, odloči predsednikov glas.
(4) Če je to potrebno zaradi poenotenja stališč ZAPS,
upravni odbor na svoje seje vabi tudi člane strokovnih svetov matičnih sekcij
ali funkcionarje organov ZAPS.
(5) Upravni odbor mora predsednika skupščinskega sveta
predhodno obveščati o svojih sejah ter ga seznanjati s svojimi odločitvami.
39. člen
(imenovanje in razrešitev članov upravnega odbora)
(1) Člane upravnega odbora imenuje in razrešuje
skupščina na tajnem glasovanju z večino glasov vseh članov skupščine.
(2) Predsednik ZAPS mora po potrditvi svojega mandata
skupščini predlagati tri kandidate za člane upravnega odbora. Predlagani
kandidati se morajo predstaviti pred skupščino. Če je kandidat za člana
upravnega odbora upravičeno odsoten, njegovo pisno predstavitev prebere
predsednik ZAPS. Skupščina po predstavitvi glasuje o vsakem predlaganem kandidatu
posebej. Če kateri izmed predlaganih kandidatov ni imenovan, lahko predsednik
ZAPS namesto njega predlaga drugega kandidata. Predsednik ZAPS lahko skupaj
predlaga največ šest kandidatov.
(3) Če kljub glasovanju o vseh kandidatih, ki jih je
predlagal predsednik ZAPS, skupščina ni imenovala vseh treh članov upravnega
odbora, lahko skupščina imenuje za člane upravnega odbora tudi člane ZAPS, ki
jih predlaga bodisi pet članov skupščine bodisi deset članov ZAPS. Skupščina
glasuje o teh kandidatih po vrstnem redu vloženih kandidatur.
(4) V upravnem odboru morajo biti zastopani predstavniki
obeh spolov, praviloma pa tudi predstavniki vseh treh matičnih sekcij.
3.5. Disciplinski organi
40. člen
(disciplinski organi ZAPS)
(1) Disciplinska organa ZAPS sta disciplinski tožilec in
disciplinsko sodišče.
(2) Za funkcionarja disciplinskega organa lahko
kandidira vsak član ZAPS, ki poleg izpolnjevanja drugih pogojev ni s
pravnomočno odločbo disciplinsko sankcioniran.
41. člen
(disciplinski tožilec)
(1) Disciplinski tožilec je samostojen in neodvisen
organ ZAPS, ki zahteva uvedbo disciplinskega postopka in zastopa disciplinsko
obtožbo pred disciplinskim sodiščem.
(2) Zunaj disciplinskega postopka lahko disciplinski
tožilec vlaga prijave na pristojne državne organe, organe lokalnih skupnosti,
nosilce javnih pooblastil ali druge zbornice zoper osebe, ki niso člani ZAPS,
če v zvezi z vodenjem disciplinskega postopka ugotovi kršitve predpisov.
(3) Delo, pristojnosti, sestavo in način imenovanja
disciplinskega tožilca ureja Disciplinski pravilnik.
42. člen
(disciplinsko sodišče)
(1) Disciplinsko sodišče odloča v disciplinskih zadevah
o kršitvah članov ZAPS, pooblaščenih arhitektov, pooblaščenih krajinskih
arhitektov in pooblaščenih prostorskih načrtovalcev, kandidatov za pridobitev
poklicnega naziva in začasnih članov ZAPS.
(2) Delo, pristojnosti, sestavo in način imenovanja
disciplinskega sodišča ureja Disciplinski pravilnik.
3.6. Predstavništva matičnih sekcij v skupščini
43. člen
(predsednik matične sekcije)
Predsednik matične sekcije vodi delo strokovnega sveta
matične sekcije ter predstavlja in zastopa matično sekcijo v skupščini in
skupščinskem svetu.
44. člen
(strokovni svet matične sekcije)
(1) Strokovni svet matične sekcije je strokovno in
izvršilno telo matične sekcije, ki vodi delovanje matične sekcije, obravnava probleme,
povezane z opravljanjem dejavnosti članov sekcije, ter pripravlja in izvaja
program dela matične sekcije.
(2) Strokovni svet matične sekcije sestavljajo
predsednik matične sekcije in dva člana.
(3) Strokovni svet matične sekcije zlasti:
1.     
vodi delovanje matične sekcije,
2.     
sprejema program dela matične sekcije,
3.     
sprejema predlog financiranja delovanja matične sekcije,
4.     
predlaga kandidate za izpitne komisije,
5.     
izvaja druge naloge v zvezi z izpiti ter člani izpitnih komisij,
6.     
predlaga kandidate za funkcionarje ZAPS iz tretjega odstavka
20. člena in druge kandidate, če tako določajo splošni akti,
7.     
obravnava problematiko delovanja svojih članov, obvešča o teh vprašanjih
upravni odbor in skupščino ter jima daje predloge in pobude za sprejem
posameznih ukrepov za reševanje teh problemov,
8.     
sodeluje pri izvajanju programov ZAPS za strokovno izobraževanje in
izpopolnjevanje članov matične sekcije,
9.     
posreduje disciplinskemu tožilcu v nadaljnje obravnavanje ovadbe zoper
člane matične sekcije,
10.  
skrbi za regijsko delovanje matične sekcije,
11.  
enkrat letno o svojem delu poroča upravnemu odboru in skupščini ter
12.  
opravlja druge naloge, določene s tem statutom in z drugimi akti ZAPS.
(4) Strokovni svet matične sekcije lahko upravnemu odboru
predlaga ustanovitev stalnih ali začasnih delovnih teles upravnega odbora.
45. člen
(imenovanje organov matične sekcije)
(1) Predsednik matične sekcije in člana strokovnega
sveta so tisti člani skupščine, ki so na volitvah v skupščino izvoljeni na kandidatni
listi matične sekcije.
(2) Predsednik matične sekcije je tisti član skupščine,
ki na volitvah v skupščino prejme najvišje število glasov na kandidatni listi
matične sekcije, razen če se člani matične sekcije v skupščini dogovorijo
drugače.
(3) Člana strokovnega sveta matične sekcije sta tista
člana skupščine, ki se po številu glasov na volitvah v skupščino uvrstita na
drugo in tretje mesto na kandidatni listi matične sekcije, razen če se člani
matične sekcije v skupščini dogovorijo drugače.
(4) Predsednik matične sekcije lahko za čas svoje
odsotnosti imenuje svojega namestnika. Namestnik zastopa matično sekcijo v
skupščinskem svetu in opravlja druge naloge predsednika matične sekcije.
3.7. Predstavništva regij v skupščini
46. člen
(predstavništvo regije)
(1) Predsednik regije in namestnik predsednika regije
predstavljata člane ZAPS iz regije, zastopata njihove interese v skupščini, jih
obveščata o dejavnosti ZAPS in organizirata delovanje ZAPS v regiji. Predsednik
regije tudi zastopa in predstavlja regijo v skupščinskem svetu.
(2) Predsednik regije in namestnik predsednika regije
sta tista člana skupščine, ki na volitvah v skupščino na kandidatni listi
regije prejmeta najvišje oziroma drugo najvišje število glasov.
(3) Če predsedniku regije ali namestniku predsednika
regije mandat za člana skupščine predčasno poteče ali pa se svoji funkciji
predsednika regije oziroma namestnika predsednika regije odpove, se novega
predstavnika regije oziroma namestnika predstavnika regije izbere smiselno po
postopku iz prejšnjega odstavka.
(4) Predsednik regije mora vsaj enkrat letno sklicati
vse člane ZAPS z območja regije na regijski zbor. Člani ZAPS na regijskem zboru
obravnavajo problematiko članov ZAPS v regiji, na njem se predstavljajo
kandidati iz regije za volitve v skupščino in podobno.
(5) Člani ZAPS lahko na regijskem zboru ustanovijo
regijsko pisarno. Regijska pisarna skrbi za organiziranost dejavnosti članov
ZAPS v regiji in njihovo obveščanje o dejavnosti ZAPS. Če člani ZAPS na
regijskem zboru ne določijo drugače, je vodja regijske pisarne predsednik
regije.
(6) Namestnik predsednika regije v času odsotnosti
predsednika regije zastopa regijo v skupščinskem svetu in opravlja druge naloge
predsednika regije.
3.8. Delovna telesa skupščine
47. člen
(skupščinski svet)
(1) Skupščinski svet je stalno delovno telo skupščine,
ki skrbi za večjo povezanost med člani in organi ZAPS ter stalno spremlja delo
upravnega odbora in predsednika ZAPS.
(2) Skupščinski svet sestavljajo predsedniki matičnih
sekcij, predsedniki regij in predsednik skupščine.
(3) Predsednik skupščinskega sveta je predsednik
skupščine, razen če člani skupščinskega sveta z večino glasov vseh članov
odločijo drugače. Predsednik skupščinskega sveta sklicuje in vodi seje
skupščinskega sveta.
48. člen
(naloge skupščinskega sveta)
(1) Skupščinski svet:
-       
obravnava aktualna vprašanja ZAPS in dejavnosti članov ZAPS,
-       
spremlja in ocenjuje delo predsednika ZAPS in upravnega odbora,
-       
daje mnenja, predloge in pobude za delo predsednika ZAPS in upravnega
odbora,
-       
spremlja in nadzoruje finančno poslovanje ZAPS,
-       
obravnava skupščinska gradiva ter daje mnenje o njih,
-       
lahko zahteva sklic skupščine.
(2) Upravni odbor mora skupščinskemu svetu poslati v
mnenje vsa gradiva za skupščino.
(3) Predsedniki matičnih sekcij in regij v skupščinskem
svetu zastopajo vse predstavnike svojih matičnih sekcij oziroma regij v
skupščini. Člani skupščinskega sveta morajo člane skupščine, ki jih zastopajo,
redno informirati o dogajanju v skupščinskem svetu in se z njimi posvetovati o
posameznih vsebinah in vprašanjih.
49. člen
(sklic seje skupščinskega sveta)
(1) Skupščinski svet zaseda, kadar je potrebno, vendar
najmanj štirikrat letno. Skupščinski svet o svojem delu najmanj enkrat letno
poroča skupščini.
(2) Skupščinski svet skliče predsednik skupščinskega
sveta:
-       
na lastno pobudo,
-       
na zahtevo predsednika ZAPS,
-       
na zahtevo upravnega odbora,
-       
na zahtevo najmanj treh članov skupščinskega sveta,
-       
na zahtevo skupščinskega sveta.
(3) Predsednik skupščinskega sveta mora sklicati
skupščinski svet najpozneje v 15 dneh po prejemu zahteve za sklic. Po preteku
tega roka lahko skupščinski svet skliče upravičeni predlagatelj, ki je zahteval
sklic.
(4) Predsednik skupščinskega sveta mora o sejah
skupščinskega sveta predhodno obveščati upravni odbor. Člani upravnega odbora
se lahko udeležujejo sej skupščinskega sveta, obvezno pa mora biti predstavnik
upravnega odbora navzoč na tisti seji skupščinskega sveta, na kateri se
obravnavajo gradiva upravnega odbora za skupščino.
50. člen
(odločanje skupščinskega sveta)
(1) Skupščinski svet je sklepčen, če je navzoča večina
članov sveta. Vsak član skupščinskega sveta ima pri odločanju skupščinskega
sveta po en glas, razen predstavnikov matičnih sekcij, katerih glasovi se
štejejo dvojno.
(2) Skupščinski svet odloča z večino opredeljenih glasov
navzočih članov sveta.
(3) Skupščinski svet z glasovanjem poda mnenje o gradivu
za skupščino, ki ga je pripravil upravni odbor. Gradivu za skupščino se po
glasovanju skupščinskega sveta doda poročilo o tem glasovanju. Pozitivno mnenje
skupščinskega sveta ni zavezujoče za obravnavo gradiva na skupščini.
51. člen
(nadzorni odbor)
(1) Nadzorni odbor spremlja finančno poslovanje ZAPS in
o njem obvešča skupščinski svet.
(2) Nadzorni odbor ima tri člane, ki jih imenuje
skupščinski svet izmed svojih članov ali članov skupščine.
(3) Člani nadzornega odbora izmed sebe imenujejo
predsednika, ki sklicuje seje in vodi delo nadzornega odbora.
52. člen
(volilna komisija)
(1) Volilna komisija je stalno delovno telo skupščine,
ki vodi postopke kandidiranja in volitev oziroma imenovanj članov skupščine,
predsednika ZAPS ter drugih funkcionarjev ZAPS.
(2) Volilno komisijo imenuje skupščina. Volilna komisija
ima tri člane, ki izmed sebe izvolijo predsednika.
(3) Volilna komisija odloča z večino vseh članov.
3.9. Delovna telesa ZAPS
53. člen
(komisije upravnega odbora)
(1) Upravni odbor lahko za opravljanje nalog iz svojih
pristojnosti za posamezna področja ustanovi komisije.
(2) Komisijo vodi komisar, ki ga določi upravni odbor.
Komisar lahko ob soglasju upravnega odbora imenuje tudi druge člane komisije.
(3) Način delovanja komisij in njihove pristojnosti
določi poslovnik upravnega odbora.
54. člen
(izpitna komisija)
(1) Izpitne komisije ugotavljajo usposobljenost
kandidatov na izpitih.
(2) Člane izpitnih komisij predlagajo strokovni sveti
matičnih sekcij, in sicer:
-       
strokovni svet matične sekcije pooblaščenih arhitektov: izpitno komisijo
za preverjanje znanja s področja arhitekture;
-       
strokovni svet matične sekcije pooblaščenih krajinskih arhitektov:
izpitno komisijo za preverjanje znanja s področja krajinske arhitekture;
-       
strokovni svet matične sekcije pooblaščenih prostorskih načrtovalcev:
izpitno komisijo za preverjanje znanja s področja prostorskega načrtovanja.
(3) Izpitna komisija koordinira in vodi delo izpitnih komisij
za opravljanje izpitov. Člani izpitnega odbora so predsedniki izpitnih komisij.
55. člen
(komisija za izobraževanje)
(1) Komisija za izobraževanje pripravlja letni program
poklicnega usposabljanja in sprejema program usposabljanj, ki jih organizira
ZAPS, ter izvaja druge naloge skladno z določbami ZAID, splošnim aktom, ki
ureja stalno poklicno usposabljanje pooblaščenih arhitektov, pooblaščenih
krajinskih arhitektov in pooblaščenih prostorskih načrtovalcev, tem statutom
ter sklepi upravnega odbora ZAPS.
(2) Delo, sestavo in način imenovanja komisije za
izobraževanje podrobneje ureja splošni akt o stalnem poklicnem usposabljanju
pooblaščenih arhitektov, pooblaščenih krajinskih arhitektov in pooblaščenih
prostorskih načrtovalcev.
56. člen
(komisija za strokovni nadzor)
(1) Komisija za strokovni nadzor izvaja strokovni nadzor
nad delom pooblaščenih arhitektov, pooblaščenih krajinskih arhitektov in
pooblaščenih prostorskih načrtovalcev.
(2) Delo, sestavo in način imenovanja komisije za
strokovni nadzor podrobneje ureja splošni akt o strokovnem nadzoru nad delom
pooblaščenih arhitektov, pooblaščenih krajinskih arhitektov in pooblaščenih
prostorskih načrtovalcev.
57. člen
(arbitražni svet ZAPS)
(1) Arbitražni svet ZAPS je neodvisno strokovno telo
ZAPS, ki izvaja postopke mediacij in arbitraž s ciljem reševanja sporov med
pooblaščenimi arhitekti, pooblaščenimi krajinskimi arhitekti, pooblaščenimi
prostorskimi načrtovalci in gospodarskimi subjekti ter tretjimi osebami.
(2) Delovanje, sestavo in način imenovanja članov
arbitražnega sveta ZAPS podrobneje določa splošni akt o izvajanju postopkov
mediacij in arbitraž.
58. člen
(strokovni svet ZAPS)
(1) Strokovni svet ZAPS je neodvisno strokovno
posvetovalno telo ZAPS.
(2) Naloga strokovnega sveta je oblikovanje stališč ZAPS
do tistih strokovnih vprašanj, ki terjajo javno obravnavo.
(3) Delovanje, sestavo in način imenovanja članov
strokovnega sveta ZAPS podrobneje določa poslovnik strokovnega sveta ZAPS.
3.10. Strokovne in druge službe ZAPS
59. člen
(službe ZAPS)
(1) Organizacijo strokovnih in drugih služb ZAPS,
sistemizacijo delovnih mest in delovna razmerja delavcev v strokovnih in drugih
službah ZAPS podrobneje ureja splošni akt, ki ga sprejme upravni odbor ZAPS.
(2) Glede delovnega razmerja delavcev v strokovnih in
drugih službah ZAPS se smiselno uporabljajo določbe iz splošne kolektivne
pogodbe za gospodarske dejavnosti.
(3) O sklenitvi delovnih ali pogodbenih razmerij z
delavci služb ZAPS odloča predsednik ZAPS ob predhodnem soglasju upravnega
odbora.
60. člen
(obvezne strokovne službe)
(1) V okviru strokovnih služb ZAPS se obvezno ustanovijo
služba za strokovne izpite, evidenčna služba in natečajna služba.
(2) Služba za strokovne izpite opravlja administrativne,
organizacijske in tehnične naloge v zvezi s strokovnimi izpiti.
(3) Evidenčna služba opravlja administrativne in z njimi
povezane organizacijsko-tehnične zadeve, ki se nanašajo na vzpostavitev,
vzdrževanje in vodenje imenika ter knjige izpitov. Poleg nalog, povezanih z
javnimi pooblastili ZAPS, opravlja evidenčna služba tudi druge naloge v zvezi z
evidencami in zbirkami podatkov ZAPS, predvsem:
-       
vodi evidenco članov ZAPS po regijah in matičnih sekcijah, evidenco
častnih članov ZAPS, evidenco funkcionarjev ZAPS in druge evidence, potrebne za
delovanje ZAPS, ter
-       
izdaja potrdila o članstvu v matičnih sekcijah.
(4) Natečajna služba opravlja administrativne,
organizacijske in tehnične naloge v zvezi z natečaji.
(5) Organizacija in naloge strokovnih služb iz prvega
odstavka tega člena ter drugih strokovnih služb, ki jih ustanovi upravni odbor,
se podrobneje opredelijo v splošnem aktu o organizaciji strokovnih služb ZAPS.
3.11. Generalni sekretar
61. člen
(generalni sekretar)
(1) Upravni odbor lahko za vodenje dela strokovnih služb
ZAPS, pripravo gradiv za seje upravnega odbora, koordinacijo dela ZAPS, skrb za
objavljanje v strokovnem glasilu in za opravljanje drugih tekočih nalog
poslovanja ZAPS imenuje generalnega sekretarja ZAPS.
(2) Za generalnega sekretarja je lahko imenovana oseba,
ki ima univerzitetno izobrazbo pravne ali ekonomske smeri ali univerzitetno
izobrazbo s področja arhitekture, krajinske arhitekture oziroma prostorskega
načrtovanja in ki ima izkazane organizacijske sposobnosti. Generalni sekretar
ne more biti član organov in teles ZAPS, razen član volilne komisije ali
skupnega koordinacijskega telesa.
3.12. Skupno koordinacijsko telo
62. člen
(skupno koordinacijsko telo)
(1) Skupno koordinacijsko telo je posvetovalno telo ZAPS
in IZS, pristojno za reševanje zadev, ki se posredno ali neposredno nanašajo na
naloge obeh zbornic. Opravlja tudi druge naloge, ki so povezane z delovanjem
drugih poklicnih zbornic.
(2) Sedež skupnega koordinacijskega telesa je na sedežu
ZAPS.
(3) Skupno koordinacijsko telo ima štiri člane, po dva
iz vsake zbornice.
(4) Predstavnika ZAPS v skupnem koordinacijskem telesu
določi upravni odbor s sklepom; prvi predstavnik je praviloma predsednik, drugi
predstavnik pa bodisi član upravnega odbora ali generalni sekretar.
(5) Mandat članov je enak mandatu upravnega odbora ZAPS.
(6) Delo skupnega koordinacijskega telesa podrobneje
ureja poslovnik o delu skupnega koordinacijskega telesa, ki ga sprejme
koordinacijsko telo, z njim pa morata predhodno soglašati upravna odbora obeh
poklicnih zbornic.
63. člen
(naloge skupnega koordinacijskega telesa)
Skupno koordinacijsko telo:
1.     
skrbi za sodelovanje in usklajevanje stališč med obema zbornicama na
področju javnih pooblastil in drugih skupnih nalog po zakonu,
2.     
sodeluje pri določitvi vsebine kodeksov pooblaščenih arhitektov,
pooblaščenih krajinskih arhitektov in pooblaščenih prostorskih načrtovalcev ter
inženirjev, določitvi kršitev, ki pomenijo razlog za uvedbo disciplinskega
postopka, ter določitvi ukrepov in kazni,
3.     
sodeluje pri vzpostavitvi in priznanju ustreznega statusa inženirja,
arhitekta, krajinskega arhitekta in prostorskega načrtovalca v strokovni in
civilni javnosti doma in v tujini,
4.     
pripravlja skupna strokovna izobraževanja, posvete, delavnice,
ekskurzije, kulturna in družabna srečanja članov obeh poklicnih zbornic,
5.     
pripravlja skupne izdaje revij, publikacij, navodil, smernic in pravil
dobre prakse in podobno,
6.     
koordinira sodelovanje obeh zbornic na področju projektnih natečajev po
zakonodaji o javnem naročanju, pravilniku o natečajih in statutih obeh zbornic.
64. člen
(odločanje skupnega koordinacijskega telesa)
(1) Skupno koordinacijsko telo je sklepčno, če je navzoč
najmanj en član iz vsake zbornice.
(2) Skupno koordinacijsko telo odloča soglasno.
(3) Skupno koordinacijsko telo o svojem delu in svojih
odločitvah obvešča upravna odbora obeh zbornic.
4. SPLOŠNI AKTI ZAPS
65. člen
(splošni akti ZAPS)
(1) Splošni akti, ki jih sprejme skupščina, so:
1.     
Statut ZAPS,
2.     
Splošni akt o strokovnem izpitu za pooblaščenega arhitekta, pooblaščenega
krajinskega arhitekta in pooblaščenega prostorskega načrtovalca,
3.     
Splošni akt o postopkih vpisa in izbrisa iz imenika pooblaščenih
arhitektov, pooblaščenih krajinskih arhitektov in pooblaščenih prostorskih
načrtovalcev,
4.     
Splošni akt o stalnem poklicnem usposabljanju pooblaščenih arhitektov,
pooblaščenih krajinskih arhitektov in pooblaščenih prostorskih načrtovalcev,
5.     
Splošni akt o strokovnem nadzoru nad delom pooblaščenih arhitektov,
pooblaščenih krajinskih arhitektov in pooblaščenih prostorskih načrtovalcev,
6.     
Kodeks poklicne etike članov ZAPS,
7.     
Disciplinski pravilnik ZAPS,
8.     
Splošni akt o obliki in vsebini enotnega žiga pooblaščenih arhitektov,
pooblaščenih krajinskih arhitektov in pooblaščenih prostorskih načrtovalcev,
9.     
Splošni akt o volitvah in imenovanjih funkcionarjev ZAPS,
10.  
Splošni akt o plačevanju članarine in drugih prispevkov ZAPS,
11.  
Splošni akt o finančnem poslovanju ZAPS,
12.  
Splošni akt o izvajanju postopkov mediacij in arbitraž,
13.  
Splošni akt o podeljevanju priznanj ZAPS,
14.  
Poslovnik skupščine ZAPS,
15.  
Poslovnik delovnih in predstavniških teles ZAPS,
16.  
Poslovnik strokovnega sveta ZAPS,
17.  
Splošni akt o podrobnejši obliki in sestavinah žiga in logotipa ZAPS,
18.  
Splošni akt o varovanju osebnih podatkov in poslovne tajnosti ZAPS in
19.  
drugi splošni akti ZAPS.
(2) Splošni akti, ki jih sprejme upravni odbor, so:
1.     
Splošni akt o organizaciji strokovnih služb ZAPS,
2.     
Splošni akt o sistemizaciji delovnih mest ZAPS in
3.     
Poslovnik upravnega odbora ZAPS.
(3) Skupno koordinacijsko telo sprejme Poslovnik o delu
skupnega koordinacijskega telesa, z njim pa morata predhodno soglašati upravna
odbora obeh zbornic.
66. člen
(statut)
Statut je temeljni akt ZAPS. Z njim morajo biti usklajeni vsi
drugi splošni akti ZAPS.
67. člen
(pobude za sprejem splošnih aktov)
Pobudo za sprejetje ali spremembo splošnega akta ZAPS lahko
da vsak član ZAPS, organ ZAPS ali njegovo delovno telo. Organ, ki je zadolžen
za sprejetje akta, katerega sprejetje ali sprememba je predlagana, mora o
pobudi razpravljati in o njej zavzeti mnenje na svoji prvi naslednji seji po
prejemu pobude.
68. člen
(sprejem statuta in splošnih aktov)
(1) Statut, kodeks poklicne etike in disciplinski
pravilnik skupščina ZAPS sprejme z dvotretjinsko večino vseh svojih članov.
(2) Druge splošne akte, katerih sprejem je v
pristojnosti skupščine ZAPS, skupščina ZAPS sprejme z navadno večino vseh
prisotnih članov.
(3) Splošne akte, katerih sprejem je v pristojnosti
upravnega odbora, upravni odbor sprejme z dvotretjinsko večino vseh svojih
članov.
(4) Določbe tega člena se uporabljajo tudi za spremembe
in dopolnitve statuta in splošnih aktov ZAPS.
69. člen
(objava statuta in splošnih aktov)
Statut in splošni akti ZAPS se objavljajo na uradni spletni
strani ZAPS, v uradnem glasilu ZAPS, če se to izdaja, in v Uradnem listu
Republike Slovenije, če tako določa ZAID.
5. FINANČNO POSLOVANJE ZAPS
70. člen
(splošni akt o finančnem poslovanju)
(1) Finančno poslovanje ZAPS ureja splošni akt o
finančnem poslovanju, ki ga sprejme skupščina.
(2) S splošnim aktom o finančnem poslovanju se določijo
zlasti:
-       
pogoji in merila za finančno samostojno poslovanje posameznih organov
ZAPS, njihovih delovnih teles in strokovnih služb v okviru enotnega računa
ZAPS,
-       
merila in cenik za delo v ZAPS in za ZAPS ter
-       
finančna nadomestila funkcionarjem ZAPS.
71. člen
(članarina in pristojbine)
(1) Članarina je redna letna dajatev, ki jo plačujejo
člani ZAPS z aktivnim poklicnim nazivom. Znižana članarina je redna letna
dajatev, ki jo plačujejo člani ZAPS s poklicnim nazivom v mirovanju.
Pristojbine so drugi prispevki, ki jih za opravljanje svoje dejavnosti lahko
zaračunava ZAPS.
(2) Merila za odmerjanje in pobiranje članarine, znižane
članarine in pristojbin, razen meril, ki so določena z ZAID, določi splošni akt
o plačevanju članarine in drugih prispevkov ZAPS.
(3) Višino članarine, znižane članarine in pristojbin,
katerih višino določa ZAPS, določi skupščina zbornice za vsako leto posebej..
(4) Sankcije v primeru neplačevanja članarine ureja
disciplinski pravilnik.
(4) Člani, ki nimajo poravnanih vseh finančnih
obveznosti do ZAPS, ne morejo uporabljati storitev, ki jih ZAPS nudi svojim
članom.
6. JAVNOST DELOVANJA ZAPS
72. člen
(javnost delovanja ZAPS)
(1) Delovanje ZAPS je javno, razen če zakon, ta statut
ali drugi splošni akt določajo drugače.
(2) Evidenčna služba ter drugi organi in službe ZAPS
morajo skrbeti za spoštovanje tajnosti osebnih podatkov iz evidenc o izpitih,
spisov o opravljanih izpitih, imenika in drugih evidenc, ki jih vodi ZAPS, ter
preprečevati nepooblaščen dostop do njih.
(3) Skupščina sprejme splošni akt o varovanju osebnih
podatkov in poslovne tajnosti ZAPS. Splošni akt določa način ravnanja z
osebnimi podatki, vrste podatkov, ki so poslovna tajnost, ter način ravnanja s
temi podatki in dostopa do njih.
(4) Vsak član ZAPS je dolžan varovati poslovno tajnost
ZAPS.
73. člen
(obveščanje članov ZAPS)
(1) ZAPS ima uradno spletno stran.
(2) ZAPS lahko izdaja tudi uradno glasilo. Uradno
glasilo se izdaja v tiskani obliki ali se objavlja na spletni strani ZAPS.
(3) ZAPS lahko člane obvešča tudi z elektronskimi
sporočili.
(4) Namen spletne strani, revije in elektronskih
sporočil je obveščanje članov ZAPS o dejavnosti ZAPS in poklicu. Na uradni
spletni strani in v uradnem glasilu, če to izhaja, ZAPS objavlja svoje splošne
akte in izpitni katalog ter obvešča članstvo o sklepih skupščine in delu drugih
organov.
(5) Za vodenje uradne spletne strani in uradne revije
ZAPS je odgovoren upravni odbor ZAPS, ki lahko imenuje glavnega urednika.
74. člen
(obvestila o dogodkih)
O razpisu volitev in rokih volilnih opravil mora ZAPS svoje člane
obvestiti s pisnim obvestilom v roku, ki je določen s splošnim aktom o volitvah
in imenovanjih funkcionarjev ZAPS.
7. PRENEHANJE ZAPS
75. člen
(prenehanje ZAPS)
(1) ZAPS lahko preneha:
-       
zaradi uvedbe stečajnega postopka v skladu s predpisi, ki urejajo stečaj
pravnih oseb,
-       
zaradi uvedbe likvidacijskega postopka v skladu s predpisi, ki urejajo
likvidacijo pravnih oseb,
-       
z združitvijo s kakšno drugo zbornico.
(2) V primerih iz druge in tretje alineje prejšnjega
odstavka izvede postopek prenehanja ZAPS sodišče.
(3) Za postopek prenehanja ZAPS se smiselno uporabljajo določbe
zakona, ki ureja gospodarske družbe, in zakona, ki ureja postopke prisilnega
prenehanja gospodarskih družb.
(4) V primeru prenehanja ZAPS se ministrstvu,
pristojnemu za prostorske in gradbene zadeve, vrnejo evidence in druga gradiva,
ki jih je ZAPS uporabljala pri izvajanju javnih pooblastil po določbah ZAID.
76. člen
(razdelitev premoženja ZAPS)
Če ZAPS preneha obstajati, pripada premoženje, ki preostane po
poplačilu upnikov in vračilu deležev v likvidacijskem ali stečajnem postopku,
članom ZAPS. Ta sredstva se med člane razdelijo sorazmerno glede na čas
trajanja njihovega aktivnega članstva.
8. PREHODNE IN KONČNE DOLOČBE
77. člen
(žig pooblaščenega arhitekta, pooblaščenega krajinskega
arhitekta in pooblaščenega prostorskega načrtovalca)
Žigi pooblaščenih arhitektov, pooblaščenih krajinskih
arhitektov in pooblaščenih prostorskih načrtovalcev, izdani v skladu s
Pravilnikom o obliki in vsebini izkaznice in enotnega žiga pooblaščenih
arhitektov, pooblaščenih krajinskih arhitektov in pooblaščenih prostorskih
načrtovalcev (Uradni list RS, št. 114/04 in 53/05), veljajo do dneva
uveljavitve Splošnega akta o obliki in vsebini enotnega žiga pooblaščenega
arhitekta, pooblaščenega krajinskega arhitekta in pooblaščenega prostorskega
načrtovalca in jih lahko uporabljajo pooblaščeni arhitekti, pooblaščeni
krajinski arhitekti in pooblaščeni prostorski načrtovalci, pri čemer so njihova
pooblastila razvidna iz imenika, v katerega so vpisani.
78. člen
(veljavnost mandatov)
(1) Do konstituiranja organov in delovnih teles ZAPS v
skladu s tem statutom opravljajo svoje funkcije naslednji organi, delovna
telesa in funkcionarji ZAPS, izvoljeni oziroma imenovani po določbah Statuta
zbornice za arhitekturo in prostor Slovenije (Uradni list RS, št. 13/04 in
45/05): skupščina, predsednik ZAPS, upravni odbor, disciplinski tožilec,
disciplinsko sodišče, izpitna komisija, volilna komisija in druge komisije,
skupščinski svet, nadzorni odbor, strokovni sveti matičnih sekcij, predsedniki regij
in strokovni svet.
(2) Dosedanji funkcionarji disciplinske komisije
postanejo z uveljavitvijo tega statuta funkcionarji disciplinskega sodišča.
Dosedanji predsednik disciplinske komisije z uveljavitvijo tega statuta preneha
opravljati naloge predsednika disciplinske komisije.
(3) Ne glede na prejšnji odstavek opravljajo člani
disciplinske komisije in člani disciplinskega sodišča, izvoljeni v skladu s
Statutom zbornice za arhitekturo in prostor Slovenije (Uradni list RS,
št. 13/04 in 45/05), svoje funkcije v disciplinskih postopkih, začetih na
podlagi določb Disciplinskega pravilnika (Uradni list RS, št. 69/10,
95/12), do zaključka teh disciplinskih postopkov.
(4) Upravni odbor ZAPS imenuje svoja predstavnika v
skupnem koordinacijskem telesu v treh mesecih od uveljavitve tega statuta.
(5) Člani vpisne komisije opravljajo svoje funkcije do
naslednjih volitev.
79. člen
(veljavnost, sprejem in uskladitev drugih splošnih aktov)
(1) Kot splošni akti, izdani na podlagi 65. člena
tega statuta, veljajo še naprej naslednji splošni akti:
1.     
Pravilnik o finančnem poslovanju z dne 4. 3. 2015,
2.     
Pravilnik o plačevanju članarine in prispevkov za leto 2018 z dne
29. 3. 2018,
3.     
Pravilnik o podeljevanju priznanj ZAPS – 2017 z dne 24. 1. 2017,
4.     
Pravilnik o organizaciji in delu službe za evidence in strokovne izpite
in drugih služb ZAPS z dne 29. 6. 2004,
5.     
Pravilnik o sistemizaciji delovnih mest in o pravicah in obveznostih iz
delovnega razmerja z dne 13. 2. 2017,
6.     
Poslovnik o delu skupnega koordinacijskega telesa z dne 18. 11.
2004.
(2) ZAPS v roku enega leta od objave tega statuta v
Uradnem listu sprejme naslednje splošne akte:
1.     
Splošni akt o volitvah in imenovanjih funkcionarjev ZAPS,
2.     
Splošni akt ZAPS o izvajanju postopkov mediacij in arbitraž,
3.     
Poslovnik skupščine ZAPS,
4.     
Poslovnik delovnih in predstavniških teles ZAPS,
5.     
Poslovnik upravnega odbora ZAPS,
6.     
Poslovnik strokovnega sveta ZAPS,
7.     
Splošni akt o varovanju osebnih podatkov in poslovne tajnosti ZAPS,
8.     
Splošni akt o obliki in vsebini enotnega žiga pooblaščenega arhitekta,
pooblaščenega krajinskega arhitekta in pooblaščenega prostorskega načrtovalca,
ter
9.     
Splošni akt o podrobnejši obliki in sestavinah žiga in logotipa ZAPS.
(3) Z dnem uveljavitve tega statuta prenehajo veljati
naslednji akti, ki pa se do uveljavitve aktov iz prejšnjih dveh odstavkov
uporabljajo še naprej, v kolikor niso v nasprotju z zakonom in tem statutom:
1.     
Poslovnik skupščine ZAPS z dne 5. 2. 2009,
2.     
Pravilnik o ustanovitvi in poslovanju strokovnega sveta ZAPS in ožjega
strokovnega sveta ZAPS z dne 5. 3. 2010,
3.     
Pravilnik o ukrepih in postopkih za zavarovanje osebnih podatkov z dne
3. 7. 2007 in
4.     
Pravilnik o obliki in vsebini izkaznice in enotnega žiga pooblaščenih
arhitektov, pooblaščenih krajinskih arhitektov in pooblaščenih prostorskih
načrtovalcev (Uradni list RS, št. 114/04 in 53/05).
(4) Z dnem uveljavitve tega statuta preneha veljati Statut
Zbornice za arhitekturo in prostor Slovenije (Uradni list RS, št. 13/04 in
45/06).
80. člen
(začetek veljavnosti)
Ta statut se objavi v Uradnem listu Republike Slovenije in
začne veljati naslednji dan po objavi.
Št. 007-498/2018
Ljubljana, dne 23. oktobra 2018
EVA 2018-2550-0075
Tomaž Krištof l.r.
v. d. predsednika
Zbornice za arhitekturo in prostor Slovenije K temu statutu
je dal soglasje minister za okolje in prostor pod št. 007-498/2018/4 z dne
4. 12. 2018