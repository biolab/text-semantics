1. člen
S tem pravilnikom se podrobneje določajo upravičenci,
upravičena dela, postopek in pogoji za pridobitev pravice do denarnega
povračila, postopek in pogoji za izplačilo denarnega povračila, upravičeni
stroški in višina denarnih povračil.
I. POGOJI IN UPRAVIČENCI
2. člen
(1) Pravica do denarnega povračila se lahko uveljavlja
za filme, namenjene za kinematografsko predvajanje, in avdiovizualna dela vseh
zvrsti, namenjena predvajanju v medijih, ob formalnih in vsebinskih pogojih (v
nadaljnjem besedilu: projekt), določenih s tem pravilnikom.
(2) Pravico do denarnega povračila lahko uveljavlja
pravna ali fizična oseba s sedežem v drugi državi, članici Evropske unije,
državi Evropskega gospodarskega prostora ali tretji državi, ki je registrirana
za filmsko in televizijsko produkcijo, in izvršni producent, ki ima sedež v
Republiki Sloveniji in ima za izvedbo filma ali avdiovizualnega dela na območju
Republike Slovenije sklenjeno pogodbo s pravno ali fizično osebo s sedežem v
drugi državi, članici Evropske unije, državi Evropskega gospodarskega prostora
ali tretji državi, ki je registrirana za filmsko in televizijsko produkcijo,
ter izpolnjuje naslednje pogoje:
-       
ima urejene avtorske pravice za projekt;
-       
v obdobju preteklih treh let je imela vsaj en projekt, ki je bil
predvajan v kinematografski distribuciji ali v medijih, skladno z zakonom, ki
ureja avdiovizualne medijske storitve;
-       
izkaže izdatke, porabljene v Republiki Sloveniji, za namen projekta ter
ima poravnane obveznosti iz naslova davkov in prispevkov v Republiki Sloveniji
in v državi, kjer ima sedež ali stalno prebivališče.
(3) Upravičenec mora v skladu s prvo alinejo prejšnjega
odstavka zagotoviti, da ima urejene vse avtorske in/ali sorodne pravice za
dokončanje projekta in njegovo zakonito uporabo.
(4) Do denarnega povračila niso upravičene pravne ali
fizične osebe s sedežem v drugi državi, članici Evropske unije, državi
partnerici Evropskega gospodarskega prostora ali v tretji državi, ki so
povezane s pravnimi ali fizičnimi osebami, registriranimi za filmsko in
televizijsko produkcijo v Republiki Sloveniji, kot to določa 4. člen
Zakona o Slovenskem filmskem centru, javni agenciji Republike Slovenije (Uradni
list RS, št. 77/10, 40/12 – ZUJF, 19/14 – odl. US in 63/16; v nadaljnjem
besedilu: ZSFCJA).
(5) V primeru mednarodne koprodukcije projekta, v kateri
je eden od koproducentov pravna ali fizična oseba, registrirana za opravljanje
filmske in televizijske produkcije v Republiki Sloveniji, je upravičenec
slovenski koproducent.
(6) V skladu s 1. in 2 členom Uredbe Komisije (EU)
št. 651/2014 z dne 17. junija 2014 o razglasitvi nekaterih vrst
pomoči za združljive z notranjim trgom pri uporabi členov 107 in 108 Pogodbe
(UL L 187 z dne 26. 6. 2014; v nadaljnjem besedilu: Uredba 651/2014/EU) do
denarnih povračil niso upravičeni:
-       
podjetja v težavah oziroma če prejemajo pomoč za reševanje in
prestrukturiranje;
-       
pravne ali fizične osebe, ki nimajo poravnanih vseh obveznosti iz
naslova predhodnega sklepa Evropske komisije o razglasitvi pomoči za nezakonito
in nezdružljivo z notranjim trgom;
-       
pravne ali fizične osebe, ki same ali z njimi povezane osebe po
4. členu ZSFCJA nimajo poravnanih zapadlih obveznosti iz naslova davkov in
prispevkov.
(7) Pravna ali fizična oseba s sedežem v tretji državi,
ki je registrirana za filmsko in televizijsko produkcijo, mora za pridobitev
pravice do denarnega povračila imeti sklenjeno pogodbeno razmerje z izvršnim
producentom, ki ima sedež v Republiki Sloveniji, in ki vodi snemanje,
produkcijo in/ali postprodukcijo projekta v Republiki Sloveniji.
3. člen
Na javnem pozivu, določenem v 6. členu tega pravilnika,
lahko prijavitelji kandidirajo z naslednjimi projekti:
-       
igrani filmi ne glede na dolžino;
-       
animirani filmi ne glede na dolžino;
-       
dokumentarni filmi ne glede na dolžino;
-       
srednjemetražni in celovečerni igrani, animirani ali dokumentarni
projekti, ki so primerni za javno predvajanje v okviru avdiovizualnih medijskih
storitev;
-       
posamezne epizode televizijskih nadaljevank in serij;
-       
animirane serije;
-       
televizijske nadaljevanke, kjer se posamezna sezona epizod šteje kot en
projekt.
4. člen
Do denarnega povračila niso upravičeni prijavitelji s
projekti, ki so:
-       
namenjeni marketingu in ekonomski propagandi;
-       
ki vsebujejo pornografijo ali ki spodbujajo k nasilju in sovraštvu ali h
kakršnikoli diskriminaciji;
-       
ki spadajo v zvrst ti. sitcoma oziroma situacijske komične nadaljevanke;
-       
ki spadajo v zvrst ti. soap-opere oziroma melodramatične nadaljevanke v
dnevnem predvajanju.
5. člen
(1) Za pridobitev pravice do denarnega povračila mora
projekt v postopku kandidiranja doseči najmanj 50 odstotkov vseh možnih točk
glede na vsebinske pogoje, določene v prilogi I., ki je sestavni del tega
pravilnika.
(2) Vsebinski pogoji so v skladu s petim odstavkom
17.b člena ZSFCJA opredeljeni kot:
-       
kulturni pomen filma ali avdiovizualnega dela za Republiko Slovenijo ali
drugo državo članico Evropske unije;
-       
uporaba produkcijskih ali postprodukcijskih kapacitet na območju
Republike Slovenije;
-       
sodelovanje izvajalcev iz Republike Slovenije.
II. POSTOPEK JAVNEGA POZIVA ZA DODELITEV PRAVICE DO
DENARNEGA POVRAČILA
6. člen
(1) Začetek javnega poziva objavi Slovenski filmski
center, javna agencija Republike Slovenije, (v nadaljnjem besedilu: agencija)
na svoji spletni strani skupaj z besedilom javnega poziva. V besedilu javnega
poziva se določi skrajni rok, v katerem morajo prispeti vloge, ki sme trajati
najmanj en mesec in največ eno leto. Obvestilo o začetku in poteku javnega
poziva se objavi v Uradnem listu Republike Slovenije. Besedilo javnega poziva mora
vsebovati:
-       
jasno navedbo, da gre za javni poziv za zbiranje predlogov, v katerem
bodo financirani projekti, ki izpolnjujejo formalne in vsebinske pogoje;
-       
vrsto projektov, ki so predmet javnega poziva;
-       
pogoje, ki jih morajo izpolnjevati prijavitelji;
-       
okvirno vrednost razpoložljivih sredstev, namenjenih za predmet javnega
poziva;
-       
obdobje, v katerem morajo biti izkazani izdatki, porabljeni v Republiki
Sloveniji za namen projekta;
-       
način pošiljanja in vsebina vlog;
-       
navedbo uslužbencev, pristojnih za dajanje informacij v zvezi z javnim
pozivom;
-       
informacijo o morebitni podrobnejši dokumentaciji, ki je prijaviteljem
na razpolago.
(2) Poleg navedenih podatkov iz prejšnjega odstavka se
lahko objavijo tudi drugi podatki, če so potrebni glede na vrsto predmeta
javnega poziva.
(3) Za dodelitev pravice do denarnega povračila za posamezen
projekt mora prijavitelj podati vlogo na agencijo pred dnevom začetka snemanja
oziroma dnevom začetka produkcije v primeru animiranega filma.
7. člen
Vloga mora obsegati naslednje obvezne sestavine:
-       
naziv in velikost pravne osebe in številko transakcijskega ali
poslovnega računa;
-       
predračunska vrednost projekta in viri financiranja;
-       
stroškovni predračun snemanja, produkcije in/ali postprodukcije projekta
v Republiki Sloveniji;
-       
v primeru igranega projekta sinopsis in scenarij, v primeru
dokumentarnega projekta sinopsis in vsebinsko zasnovo, v primeru animiranega
projekta likovno zasnovo, scenarij in zgodboris;
-       
terminski načrt produkcije in postprodukcije;
-       
dokazilo o zagotovljenih avtorskih in sorodnih pravicah prijavljenega
projekta;
-       
navedba vseh slovenskih soavtorjev, avtorjev prispevkov in slovenskega
dela igralske zasedbe prijavljenega projekta;
-       
navedbo vseh slovenskih tehničnih izvajalcev in slovenskih sodelavcev v
sektorju produkcije in/ali postprodukcije;
-       
navedbo angažiranosti tehničnih zmogljivosti v Republiki Sloveniji
(število predvidenih snemalnih dni v Republiki Sloveniji in morebitna
postprodukcija zvoka in/ali slike) glede na celoten obseg snemanja, produkcije
in/ali postprodukcije;
-       
pogodbo med glavnim producentom in izvršnim producentom, če je bila
sklenjena;
-       
popis načrtovanih stroškov v Republiki Sloveniji;
-       
dokazilo pristojnega organa o poravnanih vseh zapadlih davkih in
prispevkih v Republiki Sloveniji oziroma v tujini, v primeru, da agencija tega
ne more pridobi po uradni dolžnosti;
-       
dokazilo o javnem prikazovanju vsaj enega projekta prijavitelja v redni
kinematografski distribuciji ali v medijih, skladno z zakonom, ki ureja
avdiovizualne medijske storitve, v obdobju zadnjih treh let, pri kateremu je
prijavitelj sodeloval kot glavni producent.
8. člen
(1) Vloge se obravnavajo po vrstnem redu prispetja.
Uradna oseba agencije, ki sprejema vloge, na vsaki vlogi jasno označi datum in
uro vložitve vloge oziroma datum in uro oddaje na pošti. Na enak način
evidentira tudi vsako dopolnitev oziroma spremembo vloge. Vloge odpira
pristojni uslužbenec agencije.
(2) V primeru, da vloga ni popolna, mora pristojni
uslužbenec agencije prijavitelja, ki je glede na pogoje v 2., 3. in
4. členu tega pravilnika upravičena oseba, pozvati k dopolnitvi vloge v
roku pet dni od prejema poziva k dopolnitvi. V pozivu k dopolnitvi je treba
prijavitelja opozoriti, da se bo vrstni red prispetja posamezne vloge določil,
ko bo vloga popolna.
(3) V primeru, da prijavitelj v roku ne dopolni vloge,
agencija vlogo zavrže kot nepopolno.
(4) V primeru, da prijavitelj ni upravičena oseba ali da
je vlogo vložil prepozno glede na obdobje javnega poziva ali glede na
načrtovani datum začetka snemanja projekta, direktor izda sklep o zavrženju.
(5) Zoper sklep o zavrženju ima prijavitelj pravico do
pritožbe v roku 15 dni od njene vročitve. O pritožbi odloča ministrstvo,
pristojno za kulturo.
(6) Pristojni uslužbenec sestavi evidenco prispelih
vlog, ki vsebuje vrstni red prispetja z navedbo šifre vloge, nazive oziroma
imena prijaviteljev in naslove projektov. Popolne vloge obravnava strokovno
programska komisija agencije.
9. člen
(1) Vloge glede na vsebinske pogoje, določene v prilogi
I. tega pravilnika, obravnava strokovno programska komisija agencije.
(2) Strokovno programska komisija najpozneje v roku
15 dni po prejemu vloge direktorju agencije poda predlog, ki vključuje
obrazloženo mnenje in obrazložene ocene, ali se vloga potrdi ali zavrne glede
na to, ali je projekt dosegel minimalno število točk, določeno v prvem odstavku
5. člena tega pravilnika, ter predlog financiranja.
(3) Vloga, ki ne doseže minimalnega števila točk,
določenega v prvem odstavku 5. člena tega pravilnika, se zavrne.
(4) Višje število doseženih točk glede na minimalno
število točk ne vpliva na to, ali prijavitelj pridobi pravico do denarnega
povračila.
(5) Na podlagi predloga strokovno programske komisije
direktor v roku 15 dni od prejema predloga z odločbo odloči o pravici do
denarnega povračila. Zoper odločbo agencije je dovoljena pritožba na
ministrstvo, pristojno za kulturo, v 15 dneh od vročitve odločbe.
10. člen
(1) Z odločbo se določi najvišja višina denarnega
povračila, do katere je prijavitelj glede na 11., 12., 13. in 14. člena
tega pravilnika upravičen.
(2) Izdana odločba o dodelitvi pravice do denarnega
povračila agencije predstavlja zagotovilo, da je prijavitelj pridobil pravico
do denarnega povračila, ki mu bo, ob izpolnitvi pogojev za izplačilo in v
okviru razpoložljivih proračunskih sredstev za izplačilo, izplačano po
zaključku produkcije in/ali postprodukcije projekta v Republiki Sloveniji s
posebne, namenske proračunske postavke v proračunu ministrstva, pristojnega za
kulturo.
III. VIŠINA DENARNIH POVRAČIL
11. člen
(1) Višina denarnega povračila znaša do 25 odstotkov
skupno priznanih stroškov za izvedbo produkcije posameznega projekta,
porabljenih na ozemlju Republike Slovenije.
(2) Višino upravičenih stroškov za denarna povračila
navede agencija na spletni strani.
(3) V osnovo za izračun denarnega povračila se ne všteva
davek na dodano vrednost.
12. člen
(1) Denarno povračilo predstavlja državno pomoč pri
produkciji projektov, ki so glede na pogoje in izkazano dokumentacijo do
denarnega povračila upravičeni.
(2) Storitve Filmskega studia Viba film Ljubljana, ki
sicer spadajo med upravičene stroške, se ne upoštevajo kot del državne pomoči
pri izvajanju sheme denarnega povračila.
(3) V primeru drugih sredstev iz shem državnih pomoči se
sredstva seštevajo glede na dovoljeno višino državne pomoči.
(4) Višina državne pomoči ne sme presegati 50 odstotkov
vseh izkazanih stroškov za produkcijo projekta.
(5) V primeru, da ge za nizkoproračunski ali zahteven projekt
lahko državna pomoč doseže največ do 80 odstotkov vseh izkazanih upravičenih
stroškov za produkcijo projekta.
(6) Nizkoproračunski film ali avdiovizualno delo je
projekt, katerega proizvodna cena ne presega povprečne proizvodne cene
celovečernega filma, večinsko sofinanciranega iz javnih sredstev v zadnjih
petih letih.
(7) Zahtevni film ali avdiovizualno delo je projekt, kot
ga določa definicija zahtevnega filma v osmi alineji 4. člena ZSFCJA.
(8) V primeru, da gre pri projektu za čezmejno
produkcijo, ki jo financira več kot ena država članica Evropske unije in v
kateri sodelujejo producenti iz več kot ene države članice Evropske unije lahko
državna pomoč doseže do največ 60 odstotkov vseh izkazanih upravičenih
stroškov za produkcijo projekta.
13. člen
Upravičeni stroški, ki so osnova za denarno povračilo, so
določeni v prilogi II., ki je sestavni del tega pravilnika.
IV. SKLENITEV POGODBE IN NAČRTOVANJE VIŠINE DENARNIH
POVRAČIL ZA IZPLAČILO
14. člen
Na podlagi izdane odločbe o dodelitvi pravice do denarnega
povračila agencija pošlje izvajalcu pogodbo, ki jo mora izvajalec vrniti
agenciji v roku 15. dni od prejema, sicer se šteje, da je odstopil od
sofinanciranja projekta z javnimi sredstvi, da pogodba ni sklenjena in da je
agencija prosta obveznosti, ki bi zanjo izhajale iz odločbe.
15. člen
Za izplačilo denarnega povračila mora izvajalec imeti oziroma
odpreti račun v Republiki Sloveniji in projekt voditi po načelu stroškovnega
računovodstva, v povezavi s slovenskimi računovodskimi standardi in Zakonom o
računovodstvu (Uradni list RS, št. 23/99, 30/02 – ZJF-C in 114/06 – ZUE).
16. člen
(1) Pogodba mora vsebovati naslednje sestavine:
-       
pogodbene stranke (naziv oziroma ime, naslov oziroma sedež, davčna
številka, številka transakcijskega računa in zakonitega zastopnika izvajalca);
-       
predmet pogodbe;
-       
kateri namen in cilji pogodbe sestavljajo javni interes;
-       
cilje, ki bodo realizirani v obdobju sklenitve pogodbe zaradi
uresničitve namena pogodbe, roke, v katerih morajo biti cilji doseženi, in
kriterije za spremljanje njihovega uresničevanja;
-       
trajanje pogodbe;
-       
obseg, roke in način zagotavljanja proračunskih sredstev;
-       
vrednost projekta in višino odobrenih proračunskih sredstev s strani
agencije;
-       
rok, do katerega lahko izvajalec črpa proračunska sredstva, ob
upoštevanju rokov za izplačilo proračunskih sredstev;
-       
navedbo dokazil in elementov zahtevka za izplačilo odobrenih sredstev;
-       
skrbnike pogodb vseh pogodbenih strank;
-       
določbo o obveznosti poročanja o izvedbi projekta, morebitnih
spremembah, obveznosti poročila o poteku in rezultatih porabe odobrenih
sredstev oziroma najmanj do zaključnega poročila;
-       
določbo, da mora izvajalec sproti obveščati agencijo o spremembah, ki
lahko vplivajo na izpolnitev pogodbenih obveznosti;
-       
določbo o dolžnosti sodelovanja izvajalca (izvajalec se je dolžan
odzivati na poziv agencije po posredovanju dokumentacije in pojasnilih, vezanih
na izvedbo projekta);
-       
določbo o obveznosti izvajalca, da arhivira projektno obračunsko
dokumentacijo za čas, določen v pogodbi (vendar ne manj kot 10 let);
-       
določbo o zagotovljenem prenosu avtorskih in sorodnih pravic na projekt;
-       
določbe o sankcijah zaradi neizpolnjevanja pogodbenih obveznosti;
-       
določbo o obveznosti in o načinu obveščanja javnosti, da je izvajalec za
predmet pogodbe pridobil denarno pomoč v Republiki Sloveniji, in
-       
podpis in datum podpisa pogodbenih strank.
(2) Glede na posebnosti predmeta pogodbe lahko pogodba
vsebuje tudi druge sestavine.
V. ZAHTEVA ZA DENARNO POVRAČILO
17. člen
(1) Najpozneje 90 dni po koncu produkcije in/ali
postprodukcije projekta iz 3. člena tega pravilnika v Republiki Sloveniji
mora izvajalec agenciji za izplačilo denarnega povračila dostaviti zaključno
poročilo, ki obsega:
-       
obrazec za zahtevo izplačila denarnega povračila;
-       
potrdilo o poravnanih zapadlih obveznostih iz naslova davkov in
prispevkov s strani pristojnega organa;
-       
celotni obračun in dokumentacijo upravičenih stroškov in izkazanih
izdatkov za produkcijo in/ali postprodukcijo projekta na ozemlju Republike
Slovenije, ki je potrjen s strani pooblaščenega revizorja;
-       
končni seznam tehnične in ustvarjalne zasedbe z navedbo vključenih
držav;
-       
potrjeno pogodbo med glavnim producentom in izvršnim producentom, če je
bila sklenjena;
-       
informacijo o načrtovanem javnem predvajanju projekta s strani
distributerja ali ponudnika avdiovizualne medijske storitve.
(2) Agencija mora preveriti morebitno podvajanje
stroškov v primeru, da so prejemniki denarnih povračil pravne ali fizične
osebe, ki jih agencija sofinancira na podlagi drugih javnih razpisov ali javnih
pozivov. V primeru, da agencija ugotovi sum podvajanja stroškov, pozove
upravičenca k izjasnitvi, na podlagi katere se odloči, ali je izplačilo
upravičeno in v kakšni višini, ali pa odstopi od pogodbe in denarnega povračila
ne izplača.
(3) Agencija mora preveriti usklajenost dokumentacije iz
prvega odstavka tega člena z vlogo izvajalca, na podlagi katere je bil
upravičen do denarnega povračila. Izvajalec je dolžan brez odlašanja obvestiti
agencije v primeru, da je prišlo do zamika pri snemanju, produkciji in/ali
postprodukciji projekta ali do spremembe predračunske vrednosti projekta. V
primeru, da je odstopanje od prijavljene predračunske vrednosti projekta večje
ali manjše od 10 odstotkov, agencija preveri ustreznost projekta glede na vlogo
in višino upravičenih stroškov ob upoštevanju dovoljene višine državnih pomoči.
(4) V primeru, da agencija ugotovi, da je višina
upravičenih stroškov in izkazanih izdatkov manjša od zneska, določenega z
odločbo iz prvega odstavka 10. člena tega pravilnika, izplača le višino
upravičenih stroškov in izkazanih izdatkov.
18. člen
Agencija na podlagi popolne dokumentacije izda izvajalcu
potrdilo ter izda zahtevek, na podlagi katerega ministrstvo, pristojno za
kulturo, izplača denarno povračilo iz posebne, namenske proračunske postavke, v
rokih, predpisanih za izplačilo proračunskih sredstev, na poslovni ali
transakcijski račun izvajalca, ki mora biti tudi nosilec upravičenih stroškov
in izkazanih izdatkov.
19. člen
Prejemniki denarnih povračil morajo v napovedniku projektov
ter promocijskih materialih navesti, da je projekt pridobil denarna povračila v
Republiki Sloveniji, ter uporabiti logotipe ministrstva, pristojnega za
kulturo, in agencije.
20. člen
Sredstva za vlaganja v spodbujanje avdiovizualne produkcije
se na podlagi ocenjene višine izplačil s strani agencije v skupni letni višini
rezervirajo v proračunu ministrstva, pristojnega za kulturo, na posebni,
namenski proračunski postavki.
Agencija sporoči ministrstvu, pristojnemu za kulturo, višino
sredstev za izplačilo denarnih povračil za naslednje leto v rokih, določenih za
pripravo proračunov Republike Slovenije.

Priloga
I: Vsebinski pogoji za dodelitev pravice do denarnih povračil
Priloga
II: Seznam upravičenih stroškov

Pravilnik o spodbujanju vlaganj v
avdiovizualno produkcijo (Uradni list RS, št. 7/17) vsebuje naslednjo končno določbo:
»VI. KONČNA DOLOČBA
21. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o
spodbujanju vlaganj v avdiovizualno produkcijo (Uradni list RS, št. 203/21) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Postopki, ki so se začeli pred uveljavitvijo tega pravilnika,
se končajo v skladu s Pravilnikom o spodbujanju vlaganj v avdiovizualno
produkcijo (Uradni list RS, št. 7/17).
4. člen
Ta pravilnik začne veljati naslednji dan po objavi v Uradnem
listu Republike Slovenije.«.