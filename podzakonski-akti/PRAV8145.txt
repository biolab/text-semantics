1. člen
(vsebina)
Ta pravilnik določa vire sevanja s pomembno
aktivnostjo, vsebino vloge za pridobitev in pogoje za izdajo dovoljenja za uvoz
ali izvoz jedrskih ali radioaktivnih snovi, dovoljenja za vnos jedrskih snovi
iz države članice Evropske unije (v nadaljnjem besedilu: EU) ali iznos jedrskih
snovi v državo članico EU ter dovoljenja za tranzit jedrskih snovi in virov
sevanja s pomembno aktivnostjo, način obveščanja pristojnih ministrstev in
organov drugih držav, ravnanje pri večkratnih pošiljkah ter druge pogoje glede
jedrske in sevalne varnosti.
2. člen
(pomen izrazov)
Izrazi, uporabljeni v tem pravilniku, imajo
naslednji pomen: 
1.     
nizko obogateni uran je uran, ki vsebuje radionuklid U-235 ali U-233 ali
oba v takšni količini, da je delež vsote teh radionuklidov večji od deleža
U-235 v naravnem uranu, vendar manjši od 20%; 
2.     
osiromašeni uran je uran, ki vsebuje manjši delež radionuklida U-235 kot
je njegov delež v naravnem uranu; 
3.     
vir sevanja s pomembno aktivnostjo je vir sevanja, ki vsebuje
radionuklid, katerega aktivnost sodi v kategorijo 1 ali 2 iz tabele 5 Uredbe o
sevalnih dejavnostih (Uradni list RS, št. 48/04 in 9/06); 
4.     
visoko obogateni uran je uran, ki vsebuje U-235 ali U-233 ali oba, in
sicer v takšni količini, da je delež vsote teh radionuklidov 20% ali več.
3. člen
(pristojni organ)
Pristojni organ za izdajo dovoljenj po tem
pravilniku je skladno z zakonom, ki ureja varstvo pred ionizirajočimi sevanji
in jedrsko varnost, Uprava Republike Slovenije za jedrsko varnost, razen če gre
za uvoz ali izvoz radioaktivnih snovi, ki se uporabljajo v zdravstvu ali
veterinarstvu, za katerega je pristojni organ Uprava Republike Slovenije za
varstvo pred sevanji.
4. člen
(vsebina vloge za dovoljenje)
(1) Oseba, ki namerava uvoziti ali izvoziti
jedrske ali radioaktivne snovi, vnašati iz
držav članic EU ali iznašati v države članice EU jedrske snovi ter oseba, ki v
primeru tranzita jedrskih snovi ali virov sevanja s pomembno aktivnostjo v Republiki
Sloveniji zastopa pošiljatelja, mora vložiti vlogo pri pristojnem organu.
(2) Vloga iz prejšnjega odstavka mora
vsebovati podatke o:
-       
pošiljatelju,
-       
prejemniku,
-       
prevozniku,
-       
virih sevanja ali jedrskih snoveh, predvsem pa o vrsti radionuklidov,
njihovi posamični in skupni aktivnosti ter o številu virov in
-       
obdobju, v katerem naj bi potekalo pošiljanje.
(3) Vlogi iz prvega odstavka tega člena je
treba priložiti še:
-       
dokazila o zagotovitvi finančnih jamstev, če tako zahtevajo predpisi, ki
urejajo finančna jamstva ali predpisi, ki urejajo odgovornost za jedrsko škodo,
-       
oznako certifikata vrste embalaže po predpisih, ki urejajo prevoz
nevarnega blaga ter podatke o predvidenem času in kraju prehoda meje Republike
Slovenije ter relaciji prevoza, če gre za vir sevanja s pomembno aktivnostjo
ali jedrske snovi in
-       
varnostni načrt, izdelan v skladu s predpisi, ki urejajo prevoz
nevarnega blaga, če gre za tranzit radioaktivnih snovi.
(4) Pri obravnavi vloge pristojni organ
upošteva tudi potrdilo o načrtu fizičnega
varovanja med prevozom, katerega pridobi od ministrstva, pristojnega za
notranje zadeve. Načrt fizičnega varovanja je treba izdelati le, če tako
zahtevajo predpisi, ki urejajo fizično varovanje.
(5) Če gre za vlogo za pridobitev
dovoljenja za večkratne pošiljke, je treba
navesti še:
-       
predvideno skupno število pošiljk in
-       
vrsto radionuklidov in predvideno največjo posamično aktivnost ter
predvideno največjo skupno aktivnost posamezne pošiljke.
(6) Vlogo za pridobitev dovoljenja za
tranzit jedrskih snovi ali virov sevanja s
pomembno aktivnostjo je treba vložiti pri pristojnemu organu vsaj dva meseca
pred predvidenim tranzitom.
5. člen
(pogoji za izvoz)
(1) Organ, ki je pristojen za izdajo
dovoljenja za izvoz virov sevanja s pomembno aktivnostjo, mora pred izdajo
dovoljenja pridobiti od pristojnega organa države prejemnice pošiljke soglasje
za uvoz, iz katerega mora biti razvidno, da prejemnik izpolnjuje pogoje za
prejem vira sevanja s pomembno aktivnostjo. 
(2) Pogoji iz prejšnjega odstavka morajo
biti skladni s Kodeksom ravnanja pri varnosti in varovanju virov sevanja
Mednarodne agencije za atomsko energijo (IAEA/CODEOC/2004). 
(3) Pošiljatelj mora obvestiti prejemnika,
organ države prejemnice pošiljke, ki je izdal soglasje iz prvega odstavka, ter
upravni organ, ki je izdal dovoljenje za izvoz pošiljke, o datumu in uri
odpreme vira sevanja s pomembno aktivnostjo najmanj 7 dni pred odpremo.
6. člen
(izpolnjevanje pogojev za uvoz)
V primeru, da organ, ki je v Republiki
Sloveniji pristojen za izdajo dovoljenja za uvoz virov sevanja s pomembno
aktivnostjo, prejme zahtevo za preveritev izpolnjevanja pogojev za uvoz v
Republiko Slovenijo od pristojnega organa države izvoznice, obvesti tuji organ
o izpolnjevanju teh pogojev po tem, ko prejemniku izda dovoljenje za uvoz na
podlagi vloge iz 4. člena tega pravilnika.
7. člen
(izvzetje)
(1) Dovoljenje za tranzit jedrskih snovi ni
potrebno, če je količina jedrske snovi manjša od naslednjih vrednosti:
-       
osiromašeni uran:                                             350 kg
-       
torij:                                                                   200
kg
-       
naravni uran:                                                    100 kg
-       
nizko obogateni uran:                                       1 kg
-       
visoko obogateni uran:                                     5 g ali
-       
plutonij                                                              5
g.
(2) V primeru različnih jedrskih snovi je
treba upoštevati vsoto kvocientov med dejansko količino posamezne snovi in
vrednostmi, navedenimi v prvem odstavku tega člena. Dovoljenje za tranzit
jedrskih snovi ni potrebno, če je vsota manjša od 1. 
(3) Dovoljenje za uvoz ali izvoz jedrskih
snovi ali dovoljenje za vnos iz države članice EU ali iznos v državo članico EU
ni potrebno, če gre za uporabo osiromašenega urana v civilne namene izven
jedrskega gorivnega cikla, in sicer za zaščito pred
ionizirajočimi sevanji ali kot embalažo, in njegova skupna količina ne presega
350 kg.
8. člen
(obveščanje)
(1) Oseba, ki zastopa pošiljatelja v
Republiki Sloveniji, mora prijaviti tranzit jedrskih snovi ali virov sevanja s
pomembno aktivnostjo pristojnemu organu, ki je izdal dovoljenje, 48 ur pred
vstopom v Republiko Slovenijo. 
(2) Oseba, ki je pridobila dovoljenje na
podlagi vloge iz 4. člena tega pravilnika, mora poročati pristojnemu organu, ki
je izdal dovoljenje: 
-       
v roku 15 dni po poteku meseca, v katerem je bil izveden uvoz ali izvoz
jedrske snovi ali virov sevanja s pomembno aktivnostjo, vnos jedrske snovi v
državo članico EU ali iznos take snovi iz države članice EU ali izveden tranzit
jedrskih snovi ali virov sevanja s pomembno aktivnostjo; 
-       
v roku 21 dni po preteku vsakega trimesečja o uvozih in izvozih
radioaktivnih snovi, izvedenih v preteklem trimesečju.

Pravilnik o čezmejnem pošiljanju jedrskih in
radioaktivnih snovi (Uradni list RS, št. 75/08)
vsebuje naslednjo končno določbo:
»9. člen
(končna
določba)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne 1. oktobra
2008.«.

Pravilnik o spremembah in dopolnitvah
Pravilnika o čezmejnem pošiljanju jedrskih in radioaktivnih snovi (Uradni list
RS, št. 41/14) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.