I. SPLOŠNE DOLOČBE
1. člen
(vsebina pravilnika)
(1) Ta pravilnik določa zootehniške in
genealoške pogoje, ki veljajo za uvoz iz tretjih držav za tiste vrste živali, njihovo
seme, jajčne celice in zarodke (v nadaljnjem besedilu: plemenski material) , ki
so določene z zakonom o živinoreji (Uradni list RS, št. 18/02, 110/02 – ZUreP-1
in 110/02 – ZGO-1; v nadaljnjem besedilu: zakon) in predpisi, ki urejajo zootehniške
standarde za čistopasemsko plemensko govedo, plemenske prašiče, čistopasemske
plemenske ovce in koze, registrirane kopitarje in druge vrste plemenskih živali
iz prvega poglavja kombinirane nomenklature.
(2) Ta pravilnik ureja tudi vsebino in
način izdajanja zootehniških dokumentov za uvoz plemenskega materiala iz tretjih
držav ter način preverjanja istovetnosti plemenskega materiala na meji ob
uvozu.
(3) Ne glede na določbe prejšnjih dveh
odstavkov, ta pravilnik ne ureja veterinarskih pogojev za uvoz plemenskega materiala
iz tretjih držav, prav tako ne ureja pogojev o določenih hormonskih ali
tireostatičnih substancah ali o beta agonistih v živinoreji ter uvoza
plemenskega materiala, namenjenega za tehnične oziroma znanstvene preizkuse, ki
se opravljajo pod nadzorom pristojnih organov.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.     
uvoz iz tretjih držav pomeni uvoz iz vseh držav, ki niso članice
Evropske unije;
2.     
čistopasemsko plemensko govedo je vsaka žival vrste govedo, vključno z
bivoli, ki izpolnjuje pogoje za plemensko govedo v skladu z zakonom in katere
starši in stari starši so vpisani v rodovniški knjigi iste pasme ter je sama vpisana
v rodovniško knjigo;
3.     
plemenski prašiči so čistopasemski ali hibridni plemenski prašiči;
4.     
čistopasemski plemenski prašič je vsaka domača žival vrste prašič (Sus
scrofa domesticus), ki izpolnjuje pogoje za plemenske prašiče v skladu z
zakonom in katere starši in stari starši so vpisani v rodovniški knjigi iste
pasme ter je sama vpisana v rodovniško knjigo;
5.     
hibridni plemenski prašič je vsaka domača žival vrste prašič, ki
izpolnjuje naslednje pogoje:
a)   
da je potomec načrtnega križanja:
- 
med čistopasemskimi plemenskimi prašiči različnih pasem ali linij;
- 
med prašiči, ki so potomci križanja različnih pasem ali linij ali
- 
med čistopasemskimi prašiči in prašiči iz prve ali druge alinee te
točke;
b)   
da je vpisana v register hibridnih plemenskih prašičev;
6.     
kopitarji so domače živali vrste konj, osel ali zebra ter križanci med
vrstami;
7.     
registrirani kopitarji so kopitarji, ki so vpisani ali registrirani in
primerni za vpis v rodovniško knjigo, v skladu s predpisom, ki ureja pogoje za
registracijo in vpis kopitarjev v rodovniško knjigo, ter identificirani v
skladu s predpisom, ki ureja identifikacijo in registracijo kopitarjev;
8.     
plemenski kopitarji so registrirani kopitarji, ki izpolnjujejo pogoje za
plemenske živali v skladu z zakonom in so vpisani v rodovniško knjigo v skladu
s predpisom, ki ureja pogoje za registracijo in vpis kopitarjev v rodovniško
knjigo, ter identificirani v skladu s predpisom, ki ureja identifikacijo in
registracijo kopitarjev. Te plemenske kopitarje ob uvozu spremlja identifikacijski
dokument in dokument iz priloge 14, ki je sestavni del tega pravilnika;
9.     
čistopasemski plemenski kopitarji za namen kombinirane nomenklature pod
carinsko tarifno oznako 010110 pomenijo plemenske konje in druge plemenske
kopitarje iz prejšnje točke;
10.  
čistopasemska plemenska ovca ali koza je vsaka žival vrste ovca ali
koza, ki izpolnjuje pogoje za plemensko ovco ali kozo v skladu z zakonom in
katere starši in stari starši so vpisani v rodovniški knjigi iste pasme ter je
sama vpisana v rodovniško knjigo;
11.  
čistopasemska žival druge vrste je vsaka žival iz prvega poglavja
kombinirane nomenklature razen živali iz prejšnjih točk št. 2., 3., 4., 5., 6.,
7., 8. in 10., in izpolnjuje pogoje za plemenske živali v skladu z zakonom in
je sama vpisana v rodovniško knjigo ali register;
12.  
rodovniška številka je vpisna številka živali v rodovniško knjigo in v
Republiki Sloveniji ni ponovljiva;
13.  
identifikacijska oznaka je neponovljiva številka, dodeljena v skladu s
predpisi, ki urejajo identifikacijo in registracijo posameznih vrst živali in v
skladu z rejskim programom;
14.  
genealoški pogoji za uvoz so pogoji, ki določajo obvezne podatke o
poreklu plemenskih živali za več generacij prednikov.
II. POGOJI ZA UVOZ
3. člen
(osnovni pogoji za uvoz plemenskega
materiala)
(1) Plemenski material mora ob uvozu
izpolnjevati predpisane veterinarske pogoje za uvoz ter zootehniške in
genealoške pogoje, ki veljajo za plemenski material v prometu znotraj Evropske
unije in so določeni s predpisi, ki urejajo zootehniške standarde za
čistopasemsko plemensko govedo, plemenske prašiče, registrirane kopitarje,
čistopasemske plemenske ovce in koze in druge vrste čistopasemskih plemenskih
živali. Plemenski material mora ob uvozu spremljati zootehniški dokument,
predpisan s tem pravilnikom.
(2) Uvoz plemenskega materiala za namen
izvajanja tehničnih ali znanstvenih poskusov, ki se opravljajo pod nadzorom
pristojnih organizacij, mora potekati v skladu s predpisom, ki ureja biotsko
raznovrstnost v živinoreji.
(3) Seme netestiranih moških živali mora
izpolnjevati posebne pogoje po tem pravilniku, spremljati pa ga mora zootehniško
spričevalo za tako seme.
(4) Carinski organ mora pred začetkom
postopka carinjenja pridobiti od pristojne veterinarske inšpekcije pisno izjavo,
da je v skladu s svojimi pooblastili veterinarski inšpektor preveril
istovetnost živali oziroma drugega plemenskega materiala.
(5) Po preveritvi istovetnosti iz
prejšnjega odstavka in na podlagi pregleda spremljajočih dokumentov za
plemenski material, izdanih v skladu s tem pravilnikom, preveri carinski organ
razvrstitev plemenskega materiala v ustrezno tarifno oznako.
4. člen
(pristojne organizacije tretjih držav)
(1) Pristojne organizacije tretjih držav so
rejske organizacije ali druge organizacije, ki jih pristojni organ tretje
države prizna za vodenje rodovniških knjig ali registrov za posamezno vrsto
oziroma pasmo živali v skladu z Direktivami 77/504/EGS, 88/661/EGS, 89/361/EGS,
90/427/EGS in 91/174/EGS ter z njimi povezanimi izvedbenimi odločbami Evropske
unije (v nadaljnjem besedilu: pristojne organizacije tretjih držav).
(2) Uvoz plemenskega materiala je dovoljen
le iz tistih tretjih držav, katere posamezna pristojna organizacija tretje države
iz prejšnjega odstavka je vpisana v seznam pristojnih organizacij v skladu s 3.
členom Direktive 94/28/ES.
5. člen
(zootehniška spričevala za uvoz živali)
(1) Zootehniško spričevalo za uvoz živali
mora ustrezati:
-       
v primeru čistopasemskega plemenskega goveda, čistopasemskih plemenskih
prašičev, čistopasemskih plemenskih ovc in koz: vzorcu v prilogi 1, ki je
sestavni del tega pravilnika;
-       
v primeru hibridnih plemenskih prašičev: vzorcu v prilogi 2, ki je
sestavni del tega pravilnika;
-       
v primeru registriranih kopitarjev: identifikacijskemu dokumentu, ki je
določen v odločbah 93/623/EGS, 00/68/ES in direktivi 90/427/EGS;
-       
v primeru živali iz 11. točke 2. člena tega pravilnika: vzorcu v prilogi
9, ki je sestavni del tega pravilnika.
(2) Če so živali breje, mora biti
zootehniškemu spričevalu priloženo dodatno spričevalo, ki ustreza vzorcu v
prilogi 3 ali vzorcu v prilogi 10, ki sta sestavni del tega pravilnika.
6. člen
(pogoji, ki jih morajo izpolnjevati živali
za uvoz)
(1) Za uvoz morajo živali:
-       
biti vpisane ali registrirane v rodovniški knjigi ali registru, ki ga
vodi pristojna organizacija tretje države;
-       
imeti ob prehodu meje spremljajoče zootehniško spričevalo iz prejšnjega
člena;
-       
spremljati jih mora dokazilo, določeno v prilogi 14, s katerim priznana
rejska organizacija države članice Evropske unije potrdi, da bodo po uvozu
živali vpisane ali registrirane v rodovniški knjigi ali registru.
(2) Ob uvozu živali morata biti predložena
pristojnim carinskim organom oba dokumenta, navedena v drugi in tretji alinei
prejšnjega odstavka. Kadar za uvožene živali carinskim organom ni predloženo
zootehniško spričevalo iz prejšnjega člena, mora biti predložena carinskim
organom namesto zootehniškega spričevala, druga spremljajoča dokumentacija, določena
z 11. členom tega pravilnika.
7. člen
(pogoji za uvoz semena)
(1) Za uvoz mora biti živalsko seme:
-       
odvzeto živali, ki je vpisana ali registrirana v rodovniški knjigi ali
registru, ki ga vodi pristojna organizacija tretje države;
-       
odvzeto živali, ki je opravila preizkuse proizvodnih lastnosti in ima
napovedano genetsko vrednost v skladu s predpisi Evropske unije;
-       
spremljati ga mora zootehniško spričevalo za uvoz semena. V primeru
uvoza semena čistopasemskega plemenskega goveda, čistopasemskih plemenskih
prašičev, čistopasemskih plemenskih ovc in koz mora zootehniško spričevalo za
uvoz semena ustrezati vzorcu v prilogi 4, ki je sestavni del tega pravilnika. V
primeru uvoza semena živali iz 11. točke 2. člena tega pravilnika mora
zootehniško spričevalo za uvoz semena ustrezati vzorcu v prilogi 11, ki je sestavni
del tega pravilnika;
-       
za promet na območju Republike Slovenije mora seme spremljati kopija
odločbe o odobritvi osemenjevalnega središča, ki bo izvajalo promet s semenom
po prehodu meje.
(2) Iz spremljajoče dokumentacije mora biti
razvidno, kdo bo opravljal promet s semenom na območju Republike Slovenije v
skladu s 63. členom zakona.
8. člen
(pogoji za uvoz jajčnih celic)
Za uvoz morajo biti jajčne celice:
-       
odvzete živali, ki je vpisana ali registrirana v rodovniški knjigi ali
registru, ki ga vodi pristojna organizacija tretje države;
-       
spremljati jih mora zootehniško spričevalo za uvoz jajčnih celic;
-       
v primeru uvoza jajčnih celic čistopasemskega plemenskega goveda,
čistopasemskih plemenskih prašičev in čistopasemskih plemenskih ovc in koz mora
zootehniško spričevalo za uvoz jajčnih celic ustrezati vzorcu v prilogi 5, ki je
sestavni del tega pravilnika;
-       
v primeru uvoza jajčnih celic živali iz 11. točke 2. člena tega
pravilnika mora zootehniško spričevalo za uvoz jajčnih celic ustrezati vzorcu v
prilogi 12, ki je sestavni del tega pravilnika.
9. člen
(pogoji za uvoz zarodkov)
Za uvoz morajo biti zarodki:
-       
odvzeti živali, ki je vpisana ali registrirana v rodovniški knjigi ali
registru, ki ga vodi pristojna organizacija tretje države;
-       
spremljati jih mora zootehniško spričevalo za uvoz zarodkov. V primeru
uvoza zarodkov čistopasemskega plemenskega goveda, čistopasemskih plemenskih
prašičev in čistopasemskih plemenskih ovc in koz mora zootehniško spričevalo za
uvoz zarodkov ustrezati vzorcu v prilogi 6, ki je sestavni del tega pravilnika.
V primeru uvoza zarodkov živali iz 11. točke 2. člena tega pravilnika mora
zootehniško spričevalo za uvoz zarodkov ustrezati vzorcu v prilogi 13, ki je sestavni
del tega pravilnika.
10. člen
(zootehniško spričevalo za uvoz semena,
jajčnih celic in zarodkov kopitarjev)
(1) Za uvoz semena, jajčnih celic in
zarodkov kopitarjev se smiselno uporabljajo zootehniška spričevala iz 7., 8. in
9. člena tega pravilnika. Podatki o živalih, katerih seme, jajčne celice in
zarodki so predmet uvoza, morajo biti navedeni v skladu s predpisom, ki ureja
registracijo in identifikacijo kopitarjev; na zootehniških spričevalih mora
biti jasno navedeno, da gre za kopitarje.
(2) Za uvoz brejih kobil se smiselno
uporablja zootehniško spričevalo iz drugega odstavka 5. člena tega pravilnika.
11. člen
(spremljajoča dokumentacija ob uvozu
plemenskega materiala)
(1) Kadar plemenskega materiala pri uvozu
ne spremlja zootehniško spričevalo iz 5., 7., 8., 9. ali 10. člena tega pravilnika,
lahko spremlja plemenski material ob uvozu druga zootehniška dokumentacija,
izdana s strani pristojne organizacije tretje države in mora vsebovati vse
podatke navedene v zootehniških spričevalih iz navedenih členov. V tem primeru
mora pristojna organizacija tretje države potrditi, da so zahtevani podatki,
navedeni v spremljajoči dokumentaciji, z naslednjim besedilom: »Podpisani
potrjujem, da ti dokumenti vsebujejo podatke, navedene v Odločbi Komisije 96/510/ES.«.
(2) Določbe prejšnjega odstavka se ne
uporabljajo za uvoz kopitarjev.
III. SEME NETESTIRANIH PLEMENJAKOV
12. člen
(pogoji za uvoz semena netestiranih
plemenjakov)
Uvoz semena netestiranih moških živali je
dovoljen v količinah, ki omogočajo da pristojne organizacije v živinoreji opravijo
preizkuse v skladu s predpisi, ki urejajo metode za merjenje in ocenjevanje
proizvodnih in drugih lastnosti ter metode za napovedovanje genetskih vrednosti
za posamezne vrste čistopasemskih in hibridnih plemenskih živali.
13. člen
(zootehniška spričevala za seme
netestiranih plemenjakov)
(1) Seme iz prejšnjega člena mora
spremljati:
-       
zootehniško spričevalo v skladu z vzorcem iz priloge 7, ki ga izda
pristojna organizacija tretje države;
-       
zootehniško spričevalo v skladu z vzorcem iz priloge 8, ki ga izda
pristojna rejska organizacija države članice, ki seme uvaža.
(2) Ob uvozu morata biti priloženi obe
spričevali, navedeni v prejšnjem odstavku.
14. člen
(specifične razmere)
Ne glede na določbe tega pravilnika lahko
zaradi specifičnih razmer v tretji državi izvoznici Republika Slovenija na predlog
ministra, pristojnega za živinorejo, poda zahtevo Komisiji Evropske unije za
določitev dodatnih pogojev za uvoz določenih živali, semena, jajčnih celic in
zarodkov v skladu z Direktivo Sveta 94/28/ES.
15. člen
(prehodna določba)
(1) Uvozniki, katerim je bil za uvoz
plemenskega materiala na carinsko območje Republike Slovenije že izdan dokument
»Pogoji za uvoz plemenskih, čistopasemskih živali in drugega plemenskega
materiala«, ob uvozu pa plemenski material še ni prešel državne meje do
vključno 30. aprila 2004, morajo ne glede na izdan dokument za izvedbo uvoza priložiti
carinskim organom zootehniška spričevala za uvoz plemenskega materiala, ki so
predpisana s tem pravilnikom.
(2) Za uvoz plemenskega materiala na
carinsko območje Republike Slovenije za katerega je bil izdan dokument »Pogoji
za uvoz plemenskih, čistopasemskih živali in drugega plemenskega materiala«,
plemenski material pa je že prešel mejo, postopek uvoza pa še ni zaključen do
vključno 30. aprila 2004, se postopki uvoza zaključijo na način, ki je veljal
pred začetkom veljavnosti tega pravilnika.
16. člen
(končna določba)
Ta pravilnik začne veljati z dnem pristopa
Republike Slovenije k Evropski uniji.
Št. 321-06-285/2003
Ljubljana, dne 10. decembra 2003.
EVA 2001-2311-0046
mag. Franci But l. r.
Minister
za kmetijstvo, gozdarstvo in prehrano
______________________
* Ta pravilnik vsebinsko povzema Direktivo
Sveta 94/28/ES, UL L 178, ter Odločbi Komisije 96/509/ES, UL L 210, 96/510//ES
UL L 210

Priloga 1:
Zootehniško spričevalo za uvoz čistopasemskega plemenskega goveda,
čistopasemskih plemenskih prašičev, čistopasemskih plemenskih ovc in koz
Priloga 2: Zootehniško
spričevalo za uvoz hibridnih plemenskih prašičev
Priloga 3: Zootehniško
spričevalo o brejosti za čistopasemsko plemensko govedo, plemenske prašiče,
čistopasemske plemenske ovce in koze
Priloga 4: Zootehniško
spričevalo za uvoz semena čistopasemskega plemenskega goveda, plemenskih
prašičev, čistopasemskih plemenskih ovc in koz
Priloga 5: Zootehniško
spričevalo za uvoz jajčnih celic čistopasemskega plemenskega goveda, plemenskih
prašičev, čistopasemskih plemenskih ovc in koz
Priloga 6: Zootehniško
spričevalo za uvoz zarodkov čistopasemskega plemenskega goveda, plemenskih
prašičev, čistopasemskih plemenskih ovc in koz
Priloga 7: Zootehniško
spričevalo za uvoz semena čistopasemskega plemenskega goveda, čistopasemskih
plemenskih prašičev, čistopasemskih plemenskih ovc in koz, ki niso opravile
preizkusa proizvodnih lastnosti in nimajo napovedane genetske vrednosti
Priloga 8: Zootehniško
spričevalo za omejen uvoz netestiranega semena čistopasemskega plemenskega
goveda, čistopasemskih plemenskih prašičev, čistopasemskih plemenskih ovc in
koz za genetsko ocenjevanje
Priloga 9: Zootehniško
spričevalo za uvoz drugih vrst čistopasemskih plemenskih živali
Priloga 10: Zootehniško
spričevalo o brejosti drugih vrst živali
Priloga 11: Zootehniško
spričevalo za uvoz semena drugih vrst čistopasemskih plemenskih živali
Priloga 12: Zootehniško
spričevalo za uvoz jajčnih celic drugih vrst čistopasemskih plemenskih živali
Priloga 13: Zootehniško
spričevalo za uvoz zarodkov drugih vrst čistopasemskih plemenskih živali
Priloga 14: Izjava, o
vpisu plemenskih živali v rodovniško knjigo ali register po izvršenem uvozu
živali iz tretjih držav