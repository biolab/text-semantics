Ob zavedanju poslanstva in temeljnih ciljev Evropske unije
ter vloge Republike Slovenije kot njene članice, ob ponovni potrditvi
zavezanosti skupnim vrednotam in ciljem, kot so opredeljeni v Pogodbi o
Evropski uniji in Pogodbi o delovanju Evropske unije, v želji po odločnem
uveljavljanju ciljev Republike Slovenije v institucijah Evropske unije, še
zlasti v Svetu EU, ob upoštevanju 18-mesečnega programa Sveta EU (1. julij
2017–31. december 2018) in Delovnega programa Komisije za leto 2017, ob
upoštevanju prednostnih nalog, ki si jih je za to obdobje zastavila Republika
Slovenija, Državni zbor RS s to deklaracijo sprejema temeljne politične
usmeritve glede strateških vprašanj, s katerimi se bo Republika Slovenija
srečevala pri nadaljnjem odločanju v postopkih sprejemanja posameznih
zakonodajnih in drugih aktov EU v obdobju julij 2017–december 2018, ter se v
okviru svojih pristojnosti pridružuje skupnim prizadevanjem pri izvajanju te
deklaracije.
DEKLARACIJA O USMERITVAH ZA
DELOVANJE REPUBLIKE SLOVENIJE V INSTITUCIJAH EVROPSKE UNIJE V OBDOBJU JULIJ
2017–DECEMBER 2018
V času od sprejetja prejšnje deklaracije smo priča številnim novim
preizkušnjam za Evropsko unijo (v nadaljnjem besedilu: EU). Pričakovanih in
nepričakovanih izzivov je vse več, rešitve zanje pa so kompleksne, potrebujejo
svoj čas in zaradi postopka odločanja v skupnosti velikega števila ne vedno
enotnih držav članic pogosto zaostajajo za hitrimi spremembami v svetu, Uniji,
državah, regijah in lokalnih skupnostih. Napovedani izstop Združenega
kraljestva iz EU je postavil marsikaj na glavo. Teroristični napadi v
najrazličnejših pojavnih oblikah, kibernetske in druge hibridne grožnje so
močno zamajali našo percepcijo varnosti. EU je dosegla nekatere rešitve na
področju migracij, vendar vprašanja dolgoročnega upravljanja z njimi ostajajo v
ospredju in preizkušajo usklajenost delovanja EU. Nestabilnost v soseščini je
še vedno vir zaskrbljenosti in povod za intenzivno zunanjepolitično delovanje
EU v spremenjenih razmerjih političnih partnerstev in zavezništev. Ekonomska,
finančna in zaposlitvena kriza je v številnih članicah popustila, nekatere med
njimi, tudi Republika Slovenija (v nadaljnjem besedilu: Slovenija), že beležijo
ponovno gospodarsko rast in padec nezaposlenosti. A brez temeljito korigirane
in dopolnjene arhitekture ekonomske in monetarne unije z bistveno večjim
poudarkom na socialni razsežnosti je stabilnost krhka in lahko hitro spet
postane žrtev nepredvidenih globalnih pretresov.
Kljub temu pa je stanje du ha v EU in Sloveniji po obdobju
zaskrbljenosti za usodo EU bolj pozitivno, tudi zaradi neuspeha skrajnih
političnih opcij na volitvah v nekaterih državah članicah, ki so hotele
mobilizirati državljane na podlagi svojih nacionalističnih, evroskeptičnih in
populističnih programov ter jih spet zapreti v ozke državne meje.
Prepričani smo, da je članstvo v Evropski uniji za nas še
vedno najboljša izbira glede na trenutne razmere v svetu. Tako smo del skupnega
sistema vrednot, ki nam in drugim državam članicam, ki želijo okrepiti Unijo,
pomeni pravo smer nadaljnjega razvoja, ki bo omogočila tudi generacijam za nami
živeti v miru in uživati evropske civilizacijske pridobitve: pravno državo,
človekove pravice in temeljne svoboščine, socialno varnost in blaginjo,
demokratično participacijo in aktivno državljanstvo, spoštovanje narodnih in
kulturnih identitet ter sobivanje v različnosti, solidarnost in odprtost v svet
kot skupni prostor urejanja temeljnih interesov planeta.
Globalni in notranji izzivi od EU in držav članic zahtevajo
temeljit in vključujoč premislek o prihodnosti, da se bomo kot skupnost lahko
uspešno odzivali na razvojne ovire in težave, izpolnjevali pričakovanja
evropskih državljanov in ohranili ter nadgradili številne pridobitve iz
zgodovine te nadnacionalne povezave.
Voditelji sedemindvajsetih držav članic in institucij EU so
marca 2017 z Rimsko izjavo potrdili enotnost Unije in se zavezali, da bodo v
naslednjih desetih letih skupaj zgradili varno, uspešno in trajnostno ter
socialno Evropo, ki bo močnejša na svetovnem prizorišču. Na podlagi Bele knjige
Evropske komisije o prihodnosti Evrope so si začrtali časovni načrt razmisleka
in razprave o različnih vidikih prihodnje skupnosti ter njeni prenovi po
izstopu tretje največje države članice.
Tako bo v naslednjem 18-mesečnem obdobju v ospredju delovanja
institucij EU in držav članic razprava o prihodnosti – s parlamenti,
strokovnimi javnostmi in državljani.
Slovenija se bo tako kot doslej dejavno udeleževala razprav o
prihodnosti EU, ki jih tudi sama organizira.
Naša načelna usmeritev je jasna: zavzemamo se za stabilno, povezano
in enotno EU. Želimo ostati v jedru evropske integracije in si tvorno
prizadevati za njen nadaljnji razvoj. Zagovarjamo poglabljanje enotnega trga,
ki omogoča gospodarsko rast in ustvarjanje delovnih mest, smo za nadaljnji
razvoj ekonomske in monetarne unije, ki naj postane še čvrstejši in odpornejši
dejavnik stabilnosti in rasti, želimo več poudarka na ekonomski in socialni
koheziji oziroma zmanjševanju razlik med evropskimi državami in regijami,
želimo tudi čvrstejšo EU kot območje svobode, varnosti in pravice z
zagotavljanjem popolnega nadzora nad zunanjimi mejami EU in učinkovitim
upravljanjem migracijskih tokov na podlagi načela spoštovanja človekovega dostojanstva
in vseh ustreznih mednarodnopravnih določil. Zavzemamo se za EU, ki spoštuje
kulturne identitete in omogoča njihov nadaljnji razvoj, gradi na bogastvu
kulturne raznolikosti, spodbuja medkulturni dialog ter nudi državljanom
dostojno življenje. Zavzemamo se, da bi Unija še dosledneje uveljavljala načela
enakopravnosti vseh njenih članic, vladavine evropskega in mednarodnega prava,
ki so ga vse članice dolžne spoštovati, ter pravočasnega in preglednega procesa
odločanja. Zato podpiramo nadaljnje medsebojno povezovanje na temelju
skupnostne metode ter odgovornih in neodvisnih institucij EU – za skupni
interes in skupno dobro, v duhu solidarnosti in sodelovanja.
Čas veljavnosti te deklaracije bodo zaznamovala zahtevna pogajanja
za izstop Združenega kraljestva iz EU, ki bo nedvomno vplival na politične
razmere v Evropi in svetu. Čeprav gre za zelo pomemben in kompleksen proces, pa
ta v nobenem primeru ne sme prevladati nad razpravo o prihodnosti Evropske
unije. Slovenija zagovarja konstruktivnost in transparentnost pogajalskega
procesa, pri čemer je ohranitev enotnosti unije sedemindvajsetih držav ključnega
pomena. Za Slovenijo sta prednostni področji pri teh pogajanjih ureditev pravic
državljanov in ustrezna finančna poravnava. Po ureditvi izstopa si bo Slovenija
skupaj z ostalimi državami članicami v skladu s pogajalskimi smernicami EU
prizadevala za sklenitev ambicioznega sporazuma z Združenim kraljestvom o novem
odnosu, ki ne bi bil omejen zgolj na prosto trgovino. Tak sporazum in morebitna
prehodna obdobja naj v čim večji možni meri omogočajo ohranitev obstoječih
trgovinskih in naložbenih tokov ter imajo čim manj negativnih posledic za
podjetja in potrošnike.
Tesno povezana z razpravo o prihodnosti EU bodo vsekakor pogajanja
o novem večletnem finančnem okviru za obdobje po letu 2020. Proračun EU bo tako
soočen z morebitnimi novimi pobudami za tesnejšo integracijo EU, po drugi
strani pa bo nov večletni finančni okvir moral predvideti sredstva za številne
izzive, ki so pred nami, bodisi v zvezi z globalizacijo ter novimi
industrijskimi in poslovnimi modeli, pa tudi za upravljanje z migracijami, močnejšo
vlogo EU kot globalnega akterja pri zagotavljanju varnosti in obrambe ter
razvojno sodelovanje. Glede na dejstvo, da bo zaradi pričakovanega izstopa
Združenega kraljestva prišlo do zmanjšanja priliva sredstev v proračun EU, ki
bi ga nekatere članice želele še dodatno zmanjšati, bodo pogajanja o naslednjem
finančnem okviru EU še posebej kompleksna in zahtevna. Slovenija zato zagovarja
primeren obseg večletnega finančnega okvira, ki bo zmožen finančno podpreti
ambiciozne cilje EU glede nadaljnje integracije in bo omogočal učinkovit odziv
na nove potrebe, tudi na področju migracij, kjer je dodana vrednost skupnega
delovanja EU zelo visoka. V našem strateškem interesu je tudi, da bo naslednji
večletni finančni okvir omogočil ohranitev pomembne vloge kohezijske politike,
urbanega razvoja in politike razvoja podeželja, ključnih razvojno naravnanih
politik EU, ki prispevajo k zmanjševanju razlik v gospodarskem in socialnem
razvoju držav članic. Predlogi za izrazito zmanjšanje obsega proračuna EU lahko
na dolgi rok vodijo k oslabitvi EU, čemur Slovenija močno nasprotuje.
V naslednjem letu in pol je treba tudi izboljšati
komunikacijo z državljani EU in njihovo sodelovanje v odločanju o zadevah
skupnega pomena. Pri tem morajo biti v ospredju pričakovanja državljanov,
zlasti glede rasti in delovnih mest ter varnosti. Njihovo zaupanje v Evropsko
unijo se bo okrepilo tudi z boljšo pravno ureditvijo, katere cilj je
poenostavitev življenja in poslovanja. Slovenija izrecno podpira to načelno
usmeritev naslednjih treh predsedujočih držav, saj je ključna za krepitev
evropske identitete državljanov EU in skupnostne zavesti, ki daje demokratično
legitimnost institucionalnim odločitvam.
V postopku priprave je Strategija razvoja Slovenije 2030,
katere strateške usmeritve sovpadajo z usmeritvami EU za prihodnost. Po
sprejetju strategije jih bodo slovenski predstavniki v postopkih odločanja na
ravni EU jasno uveljavljali kot naše poglavitne prioritete: vključujoča,
odporna in odgovorna družba; učenje za in skozi vse življenje; visoko
produktivno, nizkoogljično in krožno gospodarstvo, ki ustvarja dodano vrednost
za vse; ohranjanje zdravega okolja in sonaravno upravljanje z naravnimi viri;
visoka stopnja sodelovanja, usposobljenosti in učinkovitosti javnega
upravljanja.
Na mnogih področjih se bo v naslednjem letu in pol
nadaljevalo delo iz obdobja prejšnje deklaracije. Na podlagi zavez iz Rimske
izjave pa se bo Republika Slovenija pri delovanju v okviru EU prednostno
posvetila naslednjim ciljem:
1. Varna Evropa – varna Slovenija
Slovenija si bo prizadevala za okrepitev sposobnosti za
takšno Unijo, v kateri se bodo državljani počutili varne, ob polnem spoštovanju
temeljnih pravic. Zato podpiramo nadaljnjo krepitev sodelovanja EU na področju
varnosti in obrambe, ki nam bo omogočila učinkovitejše odzivanje na zunanje
konflikte in krize ter sodobne grožnje, ki so dodobra spremenili tako
mednarodno kot varnostno okolje v EU. Slovenija izpostavlja pomen povezave
instrumentov na področju notranje in zunanje varnosti, povečanja učinkovitosti
instrumentov, s katerimi razpolagamo, ter sprejemanja kratkoročnih in
dolgoročnih politik, ki vključujejo tudi medkulturni dialog, izpostavljajo
vlogo izobraževanja itd. V naslednjem obdobju bo pomembno nadaljevanje dela na
Evropski agendi za varnost. Posebno pozornost – kar je postalo še bolj očitno
po številnih terorističnih napadih – moramo nameniti celostnemu pristopu na
področju preprečevanja radikalizacije in nasilnega ekstremizma. Slovenija bo na
področju boja proti terorizmu in širše notranje varnosti, v tej luči pa tudi
povezave med terorizmom in organiziranim kriminalom, še naprej posebej dejavna
pri ukrepih glede regije Zahodnega Balkana.
Za ohranitev ene ključnih pridobitev, prostega gibanja
evropskih državljanov, je treba zagotoviti varne zunanje meje EU, k čemur
Slovenija proaktivno prispeva kot odgovorna članica schengenskega območja. Tudi
v prihodnje bomo nasprotovali podaljševanju nadzora na notranjih schengenskih
mejah in si prizadevali za to, da Komisija pripravi jasnejši okvir, kako se
vrniti k polnemu izvajanju schengenske zakonodaje. Za preprečevanje nezakonitih
migracij so namreč potrebni učinkovit nadzor nad zunanjimi mejami EU, izvajanje
izravnalnih ukrepov v notranjosti in polna operativna sposobnost evropske mejne
in obalne straže.
Čeprav so v tem trenutku v primerjavi z obdobjem prejšnje
deklaracije razmere na t. i. zahodnobalkanski migracijski poti dokaj
mirne, pa ostajajo razmere na področju migracij še naprej nestabilne in
nepredvidljive, zlasti na osrednji sredozemski migracijski poti. Slovenija tudi
v tem okviru izpostavlja pomen tesnega sodelovanja EU z državami Zahodnega
Balkana in nujnost zagotavljanja podpore in pomoči državam te regije. Tudi v
prihodnjem obdobju se bomo odločno zavzemali za skupen odziv in politike EU za
učinkovito upravljanje migracij. Gre za kompleksne pojave velikih razsežnosti,
s katerimi se bo celotna mednarodna skupnost v prihodnosti še naprej soočala,
in EU lahko odgovor nanje išče le s pomočjo pristne solidarnosti. Slovenija
zagovarja tudi vključevanje vprašanja migracij v druge politike Unije, kot sta
razvojna in humanitarna pomoč. Za učinkovito in dolgoročno reševanje te
problematike se je treba osredotočiti na odpravljanje vzrokov migracij, pri
čemer je ključno nadaljevanje politike sodelovanja z državami izvora in
tranzita. Slovenija se bo še naprej zavzemala tudi za uresničevanje dogovora
med EU in Turčijo.
2. Uspešna in trajnostna Evropa / Slovenija
Slovenija se je skupaj z drugimi 26 državami članicami z
Rimsko izjavo zavezala razvijati uspešno in trajnostno Evropo. Rast in delovna
mesta, trden, povezan in razvijajoč se enotni trg, okrepljena enotna valuta ter
dokončanje ekonomske in monetarne unije, skrb za mala in srednja podjetja bodo
še naprej v ospredju naših prizadevanj. Celostno se moramo posvetiti
strukturnim reformam in krožnemu gospodarstvu pod okriljem evropskega semestra,
skrbi za čisto in varno okolje ter boju proti podnebnim spremembam, tudi s
pomočjo varne in cenovno dostopne oskrbe z energijo in nizkoogljične, okolju
prijazne in zdrave mobilnosti in prevoza.
Enotni evropski trg je eden največjih dosežkov EU in najbolj
pomembnih virov gospodarske rasti, kar je bistveno za potrošnike, delavce in
podjetja, saj imajo od njega dejanske koristi, zlasti izboljšanje življenjskih
in delovnih pogojev.
Slovenija je zagovornica krepitve notranjega in povezanega digitalnega
trga EU. K štirim uveljavljenim svoboščinam prostega pretoka bi bilo treba
dodati še novo, in sicer prost pretok podatkov. Vzpostaviti bo treba sodobno
digitalno infrastrukturo, omogočiti inovacije in dostop do širokopasovnih
povezav za vse državljane EU ter gospodarske subjekte. Pomemben element notranjega
trga je tudi energetska unija. Slovenija si bo prizadevala, da bodo v procesu
njenega izoblikovanja še naprej imeli osrednjo vlogo popolna integracija
notranjega energetskega trga, ambiciozni podnebno-energetski cilji in
zagotavljanje energetske varnosti.
Tudi izvajanje investicijskega načrta za Evropo in
spodbujanje naložb ostajata ključnega pomena. Proračun Evropske unije je temeljno
orodje v tem okviru. Pametne naložbe v človeški kapital in čezmejno
infrastrukturo, vključno z digitalnim sektorjem, prometom in energijo, bodo v
skladu s Paktom stabilnosti in rasti naša prednostna naloga tudi v naslednjem
18-mesečnem obdobju.
Predsedstva bodo nadaljevala razpravo o poglabljanju
ekonomske in monetarne unije (EMU). Slovenija je naklonjena ukrepom za
poglabljanje integracije EMU, ki prispevajo k večji stabilnosti evrskega
območja. Tudi sistemsko zagotavljanje finančne stabilnosti z ustrezno
regulacijo poslovanja, nadzora in reševanja finančnih institucij je v
strateškem interesu Slovenije, zato podpiramo prizadevanja za dokončno
vzpostavitev vseh elementov za učinkovito delovanje bančne unije in si bomo še
naprej prizadevali izvajati vse potrebno za njeno uspešno delovanje. Pri
vzpostavljanju unije kapitalskih trgov si bo Slovenija prizadevala za ustrezno
upoštevanje tudi manjših oziroma manj razvitih kapitalskih trgov. Ustvariti je
treba več možnosti in varnosti za vlagatelje ter vzpostaviti prožnejši finančni
sistem.
Evropska kmetijska in ribiška politika s svojimi instrumenti prispevata
k doseganju ciljev glede zagotavljanja delovnih mest, rasti naložb in delovanja
enotnega trga, pa tudi k ohranitvi razvoja podeželja in obmorskih območij,
zagotavljanju proizvodnje varne in kakovostne hrane ter delovanju celotnih
preskrbnih verig. Pomembni sta tudi za varovanje okolja, boj proti podnebnim
spremembam in ohranjanje biotske raznovrstnosti. Slovenija si bo zato
prizadevala za nadgradnjo obeh obstoječih politik s posebnim poudarkom na večji
ciljni naravnanosti in poenostavitvah ter izboljšanju učinkovitosti, pri čemer
je treba upoštevati specifične razmere v posameznih državah članicah. Čeprav na
ravni EU ni skupne gozdarske politike, si bo Slovenija prizadevala za
upoštevanje trajnostnega in večnamenskega gospodarjenja z gozdovi na področju
okolja in podnebnih sprememb ter pri spodbujanju krožnega gospodarstva.
Doseganje ciljev trajnostnega razvoja, h kateremu se je
zavezala Evropska unija, prispeva tudi k njeni mednarodni kredibilnosti.
Okoljska dimenzija trajnostnega razvoja, zlasti sonaravno upravljanje z
naravnimi viri, je pomemben razvojni cilj Slovenije. V tem duhu bomo po
napovedi ZDA glede odstopa od Pariškega podnebnega sporazuma zagovarjali
vodilno vlogo EU v boju proti podnebnim spremembam. EU mora okrepiti obstoječa
partnerstva in si prizadevati za sklenitev novih zavezništev, da bomo lahko kos
enemu največjih izzivov naše dobe, od katerega je odvisna prihodnost celega
planeta.
Zelo pomembno je, da gospodarstvo in varstvo okolja
obravnavamo skupaj, s čimer bomo lahko preprečili, da bi se eno razvijalo na
škodo drugega. Vse prepogosto smo priča temu, da gospodarstveniki in
okoljevarstveniki drug drugega vidijo kot oviro, navzkrižje interesov pa
preprečuje nujen razvoj obeh.
3. Socialna Evropa – socialna Slovenija
Ključnega pomena je postaviti v ospredje sistemskih
prizadevanj posameznika, z vsemi njegovimi potrebami na področju izobraževanja,
kulture, dela, zdravja in socialne varnosti. V času krize je bil prepogosto
obravnavan predvsem kot davkoplačevalec, na plečih katerega so se z
varčevalnimi ukrepi reševale napake institucionalnega in gospodarskega
upravljanja.
Slovenija se zavzema za Unijo, ki bo kljub različnosti
nacionalnih sistemov upoštevala ključno vlogo socialnih partnerjev; Unijo, ki
bo spodbujala enakost med ženskami in moškimi ter pravice in enake priložnosti
za vse; Unijo, ki se bo borila proti brezposelnosti, diskriminaciji, socialni
izključenosti in revščini; Unijo, kjer bodo mladi deležni najboljše izobrazbe
in usposabljanja ter bodo lahko študirali in našli zaposlitev po vsej celini;
Unijo, ki bo ohranjala našo kulturno dediščino in spodbujala kulturno
raznolikost ter medkulturni dialog. Posebno pozornost moramo nameniti boju
proti nestrpnosti, rasizmu in vsem oblikam sovražnega govora.
4. Močnejša Evropa na svetovnem prizorišču
Slovenija bo z namenom krepitve pomena Evrope kot branika
demokratičnih pridobitev na svetovnem prizorišču še naprej dejavna pri
uresničevanju Globalne strategije za zunanjo in varnostno politiko EU.
Strategija je dober okvir za zunanje delovanje EU kot globalnega akterja in
opredeljuje celosten pristop do sodobnih izzivov in groženj. Pri izvajanju
strategije Slovenija posebno pozornost posveča dejavnostim za spodbujanje stabilnosti
in razvoja v soseščini EU. Zavzema se za krepitev proaktivnega in preventivnega
delovanja EU glede nezakonitih migracij, radikalizacije in terorizma, krepitev
regionalnega sodelovanja, zagotavljanje človekove varnosti in spoštovanje človekovih
pravic ter usklajen odziv na čeznacionalne grožnje. Zagotavljanje varnosti EU,
njenih meja in sosedstva tako ostaja naša prednostna usmeritev. Pri tem
podpiramo tesnejše sodelovanje med EU in zvezo NATO, s poudarkom na
komplementarnosti njunega delovanja.
Slovenija opozarja na velik pomen širitvene strategije EU, v
kateri je bistven poudarek na vzpostavitvi demokratičnih temeljev za uspešen
razvoj držav, ki želijo postati članice EU. Države Zahodnega Balkana bomo še
naprej podpirali pri njihovem približevanju EU, tako dvostransko kot v okviru
projektov EU. Pri sooblikovanju politik EU bomo zlasti dejavni pri
horizontalnih in regionalnih temah, ki so v strateškem interesu Slovenije.
V skladu z ambicioznostjo in usmeritvami globalne strategije EU
Slovenija meni, da mora biti EU sposobna pravočasnega ukrepanja, preprečevanja
konfliktov in mirovnega posredovanja na mednarodnem prizorišču, upoštevajoč
določbe Lizbonske pogodbe in Ustanovne listine OZN.
Na področju skupne trgovinske politike Slovenija izpostavlja odgovornost
EU pri oblikovanju svetovnih pravil in standardov ter krepitev vloge EU kot
odločilne članice Svetovne trgovinske organizacije in verodostojnega partnerja
v globalnem okolju. Priznava prispevek instrumentov skupne trgovinske politike
EU h gospodarski rasti in zaposlovanju, a samo pod pogojem, da hkrati ohranjajo
visoko raven standardov EU, kot so socialne in delavske pravice, varovanje
zdravja ljudi, živali, rastlin in okolja, trajnostni razvoj, pravica do
urejanja v javnem interesu, ohranitev naravnih virov, človekove pravice,
poštena in etična trgovina, uravnoteženo reševanje sporov med državo in
investitorjem v skladu s pogodbami EU in mednarodnim pravom. Zavzemali se bomo
tudi za ukrepe in mehanizme za blaženje negativnih učinkov globalizacije.
Velikega pomena je tudi večja preglednost trgovinske politike, tako med
institucijami EU in na globalni ravni, pa tudi v razmerju do deležnikov in
državljanov.
PREDNOSTNE NALOGE REPUBLIKE SLOVENIJE ZA DELO V
INSTITUCIJAH EU V OBDOBJU JULIJ 2017–DECEMBER 2018
Horizontalne zadeve
Razprava o prihodnosti EU
Ambicija procesa je politični razmislek o nadaljnjih reformah
na podlagi izvajanja Strateške agende za Unijo v času sprememb, ki jo je
potrdil Evropski svet v juniju 2014, ter skupne izjave in časovnice,
sprejete na zasedanju septembra 2016 v Bratislavi. Na teh dveh podlagah so
voditelji 27 držav članic 25. marca 2017 v Rimu ob proslavitvi 60.
obletnice Rimske pogodbe sprejeli Rimsko izjavo, ki začrtuje cilje za
obdobje desetih let:
-       
varna Evropa (zagotoviti varnost državljanov, prosto gibanje, zaščititi
zunanje meje, učinkovito in človečno upravljanje z migracijami v skladu z
mednarodnimi normami, boj proti terorizmu in organiziranemu kriminalu);
-       
uspešna in trajnostna Evropa (obsežen in razvijajoč se enotni trg ter
stabilna in še okrepljena enotna valuta kot podlaga za rast, konkurenčnost,
inovacije, izmenjave; vzdržna rast preko investicij, strukturnih reform in
dokončanja EMU; ekonomska konvergenca med članicami; varnost energetske preskrbe,
ki je okoljsko varna in čista);
-       
socialna Evropa (promocija ekonomskega in socialnega napredka, kohezije
in konvergence, upoštevajoč različnost socialnih modelov in ključno vlogo
socialnih partnerjev; promocija enakosti spolov, pravic in enakih možnosti za
vse; boj proti diskriminaciji, izključenosti in revščini; mladim nuditi
najboljšo izobrazbo in usposabljanje ter študij in delovna mesta po vsej
celini; ohranjanje kulturne raznolikosti in kulturne dediščine);
-       
močnejša Evropa na svetovnem prizorišču (gradnja novih partnerstev,
promocija stabilnosti in prosperitete v bližnji soseščini EU na Vzhodu in Jugu,
pa tudi na Bližnjem vzhodu, v Afriki ter globalno; pripravljenost prevzeti več
odgovornosti in prispevati k bolj povezani obrambni industriji, zaveza h
krepitvi skupne varnosti in obrambe, zagotavljanju komplementarnosti in
izogibanju podvajanja z NATO; ščititi multilateralni red, temelječ na pravilih;
ponos na svoje vrednote, zaščita državljanov, promocija proste in pravične
mednarodne trgovine ter pozitivna globalna podnebna politika).
Za Slovenijo je Rimska izjava dober dokument.
Osredotoča se na prave odgovore glede na izzive, ki so pred nami. Že sedaj
Slovenija sodeluje v vseh vzpostavljenih oblikah tesnejšega sodelovanja EU, kot
so območje evra, schengensko območje ali različni primeri okrepljenega
sodelovanja.
Evropska komisija je pred 60. obletnico Rimske pogodbe
pripravila Belo knjigo o prihodnosti Evrope, v kateri je predstavila pet
možnih scenarijev razvoja EU. Na podlagi Bele knjige nastajajo podrobnejši
dokumenti za razmislek na petih področjih: glede socialne dimenzije EU, o
poglabljanju EMU, dokument na temo globalizacije, dokument glede prihodnosti
evropske obrambe in glede prihodnjega financiranja EU. V novembru 2017 bo v
Stockholmu potekal socialni vrh, v decembru 2017 pa naj bi Evropski svet
sprejel sklepe glede prihodnosti EU.
Predstavljenih je bilo pet možnih scenarijev razvoja EU:
1.     
Tako kot doslej: EU se osredotoči na izvajanje programa reform v
skladu s prioritetami iz Bratislave – migracije, varnost, rast in delovna
mesta, mladi, a ob vseh izzivih, s katerimi smo soočeni, nimamo ambicije po še
bolj enotnem in še bolje koordiniranem delovanju. To torej pomeni krepitev
notranjega trga, sprejem manjših ukrepov na področju bančne unije in unije
kapitalskih trgov, reformo sistema nadzora nad državnimi pomočmi, krepitev
dejavnosti na področju boja proti terorizmu, krepitev sodelovanja na področju
obrambe (raziskave, ukrepi za razvoj obrambne industrije, javna naročila),
krepitev sodelovanja na področju Skupne evropske obalne in mejne straže
(varovanje zunanjih meja ostaja pristojnost članic), aktivno vlogo EU na
globalni ravni glede vprašanj podnebnih sprememb, finančne stabilnosti in
trajnostnega razvoja ter sklepanje trgovinskih sporazumov z Japonsko,
Avstralijo, Novo Zelandijo in Latinsko Ameriko.
2.     
Samo enotni trg: EU se postopoma znova osredotoči na enotni trg
in postopoma opusti ambicije po koordiniranem in skupnem, enotnem delovanju na
ostalih področjih. Pri tem se zato ohranjajo razlike pri standardih na področju
okolja, varstva potrošnikov in delavskih in socialnih pravic; prost pretok
delavcev in oseb ne bi bil zagotovljen v celoti, povečali bi se pregledi na
notranjih mejah EU, migracije in nekateri vidiki zunanjih odnosov bi bili
prepuščeni bilateralnemu sodelovanju, EU ne bi več predstavljala držav članic v
mednarodnih pogajanjih.
3.     
Tisti, ki hočejo več, storijo več: EU omogoči tistim državam članicam,
ki to želijo, da na določenih področjih skupaj storijo več. Poglobljeno
sodelovanje ostane znotraj institucionalnega okvira EU z možnostjo, da se
ostale države članice vključijo v kasnejši fazi. Takšno sodelovanje bi lahko
potekalo med drugim na področju obrambe, notranje varnosti (krepitev
sodelovanja na področju policijskih in obveščevalnih zadev, okrepljena vloga
Evropskega javnega tožilca pri preiskovanju pranja denarja, prevar in
tihotapljenja, oblikovanje unije na področju civilno-pravnih zadev) ter na
področju ekonomske in monetarne unije (poglobitev sodelovanja na področju obdavčenja,
socialnih zadev in industrijske politike).
4.     
Storiti manj, a učinkoviteje: EU se osredotoči na izbrane politike,
kjer stori več in hitreje, na drugih področjih pa je manj dejavna. Sodelovanje
se okrepi denimo na področjih raziskav in inovacij, varnosti (ustanovitev
Evropske agencije za boj proti terorizmu), varovanja zunanjih meja (evropska
mejna in obalna straža prevzame nadzor pri upravljanju zunanjih meja), azila
(vse prošnje za azil obravnava Evropska agencija za azil), obrambe in
mednarodne trgovine. Na področjih, kjer naj bi bila evropska dodana vrednost
manjša, pa EU zmanjša ali opusti delovanje: regionalna politika, zdravje,
zaposlovanje in socialna politika. Skupni standardi na področjih okolja,
varnosti in zdravja pri delu ter varstva potrošnikov se znižajo na najnižji
skupni imenovalec.
5.     
Storiti veliko več skupaj: EU se odloči, da bo skupaj storila
veliko več na vseh področjih. To pomeni denimo harmonizacijo standardov in
dokončanje notranjega trga na področju storitev, energije in digitalnih storitev,
dokončanje ekonomske in monetarne unije, kot je to predvideno v poročilu petih
predsednikov, vzpostavi se Evropska obrambna unija, ki je komplementarna z
Natom, Evropski parlament dobi zadnjo besedo pri sklepanju mednarodnih
trgovinskih sporazumov.
Slovenija ocenjuje, da je Komisija pripravila dobro podlago za
razpravo o možnih poteh razvoja EU. Pri tem ni a priori izključila
nobene možnosti, kar pomeni, da se bodo v razpravi lahko ocenili vsi vidiki
posameznih scenarijev. Ocenjujemo, da so predlagani scenariji dovolj široko
zastavljeni, da je, z izjemo scenarija, po katerem bi se EU osredotočila le na
notranji trg, mogoče kombinirati posamezne elemente iz predlaganih opcij.
Scenarij, po katerem bi se ohranil status quo v danih
razmerah v svetu in znotraj EU, po našem mnenju dolgoročno ni vzdržen.
Strinjamo se, da mora EU na kratki rok izvesti dogovore na področjih migracij,
rasti in zaposlovanja, varnosti in mladih. Vendar pa je to zgolj prvi korak, za
dolgoročnejše reševanje izzivov migracij, globalizacije, varnosti pa bo
potrebna nadaljnja integracija EU. Scenarij, po katerem bi se EU osredotočila
izključno samo na notranji trg, za Slovenijo ni sprejemljiv. Nadaljnja
integracija na vseh področjih pa bo verjetno kratkoročno politično težko
izvedljiva. Kljub temu jo je treba ohraniti na agendi in o njej opraviti odprto
razpravo, saj pomeni dolgoročno vizijo Evropske unije, kakršni je Slovenija
naklonjena.
Scenarij Evrope več hitrosti je potencialno lahko izhod v
sili in politično lažje uresničljiv, če se EU27 ne bi mogla dogovoriti za
nadaljnjo integracijo na vseh področjih. Pri tem je pomembno, da taka izbira ne
vodi v fragmentacijo politik in prava EU, da omogoča sodelovanje vsem državam
članicam, ki to želijo in zmorejo, ter da se odvija v okviru obstoječega
institucionalnega okvira. Slovenija vidi takšno obliko sodelovanja predvsem kot
instrument za opredelitev jasne vizije in poti naprej za celotno EU27.
Scenarij, po katerem bi se EU osredotočila na najbolj
bistvene prioritete, po mnenju Slovenije vsebuje določene pasti. Nismo
naklonjeni idejam o opustitvi določenih politik, kot je npr. regionalna
politika, ki je za Slovenijo izrednega pomena. Prav tako nismo naklonjeni
zmanjševanju standardov na področjih okolja, varstva potrošnikov ali socialnih zadev,
do česar bi takšen scenarij morebiti lahko pripeljal. Ne glede na to pa
ocenjujemo, da je Komisija v svojem predlogu identificirala prava področja, na
katera bi se morala EU v prihodnosti osredotočiti, a to ne bi smelo potekati na
račun ostalih politik EU.
Izstop Združenega kraljestva iz Evropske unije
Državljani Združenega kraljestva so 23. junija 2016 na
referendumu izglasovali izstop iz EU. Skladno s tem je predsednica vlade
Theresa May v imenu Združenega kraljestva 29. marca 2017 sprožila
50. člen Pogodbe o EU in Evropski svet uradno obvestila o nameri
Združenega kraljestva za izstop iz EU. Na zasedanju Evropskega sveta EU27
29. aprila 2017 so bile sprejete pogajalske smernice, ki skupaj s
pogajalskimi direktivami, ki jih je Svet za splošne zadeve sprejel na zasedanju
22. maja, tvorijo paket pogajalskih stališč EU za pogajanja.
Pogajanja bodo predvidoma trajala dve leti – dveletni časovni
okvir za izstop Združenega kraljestva, kot ga predpostavlja 50. člen
Pogodbe o EU, se izteče 29. marca 2019. V prvi fazi pogajanj o izstopu
bodo obravnavana predvsem vprašanja pravic državljanov, finančne poravnave in
meja. Šele ko bo na teh področjih dosežen zadosten napredek, o čemer bo
presojal Evropski svet, se bo lahko začela druga faza pogajanj, ki bo namenjena
pogovorom o elementih sporazuma o prihodnjem odnosu med EU in Združenim
kraljestvom. Sporazum o novem odnosu bo lahko dokončno usklajen in sklenjen
šele takrat, ko bo Združeno kraljestvo že izstopilo in bo v odnosu do EU imelo
status tretje države.
Slovenija si bo v celotnem procesu pogajanj prizadevala, da
se ohrani enotnost 27 držav članic do Združenega kraljestva. Posebno pozornost
bo namenila ohranitvi pravic in statusa slovenskih državljanov v Združenem
kraljestvu. Ključni interes Slovenije v pogajanjih pa bo, da izstop Združenega
kraljestva iz EU v čim manjši meri vpliva na trenutni večletni finančni okvir
2014–2020.
Za Slovenijo bo tudi pomembno, da se z Združenim kraljestvom
ohrani čim tesnejše sodelovanje na področju skupne zunanje in varnostne politike
(SZVP), vključno s skupno varnostno in obrambno politiko (SVOP), na področju
raziskav in na področju varnosti. Na preostalih področjih pogajanj se bo
Slovenija zavzemala za čim bolj omejene finančne posledice (omenjeno velja npr.
za spremembo okoljskih in podnebnih ciljev, trgovinskih kvot in ostalih
področij, kjer bodo morala biti pravila EU za 27 držav članic prilagojena
zaradi izstopa Združenega kraljestva). Upoštevajoč na najvišji ravni
dogovorjene pogajalske smernice EU bo v pogajanjih za Slovenijo prav tako
ključno, da imajo sporazum o novem odnosu pa tudi morebitna prehodna obdobja
čim manj negativnih učinkov na obstoječe trgovinsko in naložbeno sodelovanje
med Slovenijo in Združenim kraljestvom ter na slovenske potrošnike in podjetja,
ki sodelujejo z Združenim kraljestvom.
Strategija EU 2020 in evropski semester
Evropski semester se bo še naprej osredotočal na nujne
ukrepe, ki jih morajo države članice sprejeti za uresničitev najpomembnejših
prioritet, sprejetih na ravni EU: naložbe, zdrave javne finance in strukturne
reforme. V tem okviru so tudi priporočila o ekonomski politiki območja evra za
leto 2017 usmerjena v spodbujanje izboljšanja produktivnosti, krepitev
dolgoročne fiskalne vzdržnosti, sprejemanje reform za povečanje zaposlenosti,
sprejem sporazuma za skupni evropski sistem zavarovanja vlog in spodbujanje
dejavnosti za dokončanje ekonomske in monetarne unije (EMU). Na podlagi poročil
o posameznih državah, ki se sprejemajo vsako leto februarja, Komisija v mesecu
maju pripravlja priporočila za posamezne države.
Slovenija bo še naprej dejavno sodelovala v procesu
evropskega semestra, tudi s pravočasnim odzivom na poročilo o Sloveniji s
pripravo Nacionalnega reformnega programa (NRP), Programa stabilnosti v mesecu
maju in Osnutkom proračunskega načrta v mesecu novembru. Prav tako bo preučila
prejeta priporočila Komisije in jih smiselno upoštevala pri pripravi vsakoletnega
državnega proračuna. Sprejela in izvajala bo ukrepe za odpravo makroekonomskih
neravnotežij ter za zmanjšanje javnofinančnega primanjkljaja in pritiska na
javni dolg.
Investicije za rast in delovna mesta
Komisija si na podlagi začetnega uspeha naložbenega načrta za
Evropo prizadeva podvojiti trajanje in finančno zmogljivost Evropskega sklada
za strateške naložbe (EFSI), zato je sredi septembra 2016 pripravila predlog
sprememb za t. i. EFSI 2.0. Glede na to, da je bil prvotni sklad odobren v
rekordnem času štirih mesecev in pol, se pričakuje, da bosta Evropski parlament
in Svet pravočasno dosegla dogovor o razširitvi ter okrepitvi sklada, s čimer
se bo okrepila trajnost naložb. Predvidoma v drugi polovici 2017 bodo potekali
trialogi, tako da bi t. i. EFSI 2.0 lahko začel delovati pred koncem leta
2017.
Slovenija je podprla prvotni predlog Evropske komisije v
zvezi s podaljšanjem, povečanjem obsega in širitvijo nabora področij sklada
EFSI ter njegovo uskladitev z obdobjem večletnega finančnega okvira (do leta
2020). Ob tem smo tudi menili, da je treba zagotoviti čim bolj enakomerno
udeležbo projektov iz vseh držav članic pri delovanju sklada EFSI, tudi iz
članic z manj razvitimi finančnimi trgi. Skladno s tem smo opozorili, da bi
bilo za indikativno geografsko razpršenost in omejitev koncentracije treba
definirati primerne cilje. Zavzeli smo se za to, da se pri podpori projektov v
okviru EFSI upošteva načelo dodatnosti, predvsem z zagotavljanjem podpore
tistim projektom, ki drugače ne bi bili realizirani, jasnejših kriterijev
izbire, večje transparentnosti v procesu izbire projektov oziroma izbora ekonomsko
vzdržnih in drugače kakovostnih projektov. Tudi v naslednjem obdobju bomo
skrbno spremljali, ali se trendi iz naših zahtev izboljšujejo.
Komisija je po zgledu uspešnosti EFSI predstavila tudi načrt
za zunanje naložbe v Afriki in sosedstvu EU (Predlog uredbe Evropskega
parlamenta in Sveta o Evropskem skladu za trajnostni razvoj – EFSD – in
vzpostavitvi jamstva EFSD in jamstvenega sklada EFSD), da bi obravnavala
nekatere temeljne vzroke migracij in spodbudila ustvarjanje novih delovnih mest
ter trajnostno rast v teh regijah.
Slovenija načeloma podpira načrt za zunanje naložbe v Afriki
in sosedstvu EU. V zakonodajnem postopku si bo prizadevala za zagotovitev
komplementarnosti predlaganih instrumentov z drugimi instrumenti na ravni EU,
za jasnost upravljanja z ustrezno vlogo vseh držav članic EU, za ustrezno vlogo
Evropske investicijske banke, za močnejšo vlogo bančnih institucij, ki delujejo
s pooblastilom držav članic EU, in za ustrezno dostopnost jamstev mikro, malim
in srednje velikim podjetjem.
Kohezijska politika
Osrednji poudarek na področju kohezijske politike bo v letih
2017 in 2018 nadaljevanje čim uspešnejšega in učinkovitejšega izvajanju
programov na prednostnih področjih Operativnega programa 2014–2020.
Tudi v letih 2017 in 2018 bo ena pomembnejših skupnih nalog
poenostavitev izvajanja kohezijske politike. Slovenija je bila vseskozi velika
zagovornica nadaljnjih poenostavitev postopkov koriščenja sredstev evropskih
strukturnih in investicijskih skladov (ESIF), saj je le tako mogoče zagotoviti
vzdržen in stroškovno učinkovit sistem ter obenem uspešno in učinkovito črpanje
teh sredstev. Ob upoštevanju deljenega upravljanja morajo dogovorjene
poenostavitve veljati enako za vse, predvsem pa morajo zagotavljati gotovost,
tako končnim prejemnikom in izvajalcem kot tudi lokalnim, regijskim in državnim
organom, ki so vključeni v proces.
Programi Evropskega teritorialnega sodelovanja (ETS) bodo
tudi v letu 2017 in 2018 usmerjeni v izbor in izvajanje odobrenih projektov na
ravni posameznih programov. Ključnega pomena v obeh letih bo še povečati
prepoznavnost in dodano vrednost programov ETS in stremeti k doseganju
kakovostnih in trajnostnih rezultatov na ravni projektov. Ob upoštevanju, da so
vse slovenske regije (12 razvojnih regij na ravni NUTS III) upravičene do
programov čezmejnega sodelovanja, nadpovprečne uspešnosti slovenskih partnerjev
v programih transnacionalnega sodelovanja ter da programi ETS dejansko
prispevajo k integracijskemu procesu znotraj EU in h graditvi evropske
identitete, si bo Slovenija na ravni EU še naprej prizadevala za povečanje teže
programov ETS po letu 2020.
Makroregionalne strategije EU
Slovenija je na podlagi sklepov Evropskega sveta edina
država, ki je s celotnim ozemljem vključena v izvajanje treh od štirih
makroregionalnih strategij EU: Podonavske (EUSDR), Jadransko-jonske (EUSAIR) in
Alpske (EUSALP).
Slovenija je prepoznala svoj interes v okviru
makroregionalnih strategij; udejanja ga z vodenjem področij in vodilno vlogo
pri usklajevanju stališč med državami, in sicer na področju mednarodnih
prometnih tokov in njihovega razvoja v Podonavju, na področju institucionalne
krepitve in sodelovanja, predvsem z državami Zahodnega Balkana, pri
izkoriščanju potenciala morja z zaledjem v Jadransko-jonski regiji, v ekološki povezanosti
alpskega prostora ter pri podpori in usmerjanju izvajanja Strategije EU za
jadransko-jonsko regijo. Vlogo koordinatorja prednostne usmeritve 10 v
okviru Podonavske strategije – institucionalna krepitev – je januarja 2017
prevzel Center za evropsko prihodnost (CEP).
V letu 2016 je Slovenija predsedovala Strategiji EU za alpsko
regijo in v tem okviru promovirala sinergije in pridobljene izkušnje iz
podonavske in jadransko-jonske makroregije. Organizirala je več mednarodnih
dogodkov, na katerih je predstavila rezultate predsedovanja ter priporočila
Slovenije, ki so bila posredovana institucijam EU in deležnikom širše regije.
Priporočila so dolgoročni procesi, ki se bodo odvijali v prihodnje:
1.     
EUSALP kot testno območje za zeleno infrastrukturo; 
2.     
EUSALP kot laboratorij poglobljenega vključevanja deležnikov in civilne
družbe;
3.     
vzpostavitev parlamentarne dimenzije EUSALP s sočasno vključitvijo
mladih in
4.     
vzpostavitev enovitega horizontalnega stebra na temo medijev in
komunikacije za vse štiri obstoječe makroregionalne strategije (načrtovana
konferenca na slovenski obali, september 2017).
Makroregionalne strategije ponujajo sistem večnivojskega
upravljanja, ki lahko približa izvajanje politik EU prebivalcem teh makroregij
in omogoči sodelovanje in soočanje z aktualnimi izzivi, kot so migracije,
begunska kriza. Potencial makroregionalnih strategij bi moral postati vidnejši
in biti usklajen s sistemom financiranja preko celotnega proračuna EU, ne le
kohezijske politike. Makroregionalne dejavnosti namreč presegajo nacionalne
dogovore na številnih področjih (gospodarstvo, infrastruktura, energetika,
turizem), zato je treba makroregionalne strategije obravnavati sočasno z
razpravo o politikah EU in večletnem finančnem okviru po letu 2020.
Institucionalne zadeve
Potem ko je 13. aprila 2016 začel veljati Medinstitucionalni
sporazum o boljšem pravnem urejanju med Svetom EU, Komisijo in Evropskim
parlamentom, poteka uspešno sodelovanje na področju zakonodajnega načrtovanja
tudi z aktivno udeležbo Sveta. S skupno izjavo o zakonodajnih prednostnih
nalogah za leto 2017 so bile potrjene skupne zaveze o sodelovanju treh
institucij pri soočanju s ključnimi izzivi EU. Slovenija meni, da je treba
nadaljevati z delom v duhu okrepljenega medinstitucionalnega sodelovanja in
institucionalne enotnosti pri uresničevanju skupnih ciljev. Pomembni so
osredotočenost na izvajanje ključnih prednostnih nalog, transparentnost in
zagotavljanje konkretnih rezultatov predvsem z vidika izboljšanja zakonodajnega
okolja in s tem pozitivnega vpliva na konkurenčnost in krepitev enotnega trga.
V okviru programa REFIT Slovenija podpira doslednejšo
uporabo presoje vplivov v Svetu in Evropskem parlamentu, odpravo zakonodajnih
bremen, povečanje preglednosti zakonodajnega postopka v vseh treh institucijah
EU ter posvetovanje z javnostjo skozi celoten zakonodajni proces ob
vključevanju strokovnega znanja civilne družbe, kar lahko vpliva na boljšo
kakovost zakonodaje. Z vidika boljše zakonodaje je v okviru priprave predpisov
na ravni EU treba posebno pozornost nameniti načinu, kako predpise EU izvajati
učinkovito in z upravnega vidika čim bolj enostavno, tako da za posamezne ravni
upravljanja pri izvajanju ne bo prihajalo do nepotrebnih stroškov in porabe
virov. Nov pristop Komisije, ki poziva k usmeritvi pozornosti na izvajanje ter
hitrejšo odzivnost pri nepravilnem izvajanju oziroma pri nepravilnem prenosu
zakonodaje EU, je opredeljen v Sporočilu Komisije – Pravo EU: z boljšo
uporabo do boljših rezultatov. Slovenija k zagotavljanju rezultatov v
okviru programa REFIT prispeva tudi v okviru Urbane agende za EU, kjer z
aktivno udeležbo slovenskih predstavnikov državne, regionalne in lokalne ravni
sodeluje pri oblikovanju priporočil Svetu in Evropskemu parlamentu na področju
"boljše zakonodaje", "boljšega financiranja" in boljše
izmenjave znanj".
Zagovarjamo tudi večjo vlogo nacionalnih parlamentov pri
obravnavi zadev EU, vključno z makroekonomskim področjem (evropski semester).
Nacionalni parlamenti so varuhi načela subsidiarnosti in zagotavljajo večjo
uveljavitev načela demokratične odgovornosti in legitimnosti. Pri pripravi
zakonodajnih pobud lahko njihova vključitev že v začetni fazi prispeva k
izboljšanemu sprejemanju ter enostavnejšemu prenosu in uporabi končnih predpisov.
Slovenija pozdravlja zavezo Komisije k temeljitemu pregledu načel
sorazmernosti in subsidiarnosti v zakonodajnih predlogih. Še naprej bo
zagovarjala stališče, da je treba pristojnosti, prenesene na Komisijo, izvajati
na pregleden način, v zakonodajnih postopkih pa se mora določiti delegiranim
pooblastilom jasen okvir, skladno z 290. členom Pogodbe o delovanju EU.
Svet bo nadaljeval z obravnavo Predloga Evropskega
parlamenta za reformo evropske volilne zakonodaje, katerega namen je
povečanje demokratične in nadnacionalne razsežnosti evropskih volitev, krepitev
koncepta državljanstva Unije, čim bolj enaka volilna pravica in čim večja
udeležba državljanov Unije na volitvah. Cilj je, da bi nova ureditev veljala že
za naslednje volitve v Evropski parlament leta 2019. Gre za politično občutljiv
dosje, za sprejem katerega so potrebni soglasje Sveta in ratifikacije v
nacionalnih parlamentih, v nekaterih državah tudi referendum. V pogajanjih so
bili izpostavljeni pomen spoštovanja načela subsidiarnosti, nevarnost
prevelikega poseganja v nacionalne ureditve in dvom o smiselnosti harmonizacije
postopkov. Slovenija bo še naprej podpirala prizadevanja predsedstev za iskanje
kompromisov in pravočasno dosego dogovora. Večina predlaganih določb v glavnem
ne prinaša bistvenega odstopanja od veljavne ureditve volitev poslancev iz
Slovenije v Evropski parlament, naše pripombe glede uskladitve rokov za končno
vzpostavitev volilnih imenikov in za izmenjavo informacij med državami
članicami so bile ustrezno upoštevane. Prav tako pričakujemo, da bodo v
pogajanjih s Parlamentom upoštevana stališča Sveta, da so predlogi glede
vzpostavitve enotnega volilnega okrožja, imenovanja kandidatov za predsednika
Komisije s strani evropskih političnih strank, določitve volilnega obdobja s strani
Parlamenta in izvedbenih ukrepov nesprejemljivi.
Evropska komisija je 28. septembra 2016 predstavila Predlog
medinstitucionalnega sporazuma o obveznem registru preglednosti, ki naj bi
vzpostavil zanesljiv sistem za zagotavljanje preglednosti pri dejavnostih
lobiranja, pri katerem bi po novem sodeloval tudi Svet EU. V skladu s predlogom
bi bila srečanja z nosilci odločanja iz vseh treh institucij pogojena s
predhodno registracijo v registru za preglednost. Kljub mnenju pravne službe
Sveta, da spada urejanje stikov predstavnikov interesnih organizacij z organi
držav članic v izrecno nacionalno pristojnost, kar je odprlo resno vprašanje
smiselnosti vključenosti Sveta v medinstitucionalni sporazum, se pričakuje
nadaljnje iskanje rešitev za dosego dogovora. Slovenija vseskozi podpira
prizadevanja, da bi proces sprejemanja odločitev v EU postal preglednejši in s
tem prispeval k nadaljnji krepitvi legitimnosti odločanja v EU. Zato podpiramo
predlagano pot naprej v obliki dveh pravnih instrumentov: medinstitucionalnega
sporazuma med tremi institucijami za dele, ki bi bili v skupni pristojnosti, in
ločenega sklepa Sveta, ki bo določil, na kakšen način lahko Svet sodeluje v
registru. Slovenija se tako pridružuje tudi stališčem skupine podobno mislečih
držav (Danska, Estonija, Finska, Nizozemska, Švedska), ki se zavzema za
povečanje preglednosti v EU.
V skladu s Sklepom Evropskega sveta iz leta 2013 o sestavi
Evropskega parlamenta se v prihajajočem 18-mesečnem obdobju pričakuje tudi
obravnava pobude o sestavi Evropskega parlamenta, ki naj bi vzpostavila trajen
sistem za dodelitev poslanskih sedežev na objektiven, pravičen in pregleden
način pred vsakimi volitvami, z upoštevanjem načela upadajoče proporcionalnosti
in demografskih sprememb prebivalstva v državah članicah ter spoštovanjem
institucionalnega ravnovesja. Osnovni okvir ostajajo določbe Lizbonske pogodbe.
V luči izstopa Združenega kraljestva iz EU se je odprlo tudi vprašanje
izpraznjenih 73 poslanskih sedežev Združenega kraljestva. V interesu Slovenije
je predvsem to, da v novem Sklepu o sestavi Evropskega parlamenta ohrani
najmanj enako število poslancev (8). Slovenija je naklonjena ideji, da se del
izpraznjenih sedežev razdeli za potrebne prilagoditve. Na ta način se bodo
potrebne prilagoditve v smislu dodatnih sedežev za nekatere države članice
lahko izvedle brez poseganja v obstoječe število sedežev pri drugih članicah,
kar je politično najbolj smotrno. Poleg tega bi se preostali izpraznjeni sedeži
lahko uporabili za prihodnje širitve EU z državami Zahodnega Balkana, ne da bi
bile potrebne spremembe Pogodb EU. Slovenija ni naklonjena ideji, da bi se
izpraznjeni poslanski sedeži uporabili za vzpostavitev enotnega volilnega
okrožja in transnacionalnih list.
Slovenija je prepričana, da si področje človekovih pravic,
demokracije in pravne države zasluži posebno obravnavo, zato podpira razpravo o
nadzoru in krepitvi spoštovanja vladavine prava in ostalih vrednot iz
2. člena Pogodbe o Evropski uniji in razpravo med državami članicami na
tem področju. Pri tem se zavzema za uporabo obstoječih instrumentov v okviru
veljavnih pogodb ter nasprotuje vsakršni diskriminatorni obravnavi. Ob tem
podpira močnejše angažiranje Sveta in tudi vključitev strokovnih analiz in
prispevkov drugih institucij EU (npr. Evropske komisije), mednarodnih
organizacij (npr. Sveta Evrope) in ekspertize s področja vladavine prava (npr.
Agencije EU za temeljne pravice), ki so lahko pomembna informacija za razpravo
med članicami EU.
Naslednja tri predsedstva so si v svojem skupnem programu za
naslednje 18-mesečno obdobje zadala nalogo izboljšati komunikacijo z državljani
EU in njihovo sodelovanje v odločanju o zadevah skupnega pomena. Slovenija
izrecno podpira to načelno usmeritev naslednjih treh predsedujočih držav, saj
je ključna za krepitev evropske identitete državljanov EU in skupnostne
zavesti, ki daje demokratično legitimnost institucionalnim prizadevanjem za
boljšo prihodnost EU.
MAKROEKONOMSKA POLITIKA TER EKONOMSKA IN MONETARNA UNIJA
Poglobitev ekonomske in monetarne unije
Razprava o poglabljanju ekonomske in monetarne unije (EMU) se
odvija že od začetka gospodarske in finančne krize, bolj intenzivno pa od
sredine leta 2015, ko je bilo objavljeno poročilo petih predsednikov o
dokončanju EMU. Ponovni zagon dobiva tematika v okviru širše razprave o
prihodnosti EU z objavo Bele knjige o prihodnosti Evrope 1. marca
2017.
Kar zadeva EMU, možni scenariji, ki so vključeni v to belo
knjigo, obsegajo: sedanjo prakso postopnega napredka (scenarij 1), manjše
spremembe (scenarij 2), okrepljeno sodelovanje (scenarij 3), utrjevanje EMU z
manjšimi in učinkovitejšimi spremembami (scenarij 4) ali premik v smeri prave
EMU (scenarij 5).
Scenarij 1 predvideva postopni napredek na podlagi sedanjega okvira
nadzora, temelječega na pravilih in obstoječih predlogih za izboljšanje
upravljanja v okviru evropskega semestra. Poleg tega predvideva dokončanje
bančne unije in vzpostavitev gradnikov za unijo kapitalskih trgov, ki bi
predvsem omogočila učinkovitejšo delitev zasebnih tveganj za omilitev
asimetričnih šokov.
Bela knjiga o prihodnosti Evrope ne ponuja obširne
razlage, kaj naj bi pomenil scenarij 2 za prihodnost EMU, navaja samo, da so
pomemben vir ranljivosti vedno večja razhajanja in omejeno sodelovanje, ki
ogroža enotno valuto in njeno zmožnost odzivanja na morebitno novo finančno
krizo.
Scenarij 3 predvideva situacijo, v kateri se skupina držav odloči
za poglobitev sodelovanja na posameznih področjih (npr. obdavčitev, standardi).
To je sicer mogoče tolmačiti zelo široko, vendar bi lahko pomenilo premik od
sistema, temelječega na pravilih, k sistemu, temelječem na institucionalnem usklajevanju
politik. Z vidika nemotenega delovanja monetarne unije se zdi verjetno, da bi
to zajemalo vsaj približevanje minimalnim standardom pri nekaterih proračunskih
vidikih in pri delovanju trga dela. Ta scenarij verjetno predpostavlja večjo
usklajenost davčnih stopenj in pravil, poleg dogovorjenih socialnih standardov,
ki zagotavljajo varnost za podjetja in prispevajo k izboljšanju delovnih
pogojev. V tem kontekstu scenarij 3 nudi povezavo z evropskim stebrom socialnih
pravic.
Glede scenarija 4 bela knjiga predvideva utrditev evrskega območja
in zagotavljanje njegove stabilnosti, čeprav je manj jasno, kaj v praksi pomeni
"storiti manj, a učinkoviteje". Težko bi rekli, da obstaja veliko možnosti
za racionalizacijo politik v evrskem območju, ki je bilo v zadnjih letih
revidirano in razširjeno zaradi zaščite finančne stabilnosti in izboljšanja delovanja
ekonomske in monetarne unije. Kljub temu bi lahko iskali načine za zmanjšanje
kompleksnosti na pravilih temelječega nadzora in ustvarjanje učinkovitejših
postopkov odločanja. Lahko bi poskušali tudi okrepiti tržne spodbude in
instrumente, da bi spodbudili preudarne nacionalne politike.
Po scenariju 5 bi države članice evrskega območja vzpostavile
resnično in poglobljeno EMU po vzoru poročila petih predsednikov, ki temelji na
boljšem sodelovanju na fiskalnem, socialnem in davčnem področju, pa tudi na
evropskem nadzoru finančnih storitev. Kot v drugih denarnih unijah bi obstajala
določena mera javne delitve tveganj z zagotavljanjem finančne podpore s strani
EU, ki bi spodbudila gospodarski razvoj in odzive na pretrese na regionalni,
sektorski in nacionalni ravni. Javna delitev tveganj bi dopolnjevala zasebno
delitev tveganj, ki bi jo zagotavljali dokončana bančna unija in unija
kapitalskih trgov. Javna delitev tveganj bi lahko prispevala k številnim
pobudam, kot je npr. vlaganje v projekte skupnega pomena, ali k makroekonomski
stabilizaciji.
Dne 31. maja 2017 je Evropska komisija opredelila možne nadaljnje
korake v smeri poglobitve evropske ekonomske in monetarne unije. Razmislek je
poziv vsem deležnikom, naj v okviru širše razprave o prihodnosti Evrope
izrazijo svoje poglede o prihodnosti ekonomske in monetarne unije. Komisija
predlaga, da bi pot naprej vključevala ukrepe na treh ključnih področjih:
1.     
Dokončanje prave finančne unije, ki obsega napredek pri elementih, ki so
že v obravnavi, in soglasje o tem, katere dodatne ukrepe bi bilo treba izvesti
do leta 2025. Potrebna bosta dokončanje bančne unije ter napredek pri
zmanjševanju in delitvi tveganj v bančnem sektorju z ukrepi, ki bodo pripomogli
k še večji odpornosti evropskih bank. Za zagotovitev bolj raznolikih in
inovativnih možnosti financiranja za realno gospodarstvo, tudi prek kapitalskih
trgov, je nujno potrebna vzpostavitev unije kapitalskih trgov.
2.     
Doseganje bolj povezane ekonomske in fiskalne unije. Konvergenčni proces
vzpostavljanja odpornejših ekonomskih in socialnih struktur v državah članicah
je ključen na dolgi rok, pri čemer se uporabljajo različni pojmi konvergence
(realna, nominalna, strukturna konvergenca). Države članice bi lahko okrepile
obstoječe elemente, kakršen je evropski semester, za usklajevanje ekonomskih
politik ali povezale finančno podporo iz proračuna EU s strukturnimi reformami.
Lahko pa bi se odločile tudi za povečanje zmogljivosti za makroekonomsko stabilizacijo
evrskega območja. V razmisleku je predstavljenih več različnih možnosti, ki jih
bo Komisija podrobneje preučila (evropska jamstvena shema za naložbe, evropski
sistem zavarovanja za primer brezposelnosti, sklad za slabe čase).
3.     
Krepitev demokratične odgovornosti in institucij evrskega območja.
Močnejšo ekonomsko in monetarno unijo je mogoče doseči le z večjo delitvijo
pristojnosti in odločitev o zadevah, povezanih z evrskim območjem. Nadaljnje
politično povezovanje bi lahko vključevalo ponoven razmislek o ravnotežju med
Komisijo in Evroskupino, z imenovanjem stalnega predsednika Evroskupine, ki bi
opravljal samo to funkcijo, pa tudi poenotenje zunanjega zastopanja evrskega
območja. Javna razprava poteka tudi o zamisli o enotni službi za evrsko območje
– morda tudi s proračunom za evrsko območje – in evropskem denarnem skladu.
Po mnenju Slovenije so predlagani scenariji dovolj široko
zastavljeni, da bi bilo mogoče kombinirati posamezne elemente iz predlaganih
opcij, pri čemer scenarij, po katerem bi se EU osredotočila izključno samo na
notranji trg, za Slovenijo ni sprejemljiv. Slovenija vidi predlagane scenarije
kot komplementarne. V prvi fazi bi EU lahko sledila scenariju "status
quo" in se osredotočila na uresničevanje dosedanjih prioritet ter
doslednejše izvajanje že dogovorjenih pravil. V drugi fazi je možen nadaljnji
razvoj EMU na podlagi scenarija okrepljenega sodelovanja, ki bi začrtalo pot
tudi za ostale članice EU, ki bi se temu sodelovanju lahko priključile v
kasnejši fazi. Dolgoročno pa je scenarij premika v smeri prave EMU tista pot,
po kateri bi morala iti EU.
Finančne storitve in prost pretok kapitala, bančna in
kapitalska unija
Sistemsko zagotavljanje finančne stabilnosti z ustrezno
regulacijo poslovanja, nadzora in reševanja finančnih institucij je v
strateškem interesu Slovenije, zato podpiramo nadaljnje ukrepe na ravni EU, ki
bodo prispevali k zmanjševanju prekomernih tveganj v finančnem sistemu in tveganj
javnih financ pri reševanju finančnih institucij.
Slovenija bo kot zagovornica bolj povezanega območja evra še
naprej podpirala uveljavitev vseh že sprejetih ukrepov in nadaljnji razvoj
bančne unije.
V tem okviru bo Slovenija zlasti podpirala prizadevanja za
dogovor o novembra 2016 predstavljenih ukrepih za znižanje tveganj v bančnem
sektorju, pri čemer si bo hkrati prizadevala, da bo v čim večji meri upoštevano
načelo sorazmernosti in da bodo stroški uveljavitve teh ukrepov za kreditne
institucije in investicijska podjetja čim manjši. V postopku sprejemanja
predlaganih ukrepov si bo prizadevala za sprejem ureditve, ki bo slovenskemu
nadzornemu organu omogočala pogoje za primeren in učinkovit nadzor nad bankami,
delujočimi na območju Republike Slovenije. V tej zvezi bo zlasti pozorna na
sporno možnost opustitve bonitetnih in likvidnostnih zahtev na posamični
podlagi in zmanjšane poročevalske obveznosti za majhne banke. V okviru skrbnega
in varnega poslovanja kreditnih institucij bomo podpirali rešitve, ki bodo
ustrezno zaščitile interese komitentov bank ter povečale finančno stabilnost.
Evropsko gospodarstvo se še vedno sooča s pomanjkanjem dolgoročnih
virov za financiranje gospodarstva in gospodinjstev, zlasti malih in srednjih
podjetij. Unija kapitalskih trgov naj bi zagotavljala dolgoročne in bolj
raznolike vire financiranja nasploh ter zmanjšala odvisnost od bančnega
financiranja. Predvsem naj bi izboljšala položaj malih in srednjih podjetij pri
financiranju njihovega poslovanja. V skladu z akcijskim načrtom bodo ukrepi v
zvezi s kapitalsko unijo postopni, začenši s tistimi, ki so lažje dosegljivi.
Evropska komisija je predlagala prednostna področja, prek katerih bi se
zagotovilo (i) več možnosti financiranja za evropska podjetja in mala ter
srednja podjetja, (ii) ustrezno regulativno okolje za dolgoročne in trajnostne naložbe
ter financiranje evropske infrastrukture, (iii) naložbe in možnosti za male in
institucionalne vlagatelje, (iv) povečanje posojilne zmožnosti bank ter (v)
odpravo čezmejnih ovir in razvoj kapitalskih trgov. Evropska komisija je junija
2017 ocenila dosežke ter za prednostna področja predlagala nadaljnje ukrepe za
spodbuditev financiranja prek kapitalskega trga, upoštevaje razvoj v globalnem
okolju (digitalizacija) ter napovedani izstop Združenega kraljestva iz EU.
Slovenija si bo prizadevala, da bodo imeli tudi manjši oziroma manj razviti
kapitalski trgi doprinos: ustvariti več možnosti za vlagatelje ter vzpostaviti
prožnejši finančni sistem. Posebna pozornost bo tudi nadalje namenjena varstvu
vlagateljev.
Obdavčenje
Med najpomembnejšimi prioritetami EU na davčnem področju ostaja
zagotavljanje transparentnosti na področju obdavčenja, s čimer so povezani
ukrepi proti goljufijam in davčnim utajam ter pravičnejša obdavčitev podjetij.
Slovenija podpira ukrepe proti davčnim utajam in goljufijam ter
za večjo transparentnost, saj čezmejne davčne goljufije in utaje zahtevajo
ukrepanje na vseh ravneh, v okviru EU, v državah članicah in na mednarodni
ravni.
Evropska komisija je junija 2015 predstavila Akcijski
načrt za reformo obdavčevanja podjetij v EU s ciljem vzpostavitve
pravičnega, učinkovitega in rasti prijaznega sistema obdavčevanja dohodkov
pravnih oseb, ki bi ga vodilo načelo, da podjetja plačujejo davke v državi, v
kateri ustvarjajo dobičke. Ukrepi se nanašajo na večjo preglednost sistema
davka od dohodkov pravnih oseb in boj proti izogibanju davkom, med drugim z
izvajanjem mednarodnih standardov na področju erozije davčne osnove in
preusmeritve dobička (BEPS – Base Erosion and Profit Shifting).
O prvem Predlogu direktive Sveta o skupni konsolidirani
osnovi za davek od dohodkov pravnih oseb (CCCTB) je potekala razprava več
let, vendar soglasje ni bilo doseženo Zaradi skromnega napredka pri tem dosjeju
je Evropska komisija blokirani predlog o skupni konsolidirani osnovi za davek
od dohodkov pravnih oseb umaknila in ga nadomestila z novim, ki vključuje
dosedanje rezultate razprav, z zamikom glede konsolidacije, torej s postopnim
pristopom, v dveh korakih, pri čemer naj bi se najprej dogovorili o obvezni
skupni davčni osnovi. Razprava na Svetu poteka o Predlogu direktive Sveta o
skupni osnovi za davek od dohodkov pravnih oseb. Drugi korak bo obravnava
glede konsolidacije in delitve skupne osnove, to je o Predlogu direktive
Sveta o skupni konsolidirani osnovi za davek od dohodkov pravnih oseb.
Slovenija je bila glede prvega predloga Direktive Sveta o
skupni konsolidirani osnovi za davek od dohodkov pravnih oseb (CCCTB)
zadržana, zlasti glede konsolidacije, in previdna glede zahtevnosti izvajanja,
zlasti v majhnih gospodarstvih. Na sistemski ravni imajo takšni predlogi
pozitivne in negativne učinke, odvisno predvsem od tega, kakšne so dejanske
končne rešitve. Slovenija sodeluje pri razpravi glede novega predloga o
določanju obvezne skupne davčne osnove. Podpira cilje poštenega in učinkovitega
obdavčenja ob še smiselnih administrativnih obremenitvah.
Nadaljevalo naj bi se delo glede Direktive Sveta o skupnem
sistemu obdavčevanja plačil obresti ter licenčnin med povezanimi družbami iz
različnih držav članic. Predlog te direktive je že dlje časa blokiran na
Svetu. Slovenija ni med državami, ki direktivo blokirajo, in je fleksibilna
glede sprememb.
EU, upoštevaje svoj položaj in prioritete, pripravlja ukrepe,
v okviru zakonodajnih in nezakonodajnih aktov, ki določajo ukrepe, ki so
vsebovani tudi med ukrepi G20/OECD v okviru BEPS projekta proti zmanjševanju
davčne osnove in prenosom dobička. Za države članice še tečejo roki za
implementacijo Direktive Sveta z dne 12. julija 2017 o določitvi pravil
proti praksam izogibanja davkom, ki neposredno vplivajo na delovanje notranjega
trga. Ta direktiva določa ukrepe proti zmanjševanju davčne osnove in
prenosom dobička v okviru EU in do tretjih držav. Evropska komisija je oktobra
2016 predstavila Predlog direktive Sveta o mehanizmih za reševanje sporov
glede dvojnega obdavčevanja v Evropski uniji. Predlog direktive, ki določa
podlago za odpravo negativnih posledic dvojnega obdavčenja, je še vedno v
obravnavi na Svetu in je ena od pobud Evropske komisije v okviru programa
uspešnosti in preglednosti predpisov za bolj poglobljen in pravičnejši notranji
trg, ki je temelj za izgradnjo močnejšega in bolj konkurenčnega gospodarstva
EU. Slovenija podpira prizadevanja za vzpostavitev učinkovitejših mehanizmov za
reševanje sporov glede dvojnega obdavčevanja in podpira usmeritev in cilje v
predlogu direktive, ki zagotavljajo večjo pravno varnost.
V okviru Skupine Sveta za kodeks obnašanja na področju
podjetniškega obdavčevanja (Code of Conduct) se nadaljuje delo na t. i.
seznamu nesodelujočih držav s ciljem identificirati jurisdikcije, ki ne
zadostujejo standardom pravičnega obdavčenja, oziroma bo podlaga za dobro
davčno upravljanje in spodbujanje kritičnih jurisdikcij k oblikovanjem davčnih
sistemov in okolja, ki bodo zadostili mednarodno sprejetimi standardom.
Evropska komisija je aprila 2016 predstavila Akcijski
načrt za DDV, v katerem je določila pristop k oblikovanju bolj enotnega območja
DDV v EU, ki bi lahko podprl bolj povezan in pravičnejši enotni trg ter
prispeval k spodbujanju novih delovnih mest, rasti, naložb in konkurenčnosti.
Ključni zakonodajni predlogi, ki jih je Evropska komisija v skladu z napovedmi
pripravila v letu 2017 ter jih predložila Evropskemu parlamentu v posvetovanje
in Svetu v sprejetje, vključujejo ukrepe za izboljšanje pogojev v zvezi z DDV
za podjetja v EU, ki se ukvarjajo z e-trgovanjem (Digitalni DDV paket),
vključno poenotenje pravil glede stopenj DDV, ki se uporabljajo za spletne
publikacije in njihove tiskane in druge fizične različice (Poenotenje
stopenj DDV za E-publikacije) in kratkoročne ukrepe za boj proti goljufijam
na področju DDV (Splošna obrnjena davčna obveznost – GRCM). Evropska
komisija je v letu 2017 napovedala tudi predložitev zakonodajnega Predloga za
vzpostavitev dokončnega sistema DDV, ki bo temeljil na načelu obdavčitve v
namembni državi blaga, in Predloga za nadaljnje poenostavitve za mala, srednja
in mikro podjetja.
Podrobnosti o ključnih zakonodajnih predlogih, o katerih
trenutno poteka razprava v Svetu:
Digitalni DDV paket:
V skladu s Strategijo za enotni digitalni trg za Evropo
iz maja 2015 in Akcijskim načrtom za DDV je velik poudarek na
odpravljanju ovir za čezmejno e-trgovanje, ki izhajajo iz zahtevanih obveznosti
iz naslova DDV ter s sistemom neločljivo povezanega pomanjkanja nevtralnosti,
ki škoduje podjetjem iz EU. V ta namen je Evropska komisija predlagala paket
zakonodajnih predlogov, t. i. digitalni DDV paket, ki vključuje spremembe
treh pravnih aktov:
-       
Predlog direktive Sveta o spremembi Direktive 2006/112/ES in Direktive
2009/132/ES v zvezi z nekaterimi obveznostmi davka na dodano vrednost za
opravljanje storitev in prodajo blaga na daljavo;
S predlogom se poenostavljajo obveznosti v zvezi z DDV in
zagotavlja nevtralnost sistema DDV, ki izenačuje podjetja znotraj EU s podjetji
iz tretjih držav. Cilj predlaganih ukrepov je zmanjšanje administrativnih
bremen pri čezmejnem e-poslovanju tako za podjetja kot davčne uprave, še
posebno za mala in srednja podjetja, ter odprava ugotovljenih pomanjkljivosti veljavnih
predpisov. Predvideno je dvostopenjsko izvajanje predloga glede na zahtevnost
sprememb, in sicer prve spremembe z učinkom od 1. 1. 2018 in druge
spremembe z učinkom od 1. 1. 2021.
-       
Predlog Uredbe Sveta o spremembi Uredbe (EU) št. 904/2010
o upravnem sodelovanju in boju proti goljufijam na področju davka na dodano
vrednost;
Cilj predloga je zagotoviti pravno podlago za osnovno
infrastrukturo informacijske tehnologije in potrebno sodelovanje držav članic,
da se zagotovi širitev sistema mini VEM (vse na enem mestu). Predlagane
spremembe so predvsem tehnične narave.
-       
Predlog Izvedbene uredbe Sveta o spremembi Izvedbene uredbe (EU)
št. 282/2011 o določitvi izvedbenih ukrepov za Direktivo 2006/112/ES o
skupnem sistemu davka na dodano vrednost.
Cilj predloga je poenostavitev izpolnjevanja DDV obveznosti za
mala, srednja in mikro podjetja v okviru sistema mini VEM.
Slovenija podpira sprejem vseh predlaganih zakonodajnih aktov
v okviru digitalnega DDV paketa.
Poenotenje stopenj DDV za E-publikacije:
Trenutna pravila državam članic dopuščajo, da obdavčujejo publikacije
na fizičnih nosilcih, kot so knjige, časopisi in revije, po znižanih stopnjah,
v nekaterih državah članicah pa v določenih primerih celo po znatno znižanih
(pod 5 %) ali ničelnih stopnjah. Ta pravila izključujejo e-publikacije, kar
pomeni, da je treba le-te obdavčevati po splošni stopnji. Ko bodo države članice
dosegle dogovor o predlagani novi ureditvi, ki jo je Evropska komisija
predložila Svetu v sprejetje decembra 2016, se bodo lahko stopnje za
e-publikacije uskladile s stopnjami za tiskane publikacije, vendar to ne bo
obvezno.
Slovenija se v luči tehnološkega napredka strinja s
poenotenjem stopenj DDV za publikacije na fizičnih nosilcih in e-publikacije,
pri čemer meni, da je potrebno razpravo glede splošne dopustnosti znatno
znižanih ali ničelnih stopenj v primeru publikacij opraviti v okviru razprave o
splošni reformi stopenj DDV, ki se pričakuje z vložitvijo novega zakonodajnega predloga
glede Reforme stopenj DDV še pred koncem leta 2017. Slednjo je Evropska
komisija napovedala v zvezi s preusmerjanjem k načelu namembne države v zadnjih
nekaj letih, ki zahteva tudi širši razmislek o posledicah na pravila EU, ki
urejajo stopnje DDV. V okviru te reforme bo Slovenija tudi nadaljevala
prizadevanja za možnost uvedbe ničelne stopnje DDV na knjigo kot splošnega
ukrepa, ki bi prispeval k jezikovni in kulturni raznolikosti, podprl
ustvarjalnost ter izboljšal dostopnost knjig bralcem, kar je bilo kot ena od
prioritet vključeno že v Deklaracijo o usmeritvah za delovanje Republike
Slovenije v institucijah EU v obdobju julij 2011–december 2012 (DeUDIEU1112).
Splošna obrnjena davčna obveznost – GRCM:
Kot enega nujnih ukrepov za boj proti goljufijam davčnega
vrtiljaka je Evropska komisija predlagala, da se posamezni državi članici, ki
izpolnjuje določene pogoje, omogoči do 30. junija 2022, da zaprosi za
dovoljenje za uporabo GRCM, in sicer da kot plačnika določi davčnega zavezanca,
kateremu je bila opravljena dobava blaga ali storitev nad pragom 10.000 evrov
po računu. Predlog pomeni odstopanje od temeljnega načela Direktive Sveta
2006/112/ES o skupnem sistemu DDV, to je načela razdrobljenih plačil. Za
odobritev odstopanja sta predvidena dva sklopa pogojev, ki pa niso enotni za
vse države članice, kar pomeni, da takšna možnost za odstopanje ni dana vsem
državam članicam hkrati. Predvidena so dodatna poročanja za davčne zavezance in
države članice, ki so ali pa niso uvedle GRCM. Po predlogu Evropske komisije
odstopanje na zahtevo države članice odobri Evropska komisija. V primeru negativnih
učinkov na notranji trg pa ima Evropska komisija pooblastilo, da razveljavi vse
izdane izvedbene sklepe.
Slovenija predloga ne podpira, ker predlagano odstopanje
predstavlja preveliko tveganje za selitev goljufij v druge države članice ter
pojav novih goljufij na ravni maloprodaje in ker povzroča dodatna
administrativna bremena.
V Svetu se bo predvidoma nadaljevalo tudi delo glede Predloga
direktive Sveta o izvajanju okrepljenega sodelovanja na področju davka na
finančne transakcije (FTT). Sprva je Slovenija podpirala ta predlog in je
tudi v skupini 11 držav članic, ki so dale pobudo za okrepljeno sodelovanje na
tem področju. V dosedanjih razpravah so bili doseženi načelni dogovori glede
nekaterih temeljnih vsebinskih vprašanj, trenutno pa potekajo razprave o
vprašanjih glede obdavčitve pokojninskih shem in realnega gospodarstva.
Dosedanje razprave se oddaljujejo od prvotnega predloga Komisije v smeri
oprostitev določenih transakcij ali subjektov, ki bodo predmet FTT. Opravljeni
so bili dodatni izračuni, na podlagi katerih se je pokazalo, da bi bili
potencialni davčni prihodki iz tega naslova v Sloveniji manjši od predvidenih
in bi komaj pokrili stroške, povezane s pobiranjem tega davka. Slovenija bo
spremljala razpravo o FTT v Svetu in se odzivala v skladu z navedenimi
ugotovitvami.
Letni proračun EU
Evropska komisija skupaj z Evropskim parlamentom in Svetom
obravnava predlog o reviziji večletnega finančnega okvira (2014–2020). Cilj je
revidiran proračun, ki bo okrepil podporo za prednostne naloge EU in se lažje
hitro odzval na nepredvidene okoliščine. Pravila za upravičence naj bi se
poenostavila, osredotočenost na rezultate pa povečala. Sledil bo celovit
predlog za prihodnji okvir po letu 2020, vključno s predlogom o lastnih
sredstvih. Ta predlog bo temeljil na načelu "v rezultate usmerjenega
proračuna EU" ter odražal prihodnje izzive in potrebe Unije po letu 2020
na podlagi ocene obstoječih politik in instrumentov financiranja.
V vsakoletnem postopku sprejemanja letnih proračunov EU si bo
Slovenija pri izvrševanju proračuna za leto 2017 in pri pripravi proračuna za
leto 2018 prizadevala za sestavo proračuna, ki bo v skladu z Uredbo o
večletnem finančnem okviru 2014–2020 (VFO) in Medinstitucionalnim
sporazumom. Slovenija se zavzema za realistični obseg proračuna in
vplačevanje v proračun EU skladno z dejanskimi potrebami po plačilih,
spoštovanje proračunske discipline, vključno s strogo kontrolo upravnih
izdatkov ter spoštovanjem zgornjih meja večletnega finančnega okvira, pri čemer
bo v primeru izrednih nepredvidenih okoliščin pripravljena podpreti uporabo
izvenproračunskih skladov, predvidenih v določbah Uredbe o večletnem
finančnem okviru in Medinstitucionalnega sporazuma. Hkrati si bo
prizadevala za zagotovitev zadostnega obsega sredstev za nemoteno izvajanje
programov EU, ki se bodo v zadnjih letih finančnega okvira spet intenzivneje
izvajali kot v prvih letih. Slovenija bo ob sprejemanju proračuna EU za leto
2018 spoštovala tudi rešitve, ki izhajajo iz dogovora o vmesnem pregledu
proračuna EU, ki se je opravil v letu 2016, formalni sprejem pa je predviden v
letu 2017. Rezultati vmesnega pregleda bodo vplivali na pripravo in končni
dogovor med Svetom in Evropskim parlamentom glede letnega proračuna za leto
2018, poleg tega pa se bo v letu 2017 izvedla tudi prilagoditev ovojnic
večletnega finančnega okvira 2014–2020, ki temelji na spremembah (oziroma redni
reviziji) statističnih podatkov. Na podlagi izkušenj in izhajajoč iz kriznih
dogajanj v preteklih letih si bo Slovenija tudi v prihodnje prizadevala za
iskanje ustreznih rešitev za odzivanje na nepredvidene okoliščine.
Statistika
Slovenija se bo na področju statistike zavzemala za
uresničitev Vizije evropskega statističnega sistema 2020.
Podpirala bo ukrepe za nadaljnjo modernizacijo evropskega statističnega sistema
in dejavno sodelovala pri oblikovanju prednostnih nalog evropskega
statističnega sistema v obdobju po letu 2020.
V okviru zakonodajnega postopka bo dejavna pri obravnavi dosjejev
s področja statistike. V obdobju julij 2017–december 2018 bodo aktualni: Predlog
uredbe Evropskega parlamenta in Sveta o ustanovitvi skupnega okvira za evropsko
statistiko glede oseb in gospodinjstev, Predlog uredbe Evropskega parlamenta in
Sveta o integrirani statistiki na ravni kmetij, Predlog uredbe Evropskega parlamenta
in Sveta glede evropskih poslovnih statistik ter Predlog uredbe
Evropskega parlamenta in Sveta o uskladitvi bruto nacionalnega dohodka po
tržnih cenah. Slovenija se strinja s cilji in nameni navedenih predlogov.
KONKURENČNOST IN ENOTNI TRG
Enotni trg
Za ohranjanje in izboljšanje konkurenčnosti evropskih
podjetij je ključnega pomena dobro delujoč enotni trg, eden od poglavitnih
dosežkov EU, katerega cilj je omogočati prosti pretok blaga, storitev, kapitala
in ljudi. Enotni trg spodbuja inovacije, konkurenco in učinkovito rabo virov in
je še vedno eno od najmočnejših orodij za povečanje produktivnosti in
konkurenčnosti ter ustvarjanje delovnih mest in s tem blaginje v EU. Krepitev
in poglabljanje skupnega enotnega trga mora zato ostati prednostna naloga EU in
za to si bo prizadevala tudi Slovenija.
Glavni okvir dela na področju enotnega trga je Strategija
za enotni trg za blago in storitve, ki jo je Evropska komisija objavila oktobra
2015, na tej podlagi pa so bile objavljene druge pobude na posameznih
področjih. Evropska komisija želi s strategijo in spremljajočimi zakonodajnimi
akti enotni trg okrepiti tako, da bo ustrezal globalnim spremembam na področju
tehnologije, virov in družbe. Ukrepi iz Strategije za enotni trg za blago in
storitve prinašajo rešitve za varstvo potrošnikov, spodbujanje razvoja
malih, srednje velikih (MSP) in zagonskih podjetij, kot tudi na področju
inovativnih storitev in opravljanja poklicnih dejavnosti.
Za Slovenijo je enotni trg najučinkovitejše orodje za rast
evropskega gospodarstva in ustvarjanje delovnih mest. Njegova poglobitev,
zlasti na digitalnem in storitvenem področju, mora ostati prednostna naloga EU.
Slovenija je zagovornica krepitve enotnega trga ter spodbujanja podjetništva.
Ključna področja znotraj enotnega trga so storitve (zlasti čezmejno opravljanje
storitev), varstvo potrošnikov, energetika, promet, digitalna ekonomija in
varstvo intelektualne lastnine, pa tudi ustvarjanje ugodnega poslovnega okolja,
kar pomeni med drugim boljšo zakonodajo in zmanjševanje administrativnih ovir.
Ker je Slovenija majhno odprto gospodarstvo, je za nas bistvenega pomena
spodbujanje MSP kot prevladujočega segmenta slovenskega gospodarstva. V
interesu Slovenije je predvsem sprejemanje takšnih ukrepov, ki vplivajo na
razbremenitev MSP, jim olajšajo čezmejno poslovanje in dostop do financiranja. Z
namenom izboljšanja priprave predpisov s poudarkom na presoji posledic za
gospodarstvo je Slovenija aplikativno podprla presojo posledic za gospodarstvo
s t. i. MSP- testom, ki je obvezen za vse pripravljavce zakonov, ki se
sprejemajo po rednem in skrajšanem postopku, z izjemo zakonov, ki se sprejemajo
po nujnem postopku. Hkrati je imenovala nadzorni organ za kvaliteto opravljenih
presoj vplivov na gospodarstvo, in sicer Ministrstvo za gospodarski razvoj in
tehnologijo.
Storitve
Evropska komisija je januarja 2017 objavila sveženj
zakonodajnih pobud na področju storitev na enotnem trgu EU, s katerimi naj bi
nadalje reševali težave podjetnikov pri čezmejnem poslovanju. Olajšanje
čezmejnega pretoka storitev je ena najbolj kritičnih komponent enotnega trga,
ki jo je treba še izboljšati in okrepiti. Storitve zajemajo dve tretjini
gospodarstva EU in ustvarijo 90 % novih delovnih mest. Vendar enotni trg na tem
področju še ne deluje dobro, saj ves njegov potencial ni ustrezno izkoriščen.
Bistvo novih predlogov Evropske komisije je v poenostavitvi postopkov za
ponudnike čezmejnih storitev in v vzpostavitvi novega, sodobnejšega način
sodelovanja držav članic pri reguliranju storitvenega sektorja. Med predlogi je
tudi uvedba t. i. evropske storitvene e-izkaznice, ki naj bi zmanjšala
zapletenost upravnih postopkov za ponudnike storitev, ki želijo svoje
dejavnosti razširiti v druge države članice. S tem naj bi dosegli olajšanje
menjave storitev na enotnem trgu EU.
Slovenija je bila med državami, ki so Evropsko komisijo
izrecno pozivale k pripravi ambicioznega storitvenega svežnja. Po preučitvi
predlogov iz svežnja ugotavljamo, da predlog Evropske komisije glede evropske
storitvene e-izkaznice dejansko pomeni zapletene postopke in velika
administrativna bremena ter v resnici ne prinaša lažjega dostopa ponudnikov
storitev do tujih trgov znotraj EU in olajšanja prostega pretoka storitev, ki
smo si ga želeli. Problem sta tudi nesorazmernost in diskriminatornost
postopkov, ki se izvajajo v matični državi članici in državi članici
gostiteljici. Če se bodo v procesu obravnave tega svežnja v Svetu EU oblikovale
rešitve, ki bodo dejansko olajšale opravljanje storitev na enotnem trgu EU, jih
bo Slovenija lahko podprla. Sicer pa načeloma podpiramo druga dva predloga – v
zvezi z notifikacijo in testom sorazmernosti, ki naj bi omogočila pravilno
regulacijo storitev, pod pogojem, da bo v pogajanjih dosežen tak dogovor, ki ne
bo prinašal pretiranih zahtev za dokazovanje sorazmernosti predlaganih ukrepov.
Komisija je v začetku maja 2017 podala Predlog uredbe
Evropskega parlamenta in Sveta o vzpostavitvi enotnega digitalnega portala za
zagotavljanje informacij in postopkov ter služb za pomoč in reševanje težav ter
o spremembi Uredbe (EU) št. 1024/2012. Z izvedbo uredbe bo državljanom
in podjetjem Evropske unije enotni digitalni portal zagotovil centraliziran
dostop do vseh informacij, ki jih potrebujejo pri uveljavljanju pravic do
mobilnosti v EU. Državam članicam nalaga obveznost omogočanja
nediskriminatornega in popolnega dostopa do najpomembnejših in najpogosteje
uporabljenih postopkov javne uprave. Slovenija podpira prizadevanja uredbe, a
bo pri obravnavi predloga posebno pozornost namenila skladnosti z drugimi
politikami in zakonodajo na ravni EU ter nacionalni ravni, morebitni
nesorazmernosti pri vzpostavljanju postopkov, dostopnih tudi s strani drugih
državljanov in podjetij iz EU, zelo ambiciozno zastavljeni časovni
implementaciji uredbe in zagotavljanju finančnih sredstev.
Zagon in razširitev podjetij
Na ravni EU potekajo razprave o zagonskih podjetjih na
podlagi sporočila Pobuda za zagon in razširitev podjetij, ki ga je v
novembru 2016 objavila Evropska komisija. Glavne težave tovrstnih podjetij so
otežen dostop do financiranja, regulativne in administrativne zahteve, veščine
in usposabljanje zaposlenih, zagotovitev druge priložnosti za podjetnike v
primeru stečaja, pa tudi še vedno premalo olajšano povezovanje s partnerji
znotraj enotnega trga EU.
Slovenija pri tej temi zelo dejavno sodeluje v razpravah.
Menimo, da je na nacionalni ravni podporno okolje za zagonska podjetja
razmeroma dobro razvito, financiranje pa dostopno preko Slovenskega
podjetniškega sklada (SPS). Naklonjeni smo nadaljnjim ukrepom v zvezi s
spodbujanjem tveganega kapitala, veščin zaposlenih in odpravo administrativnih
ovir.
Sodelovalno gospodarstvo
V okviru Strategije za enotni trg je Evropska komisija
junija 2016 objavila sporočilo o sodelovalnem gospodarstvu, ki zelo
hitro raste, temelji na inovacijah in lahko veliko prispeva h konkurenčnosti in
rasti gospodarstva. Gre za nove poslovne modele, kjer se storitve izvajajo
preko spletnih platform, ki povezujejo ponudnike in uporabnike storitev.
Najbolj znana primera sta Uber (posredovanje pri nudenju prevoznih storitev) in
Airbnb (posredovanje pri kratkoročnem oddajanju sob ali stanovanj). Evropska
komisija meni, da ti novi poslovni modeli lahko pomembno prispevajo k
ustvarjanju delovnih mest in rasti v EU, če jih bomo spodbujali in razvijali na
odgovoren način. Spremljala bo regulativno okolje, razvoj cen in kakovosti
storitev ter odkrivala morebitne ovire in težave, ki izhajajo iz različnih
nacionalnih predpisov ali zakonodajnih vrzeli. Poskrbeti je treba za
zagotovitev ustreznih pogojev zaposlovanja, socialnega varstva, primerno in
pošteno plačevanje davkov ter ustrezno varstvo potrošnikov, z upoštevanjem
olajšav pri začasnem oziroma omejenem delovanju. Države članice EU naj
pregledajo in po potrebi revidirajo veljavno zakonodajo v skladu s temi
smernicami.
Slovenija podpira spodbujanje novih poslovnih modelov v
okviru sodelovalnega gospodarstva, potrebni pa bodo ukrepi za zagotavljanje
javnega interesa. Ti ukrepi morajo biti sorazmerni, nediskriminacijski in
ustrezni za varovanje uporabnikov teh storitev. Menimo tudi, da bo spremljanje
razvoja sodelovalnega gospodarstva na različnih področjih s strani Evropske
komisije pripomoglo k bolj poenotenemu in uravnoteženemu pristopu do ureditve
tega pomembnega področja. Slovenija poudarja, da je pri urejanju sodelovalnega
gospodarstva pomembno tesno sodelovanje držav članic EU pri izmenjavi dobrih
praks in sprejemanju odločitev oziroma ukrepov, saj gre za dejavnosti, ki imajo
čezmejne razsežnosti. Ob tem moramo si moramo še naprej prizadevati za
nadaljnjo krepitev enotnega trga.
Industrijska konkurenčnost
Slovenija si bo skupaj z več državami članicami prizadevala za
ponovno okrepljeno razpravo na ravni EU o oživitvi evropske industrije ter
pozivala Komisijo, da pripravi celovito sodobno strategijo za okrepitev
konkurenčnosti evropske industrije. Slovenija se med drugim še vedno zavzema za
pregledno, enostavno in učinkovito zakonodajo, ki bo služila svojemu namenu ter
zmanjšanju zakonodajnih in administrativnih bremen za podjetja, za redno in
sistematično preverjanje učinkov zakonodaje na konkurenčnost in mala ter srednja
podjetja ter za ukrepe, ki spodbujajo izboljšanje veščin zaposlenih ter boljši
dostop teh podjetij do finančnih sredstev. Prav tako se posveča uvedbi koncepta
krožnega gospodarstva.
Izzivi slovenske industrije so podobni izzivom na ravni EU, v
prvi vrsti prehod v zeleno oziroma krožno gospodarstvo, digitalizacija ter
ustrezne veščine zaposlenih. Slovenija dejavno sodeluje pri pripravi
horizontalnih in sektorskih priporočil in usmeritev za izvajanje sodobne
industrijske politike na ravni EU in bo takšno sodelovanje zagotavljala tudi v
prihodnje.
Varstvo intelektualne lastnine
V Svetu EU se od jeseni 2016 obravnava sveženj predlogov, ki
urejajo avtorske pravice na enotnem digitalnem trgu in v kontekstu digitalnih
tehnologij, ki spreminjajo način nastajanja, distribuiranja in dostopanja do
glasbe, filmov, televizije, radia, knjig in publikacij. Nove spletne storitve,
kot so pretočno predvajanje glasbe, platforme videa na zahtevo in zbiralniki novičarskih
virov, so postale zelo priljubljene, potrošniki pa pričakujejo vse večji
mobilni in čezmejni dostop do kulturnih vsebin. Novo digitalno okolje bo
ustvarilo priložnosti za evropske ustvarjalce, če bodo pravila zagotavljala
pravno varnost in jasnost za vse deležnike.
Slovenija podpira posodobitev pravil o avtorskih pravicah, ki
naj se prilagodijo čezmejnemu digitalnemu okolju, hkrati pa je treba zagotoviti
zadostno zaščito in ustrezno plačilo imetnikom avtorskih pravic ter upoštevati
kulturno raznolikost držav članic. Prenova pravil o avtorskih pravicah mora podpirati
izboljšanje pretoka znanja, zlasti čezmejni pretok znotraj EU. Znanstvene
raziskave, kultura in kulturna dediščina naj bodo enako dostopne za vse, kar bo
pozitivno vplivalo na raziskave, izobraževanje in učenje.
Varstvo potrošnikov
Na področju varstva potrošnikov je na ravni EU pomemben Predlog
uredbe Evropskega parlamenta in Sveta o sodelovanju med nacionalnimi organi,
odgovornimi za izvrševanje zakonodaje o varstvu potrošnikov. Ta rešuje eno
od glavnih ovir za povečanje čezmejnega poslovanja na enotnem trgu EU, in sicer
bojazen potrošnikov, kako bodo pri nakupih v drugih državah članicah
uveljavljali svoje pravice v primeru težav, oziroma da ne bi pri tem postali
žrtev nepoštenih ali goljufivih poslovnih praks. Predlog prinaša spremembe
pooblastil pristojnih organov. Nadzorni organi bodo imeli nova enotna
pooblastila za vodenje postopkov nadzora. Med posameznimi državami članicami EU
namreč obstajajo velike razlike glede pristojnosti in pooblastil nadzornih
organov, kar ovira učinkovit nadzor.
Slovenija podpira cilje predlagane uredbe. Pri oceni
učinkovitosti uredbe in mehanizmov za sodelovanje se je izkazalo, da je treba
obstoječi pravni okvir nadgraditi, da bodo lahko pristojni organi lažje sledili
hitremu razvoju enotnega trga. Natančnejša določitev postopka sodelovanja bo
izboljšala nadzor nad spoštovanjem predpisov na področju varstva potrošnikov,
kar bo prispevalo k večjemu zaupanju potrošnikov v enotni trg ter pospešilo
čezmejno trgovanje, s tem pa pozitivno vplivalo na gospodarsko rast. Ker dodatne
naloge pristojnih organov pomenijo tudi povečanje stroškov delovanja, je treba
zagotoviti ustrezno ravnotežje med stroški in učinkovitostjo.
Boljša zakonodaja
Že nekaj let je ena glavnih prioritet EU krepitev boljše
zakonodaje, ki naj izpolnjuje svoj namen, je preprosta za izvajanje, zagotavlja
varnost in predvidljivost. Cilj so razumna in realistična pravila, ki se
pravilno izvajajo in izvršujejo po celi EU. Zavezanost k boljšemu pravnemu
urejanju mora veljati na vseh področjih in graditi na že doseženem napredku na
podlagi ocen učinka in Programa Evropske komisije za ustreznost in uspešnost
predpisov (REFIT – Commission's Regulatory Fitness and Performance
Programme), ki ga namerava Evropska komisija še okrepiti, da bo postal bolj
ciljen, količinsko opredeljen, vključujoč in vpet v politično odločanje.
Zagotoviti je treba visoko raven kakovosti analize presoje učinkov, ki mora
biti podlaga za javnopolitično odločanje.
Slovenija podpira ukrepe za povečanje odprtosti in
preglednosti v postopku odločanja na ravni EU, izboljšanje kakovosti nove
zakonodaje prek boljših ocen učinka osnutkov zakonodajnih aktov in njihovih
sprememb ter spodbujanje stalnega in doslednega pregleda obstoječe zakonodaje
EU. Pri tem je treba okrepiti zavezanost k visokokakovostnim in preglednim
posvetovanjem z deležniki ter k programu REFIT. Dejavnosti za
poenostavitev zakonodaje ne smejo potekati na račun zniževanja standardov na
področju varovanja okolja, pravic potrošnikov in delavcev. Zavzemamo se za
večjo pozornost pravilom, ki zadevajo mala in srednja podjetja. Treba je dati
tudi večji poudarek priložnostim, ki jih nudijo digitalne in druge tehnologije,
ter pri tem upoštevati predvsem načelo subsidiarnosti in proporcionalnosti ter
vlogo nacionalnih parlamentov v zakonodajnem postopku.
Državne pomoči
Na področju državnih pomoči je bil v letu 2014 uveden nov
pristop pri upravljanju, spremljanju in nadzoru državnih pomoči. Z
modernizacijo državnih pomoči so države članice dobile več pristojnosti pri
oblikovanju in izvajanju ukrepov državnih pomoči na podlagi prenovljene in
razširjene Uredbe o splošnih skupinskih izjemah, brez predhodne
priglasitve Komisiji. To pomeni tudi večjo odgovornost držav članic za
dodeljevanje javnih sredstev v obliki državnih pomoči in zahtevo po večji preglednosti
in strožjem nadzoru nad temi sredstvi. Komisija v novem sistemu ohranja
pristojnost presojanja državnih pomoči le pri velikih projektih in pri ukrepih,
ki pomenijo veliko nevarnost negativnega vpliva na konkurenco in trgovino med
državami EU. Hkrati namerava Evropska komisija okrepiti naknadni nadzor nad
dodeljenimi državnimi pomočmi.
Z novim pristopom se je povečala potreba po tesnejšem
sodelovanju Komisije in držav članic pa tudi samih držav članic med seboj. V
sklopu modernizacije državnih pomoči je bila tako ustanovljena posebna delovna
skupina držav članic, v okviru katere države članice izmenjujejo izkušnje in
dobre prakse pri uvajanju novega sistema.
Slovenija bo še naprej dejavno sodelovala v delovnih skupinah
Komisije, ki obravnavajo zakonodajne predloge s področja državnih pomoči, in v
delovni skupini držav članic za modernizacijo državnih pomoči. Prizadevala si
bo za čim jasnejša, enotna pravila, ki jih bo mogoče učinkovito izvajati v
praksi, za poenostavitev postopkov priglasitve, ki bodo omogočali hiter dostop
do pomoči in zmanjšanje upravnih bremen kot posledice preprostejših pogojev
dodelitve pomoči (na primer pri dokazovanju spodbujevalnega učinka). Hkrati bo
podpirala prizadevanja Komisije za boljši nadzor nad dodeljevanjem pomoči in
dosledno spremljanje učinkov dodeljenih pomoči.
Carinska unija
Carinska unija temelji na sistemu skupnih pravil, ki jih
neposredno in usklajeno uporabljajo države članice EU pri uresničevanju
carinske unije v praksi, prek carinskih organov. Aktualni dosje v okviru
carinske unije je Predlog uredbe Evropskega parlamenta in Sveta o kontroli
gotovine ob vstopu v Unijo in izstopu iz nje, ki razveljavlja Uredbo (ES)
št. 1889/2005. Uredba uvaja številne novosti, med drugim širi
definicijo gotovine na blago velike vrednosti (npr. zlato) in predplačilne
kartice, kot bo opredeljeno v posebni prilogi uredbe, ki se bo spreminjala z
delegiranim aktom, da se bo Evropska komisija lahko hitro odzvala na nove
trende goljufij ter po novem ureja tudi nadzor nespremljane gotovine, ki je del
pošiljke (poštne pošiljke, prevozniške pošiljke, nespremljana prtljaga).
Slovenija načelno podpira predlog uredbe.
V začetku julija 2017 naj bi bila na kolegiju komisarjev
potrjena Uredba o preprečevanju tihotapljenja kulturnih dobrin. Glavni
namen novega zakonodajnega predloga za boj proti nedovoljeni trgovini s
predmeti kulturne dediščine je preprečiti vnos nezakonitih kulturnih dobrin na
območje EU, pri čemer naj bi bil dan poudarek na kulturne dobrine, ki so
posebej ogrožene, kot npr. arheološki predmeti. Uredba bo predmet prvega branja
v času estonskega predsedovanja.
Sredi januarja 2014 je bil na Delovni skupini Sveta za
carinsko unijo predstavljen Predlog direktive Evropskega parlamenta in Sveta
o pravnem okviru Unije za carinske kršitve in sankcije, vendar je razprava
na tem dosjeju zaradi nasprotovanja velikega števila držav članic EU zastala.
Namen predloga direktive je zagotoviti enotno obravnavo gospodarskih subjektov
v vseh državah članicah, ne glede na to, v kateri državi članici opravljajo
carinske formalnosti in trgovinske posle. Slovenija načelno podpira navedeni
predlog direktive, podaja pa preučitveni pridržek.
PROMET, TELEKOMUNIKACIJE IN ENERGIJA
Promet
Evropska komisija je konec maja 2017 objavila težko
pričakovani Sveženj za mobilnost, ki ureja različne vidike cestnega
prometa, s poudarkom na treh ključnih stebrih: notranjem trgu, socialnem stebru
in digitalnem (zelenem) stebru. V okviru notranjega trga sveženj zadeva
predvsem dostop do poklica prevoznika, dostop do trga cestnih prevozov ter
področje najema vozil. Navedeni steber vključuje ureditev kabotaže in sedeža
podjetja (problem slamnatih podjetij), določitev dodatnih pogojev za
prevoznike, ki storitve opravljajo izključno z lahkimi gospodarskimi vozili, in
prožnejša pravila za najem vozil v državah članicah, kjer podjetje ni
ustanovljeno. Socialni steber ureja izvajanje socialne zakonodaje (pravila o
časih vožnje, odmorih in počitkih) z vidika večje jasnosti ter bolj
harmoniziranega izvajanja. Poleg tega je obravnavano tudi področje napotenih
delavcev. V tem primeru je treba upoštevati specifično naravo dela
avtoprevoznikov v mednarodnem cestnem prometu, ki odstopa od splošne narave
dela napotenih delavcev. Pri tem bo treba vzpostaviti smotrno ravnotežje med
spremembo Direktive o socialnih aspektih prometa v kombinaciji z lex
specialis o napotenih delavcih v cestnem prometu na eni strani ter revizijo
Direktive o napotenih delavcih (PWD 96/71) in Direktive o izvajanju direktive o
napotenih delavcih (2014/67) na drugi.
V okviru digitalnega stebra bo v obravnavi uvedba pametnega cestninjenja
(sprememba Direktive o Eurovinjeti) na podlagi načela "uporabnik
plača" in "onesnaževalec plača" ter načela plačevanja po
dejansko prevoženi razdalji. Delno se pristop širi tudi na področje uporabe za
osebna vozila s ciljem preprečitve diskriminacije v ceni kratkoročnih in
dolgoročnih vinjet. Slovenija načeloma želi zadržati način cestninjenja z
vinjetami, saj se je z njihovo uvedbo bistveno povečala cestnoprometna varnost
in mobilnost prebivalstva. V okviru elektronskega cestninjenja se spreminja Direktiva
o interoperabilnosti elektronskih cestninskih sistemov (princip ene
elektronske naprave za cestninjenje v vozilu za plačevanje v vseh sistemih po
vzoru mobilnega gostovanja).
Predvideni sta tudi sprememba Uredbe o pametnih tahografih
z vidika dodatnih funkcij in opremljanja obstoječih vozil s pametnimi tahografi
ter sprememba Uredbe o dostopu do trga avtobusnih prevozov
(liberalizacija linijskih prevozov, nediskriminatoren dostop do avtobusnih
terminalov).
Slovenija se bo še naprej zavzemala za liberalizacijo trga
cestnih prevozov v EU. Zaradi precej različnih stališč držav članic glede
ureditve pravil za avtoprevoznike v mednarodnem cestnem prometu v povezavi z
načeli napotenih delavcev se pričakuje zahtevna razprava. Slovenija se bo na
področju prometa zavzemala za takšno ureditev, ki ne bo dodatno omejevala trga
cestnih prevozov ter prostega pretoka blaga in storitev v povezavi s socialnim
dumpingom. Pri tem si bo prizadevala za izločitev področja mednarodnih cestnih
prevozov iz področja uporabe Direktive o napotenih delavcih. Lahko pa Slovenija
na tem področju pokaže tudi določeno prožnost, in sicer pod pogojem, da bo
dosežen splošen konsenz na ravni EU.
Slovenija bo predloge Evropske komisije preučila z vidika
doseganja ciljev Bele knjige iz leta 2011, zlasti ravnovesja med
dokončanjem notranjega trga za cestni promet in socialnimi pogoji za voznike.
Zagovarjala bo poenostavitev pravil, okrepitev nadzora,
sorazmerne kazni ter upoštevanje različnih socialnih standardov v državah
članicah.
Na področju cestninjenja si bo Slovenija prizadevala za
takšne spremembe obstoječe področne zakonodaje, ki bodo omogočale, da bi se na
racionalen način nadgrajevale do sedaj izvedene aktivnosti posameznih držav
članic na področju interoperabilnosti cestninskih sistemov, hkrati pa
zagotovili ustrezni finančni prilivi iz naslova cestninjenja.
Drugi zakonodajni predlogi se nanašajo na širša področja,
vezana na inovacije in raziskave (javni prevoz), merjenje in poročanje o
emisijah CO2 iz prometa (sprememba predpisov o emisijskih standardih
za avtomobile in kombinirana vozila), infrastrukturo za alternativna goriva,
spremembo Direktive o kombiniranem transportu (povečanje privlačnosti,
zlasti železnic) in spremembo Direktive o čistih vozilih.
Komisija je novembra 2016 v Strategiji za kooperativne
inteligentne prometne sisteme (C-ITS) – mejnik na poti h kooperativni, povezani
in avtomatizirani mobilnosti napovedala uvedbo kooperativnih inteligentnih
sistemov (C-ITS), ki temeljijo na digitalnih podatkovnih povezavah med vozili
in ustrezno spremljajočo obcestno in drugo javno infrastrukturo. Usklajena in
hitra uvedba kooperativnih, povezanih in avtomatiziranih vozil v cestnem
prometu zahteva ukrepe na ravni EU, uvedba teh vozil pa bo pomembno prispevala
k povečanju varnosti v cestnem prometu, povečanju učinkovitosti cestnega
prometa in zagotavljanju konkurenčnosti industrije EU.
Slovenija podpira ukrepe v smeri okrepljene mobilnosti, ki
sledi tehnološkemu napredku in trajnostnemu razvoju prometa. Že sedaj dejavno
sodeluje pri razvoju kooperativnih inteligentnih transportnih sistemov in si od
tega obeta tako gospodarske kot družbene koristi.
Na področju letalstva potekajo pogajanja o spremembi obširne Uredbe
o Evropski agenciji za varnost v letalstvu (EASA – European Aviation Safety
Agency), ki je del letalskega svežnja. Cilj te uredbe je ohraniti visoko raven
varnosti v Evropi ter omogočiti rast letalskega sektorja in konkurenčnost
evropske letalske industrije. Vključuje tudi vidik novih poslovnih modelov in
tehnologij (tudi brezpilotne zrakoplove-drone, ultralahka letala). V okviru
pogajanj o celovitih letalskih sporazumih EU s tretjimi državami je Komisija v
letu 2016 dobila mandat za pogajanja za sklenitev sporazumov z Državo Katar in
Združenimi arabskimi Emirati (iz skupine Zalivskih držav), državami skupine
ASEAN, Turčijo, Armenijo in Mehiko. Cilj sporazumov je odpraviti omejitve za
opravljanje prevozov, ki izhajajo iz bilateralnih sporazumov, ter omogočiti
regulatorno sodelovanje na področjih, kot so zaščita pravic potnikov, varnost
in varovanje v letalstvu ter varovanje okolja. V prihodnje pričakujemo
usklajevanje mandatov še za druge štiri Zalivske države – Kraljevino Bahrajn,
Kuvajt, Oman in Saudovo Arabijo. Evropska komisija bo nadaljevala pogajanja
tudi za sklenitev celostnih sporazumov o zračnem prometu z Azerbajdžanom in
Tunizijo, ki so za nekaj let zastala, za leto 2017 pa so napovedani novi krogi
pogajanj. Pričakujejo se tudi predlog spremembe Uredbe o varstvu pred
subvencioniranjem in nepošteno prakso oblikovanja cen, ki povzroča škodo
letalskim prevoznikom EU pri izvajanju zračnega prevoza iz tretjih držav, Smernice
glede lastništva in nadzora ter Smernice glede obveznosti javnih služb.
Kasneje pa bo Komisija pripravila še Smernice glede področja storitev
neprekinjenega upravljanja zračnega prometa.
Slovenija podpira vzpostavitev enotnega pravnega okvira za
delovanje in razvoj letalske industrije in tudi ureditev glede daljinsko
vodenih zrakoplovov. Zavzema se za dvig maksimalne vzletne mase (MTOM) za
ultralahka letala v Prilogi 1 k Uredbi o EASA vsaj na 600 kg in za dodatno
definicijo letal z električnim pogonom, ki trenutno ni vključena v uredbo.
Slovenija še naprej podpira podelitev mandata Komisiji za sklenitev t. i.
celovitih sporazumov o zračnih prevozih s tretjimi državami, pri tem pa bo
previdnejša pri državah, ki so za Slovenijo gospodarsko pomembne. V novih
mandatih se bo Slovenija zavzemala za to, da imajo države članice po določenem
obdobju, če pogajanja Komisije zastanejo, možnost voditi pogajanja tudi
bilateralno, skladno z dogovorom Komisije, da se ne rušita njen pristop in
njena verodostojnost.
V okviru pomorstva se v letu 2017 nadaljuje razprava o svežnju
o varnosti potniških ladij (objavljen junija 2016), ki posodablja staro
zakonodajo in nadgrajuje vidik varnosti potniških ladij. Vsebuje tri zakonodajne
predloge, in sicer o varnostnih predpisih in standardih za potniške ladje, o
sistemu inšpekcijskih pregledov za varno izvajanje linijskih prevozov z ro-ro
trajekti in visokohitrostnimi potniškimi plovili in o registraciji oseb, ki
potujejo s potniškimi ladjami, ter o formalnostih poročanja v pomorskem
prometu. Slovenija podpira zakonodajne predloge v smeri racionalizacije in
poenostavitve obstoječega pravnega okvira EU in se zavzema za podaljšanje roka
za prenos predlaganih direktiv (24–36 mesecev) zaradi potrebe po uskladitvi
slovenskega pravnega reda.
Prav tako se v letu 2017 nadaljuje razprava o priznavanju
poklicnih kvalifikacij v plovbi po celinskih vodah. Slovenija se je
pridružila skupini držav, ki se zavzemajo za uveljavitev izjeme za uporabo
direktive v državah članicah, v katerih se tovrstni poklici ne opravljajo
zaradi geografskih omejitev.
Po zaključenih posvetovanjih v prihodnjih letih pričakujemo spremembe
temeljne pomorske zakonodaje o vzpostavitvi sistema spremljanja in obveščanja
za ladijski promet (Direktiva 2002/59), o pomorski inšpekciji (Direktiva
2009/16), o državi zastave (Direktiva 2009/21), o preiskovanju
pomorskih nesreč (Direktiva 2009/18) ter o formalnostih poročanja v
pomorskem prometu (Direktiva 2010/65). V letu 2017 oziroma 2018 se
pričakuje objava zakonodajnega predloga o sprejemnih zmogljivostih pristanišč.
Vzporedno poteka tudi koordinacija EU za pripravo gradiv za
odbore in pododbore Mednarodne pomorske organizacije (IMO). Nove dejavnosti se
pričakujejo tudi v okviru Skupine prijateljev predsedstva (FOP) za integrirano
pomorsko politiko (IMP), in sicer v povezavi z modro rastjo, inovacijami,
upravljanjem z oceani in navtičnim turizmom.
Glede koridorjev jedrnega omrežja TEN-T se pripravljajo
načrti za njihovo povezljivost s tretjimi državami, zato se dopolnjujejo indikativni
zemljevidi prometnega omrežja s sosednjimi državami in regijami. Komisija želi
pospešiti izvedbo jedrnih omrežij, zato predlaga Uredbo o racionalizaciji
ukrepov za hitrejše izvajanje projektov skupnega interesa vseevropskega
prometnega omrežja z ukrepi za spodbuditev javno-zasebnih partnerstev.
Dodatna sredstva se bodo iskala tudi v okviru pogajanj o naslednjem večletnem
finančnem okviru 2020–2027, predviden pa je tudi vmesni pregled Instrumenta za
povezovanje Evrope (CEF – Connecting Europe Facility) kot ključnega naložbenega
vzvoda v prometu.
Za Slovenijo je še zlasti pomembna širitev jedrnega omrežja
na Zahodni Balkan, kjer bo posebej pozorna, da bo to omrežje oblikovano skladno
s potekom t. i. alpsko-zahodnobalkanskega koridorja, za katerega je bilo v
letu 2015 podpisano pismo o nameri med državami, ki ležijo ob tem
koridorju. V njem so se države zavezale, da bodo delovale za vključitev tega
koridorja med železniške tovorne koridorje skladno z Uredbo EU 913/2010,
ob reviziji zakonodaje o TEN-T pa tudi v jedrno omrežje TEN-T in posledično med
jedrne koridorje tega omrežja.
Telekomunikacije, informacijska družba in kibernetska
varnost 
Povezan digitalni enotni trg (DSM – Digital Single Market) je
ena od ključnih prioritet dela Evropske komisije v tem mandatu, s ciljem čim
bolj izkoristiti prednosti čezmejne uporabe digitalnih tehnologij. Hkrati pa to
pomeni razbitje nacionalnih razmejitev na področjih ureditve
telekomunikacijskih pravil, zaščite avtorskih pravic in ureditve zaščite
podatkov, upravljanja radijskega spektra in regulacije konkurenčnosti.
Komisija je maja 2017 objavila vmesni pregled Strategije za
digitalni enotni trg (Strategija DSM). Od maja 2015 je bilo objavljenih
skupaj 35 zakonodajnih predlogov in političnih pobud, a do sedaj so bili
sprejeti le trije: 1) odprava dodatnih stroškov za gostovanje od
15. junija 2017 za vse, ki potujejo v EU, 2) dogovor o prenosljivosti
vsebin, ki bo Evropejkam in Evropejcem od začetka leta 2018 omogočal, da
potujejo s filmi, glasbo, video igrami ali e-knjigami, na katere so se naročili
doma, ter 3) dogovor o sprostitvi frekvenčnega pasu 700 MHz za razvoj
omrežij pete generacije (5G) in novih spletnih storitev. Večina ostalih
dosjejev pa je bila bodisi blokiranih zaradi nesoglasja z Evropskim parlamentom
ali pa ker zaradi različnih stališč med državami članicami v samem Svetu ni
bilo mogoče doseči napredka: geografsko blokiranje (uredba), dostava paketov,
avdiovizualne medijske storitve (revizija direktive), pogodbena pravila za omogočanje
dostopa do digitalnih vsebin (predlog direktive), pogodbena pravila za spletno
prodajo dobrin na daljavo (predlog direktive), reforma avtorskih pravic itd.
Komisija je v Sporočilu o vmesnem pregledu opredelila
tri glavna področja za nadaljnje ukrepanje EU.
1.     
Razvoj evropskega podatkovnega gospodarstva: vzpostaviti prost pretok
neosebnih podatkov za povezane avtomobile in storitve e-zdravja; jeseni letos
namerava Komisija objaviti zakonodajno pobudo o čezmejnem prostem pretoku
neosebnih podatkov, spomladi 2018 pa pobudo o dostopnosti in ponovni uporabi
javnih in javno financiranih podatkov.
2.     
Reševanje izzivov kibernetske varnosti: septembra 2017 bo pripravljen
vmesni pregled strategije EU za kibernetsko varnost, vključno z
mandatom Agencije EU za varnost omrežij in informacij (ENISA), da bi ga
uskladila z novim okvirom EU za kibernetsko varnost. Pričakuje se tudi
nadgraditev standardov kibernetske varnosti, certificiranja in označevanja, da
bi bili povezani predmeti kibernetsko varnejši.
3.     
Spletne platforme v okviru pravičnega internetnega ekosistema: do konca
leta 2017 bo Komisija pripravila pobudo, s katero bo reševala nepravične
pogodbene klavzule in trgovinske prakse, ugotovljene v razmerjih med
platformami in podjetji. Komisija je v zvezi s tem že sprejela sklepe o
izvrševanju konkurenčnega prava. Cilj je doseči napredek pri postopkovnih
vidikih in načelih glede odstranjevanja nezakonitih vsebin (prijave in
ukrepanja), ki temeljijo na preglednosti in zaščiti temeljnih pravic.
Stališče Slovenije do ključnih ukrepov v okviru DSM je
vseskozi zelo pozitivno. Strinjamo se z rezultati vmesnega pregleda DSM in tudi
z načrtom za naprej. Ambicioznost pri digitalizaciji evropske družbe mora biti
nedvomno v središču razvojnih politik in prva razvojna prioriteta, predvsem
glede časovnega cilja uvedbe tehnologije pete generacije (5G). Slovenija tem
smernicam ne samo sledi, ampak jih še nadgrajuje, skladno z lastnimi
specifičnimi razvojnimi priložnostmi, ki temeljijo na inovativni in intenzivni
uporabi digitalnih tehnologij in interneta na vseh področjih družbenega
življenja. Neposredno sodelovanje Evropske komisije in držav članic pri
usmerjanju prizadevanj za digitalizacijo Evrope je ključnega pomena za
trajnostni razvoj Evropske unije in njeno konkurenčnost v globalnem merilu.
V okviru tehnoloških in organizacijskih priprav je Slovenija sprejela
štiri strategije: Strategijo razvoja javne uprave 2015–2020, Strategijo
razvoja informacijske družbe do leta 2020 – DIGITALNA SLOVENIJA, Načrt razvoja
širokopasovnih omrežij naslednje generacije do leta 2020 in Strategijo
kibernetske varnosti. V okviru teh strategij smo določili tudi ključne
strateške razvojne usmeritve v naši državi in sprejeli zavezo, da bomo njihovi
realizaciji posvetili vso potrebno pozornost. Aprila 2017 je Slovenija
vzpostavila tudi Nacionalni organ za kibernetsko varnost. V okviru posodobitve
delovanja e-uprave je Slovenija prejela certifikat Cisco (CMSP – Cloud and
Managed Services Program) za uspešno vzpostavitev in zagotavljanje storitev
državnega računalniškega oblaka.
V okviru pomembnejših dosjejev na področju digitalnega
enotnega trga bodo potekala zahtevna pogajanja glede povezljivostnega paketa
(angl. Telecoms review), ki je bil objavljen septembra 2016 in ki predvideva
ambiciozno prenovitev telekomunikacijskih pravil. Ključni cilj je doseči
vseevropsko povezljivost do leta 2025 na podlagi treh ciljev: 1) dostopa
do zelo zmogljive – gigabitne – povezljivosti za čim širšo javnost (šole,
univerze, prometna vozlišča, javna podjetja); 2) dostopa do povezljivosti, ki
vsem evropskim gospodinjstvom omogoča hitrost prenosa najmanj 100 Mbps; 3)
neprekinjene pokritosti s 5G-tehnologijo (peta generacija brezžičnih
komunikacijskih sistemov) za vsa urbana območja ter pomembnejše ceste in
železnice.
Komisija je namreč ugotovila, da so se od leta 2009 tržne
strukture razvile, monopolistična tržna moč je postala vse bolj omejena,
povezljivost pa je v gospodarstvu pridobila vse večjo vlogo, predvsem pa so se
razvili novi subjekti, ki tekmujejo s tradicionalnimi telekomunikacijskimi
operaterji, t.i. ponudniki povrhnjih spletnih storitev (OTT – over-the-top).
Hkrati se je povečalo tudi povpraševanje po visokokakovostni fiksni in
brezžični povezljivosti, saj se je povečalo število vse bolj priljubljenih
storitev spletnih vsebin, kot so računalništvo v oblaku, internet stvari in
komunikacija stroj-stroj (M2M).
V tem okviru je Komisija predlagala dva med seboj povezana zakonodajna
akta, in sicer Predlog direktive o Evropskem zakoniku o elektronskih
komunikacijah (Elektronski zakonik oziroma EECC) in Predlog uredbe o
ustanovitvi Organa evropskih regulatorjev za elektronske komunikacije (BEREC –
Body of European Regulations for Electronic Communications).
Predlog zakonika združuje področja štirih obstoječih direktiv
glede elektronskih komunikacij (Okvirna direktiva, Direktiva o odobritvi,
Direktiva o dostopu in Direktiva o univerzalni storitvi). Predlog je
usmerjen k povečanju konkurence in predvidljivosti za naložbe. Spreminjajo se
predvsem elementi glede ureditve dostopa, radiofrekvenčnega spektra ter
liberalizacije storitev. Glede upravljanja pa se poudarja svetovalna vloga
BEREC in Skupine za politiko radiofrekvenčnega spektra (RSPG – Radio Spectrum
Policy Group). BEREC bo dobil nekatere dodatne pristojnosti, pomagal pa naj bi
tudi Evropski komisiji in Nacionalnim regulativnim organom (NRO) na področju
standardizacije. Cilj Komisije je preoblikovati dosedanji BEREC v pravo
agencijo EU, ki bi dobila dodatne finančne vire, hkrati pa naj ne bi ogrozila
dosedanje neodvisnosti NRO.
Slovenija se strinja s pomenom povezljivosti za delovanje digitalnega
enotnega trga in s potrebo po razvoju novih omrežij v EU za njeno digitalno
prihodnost ter podpira cilje obeh predlogov, Elektronskega zakonika in Uredbe
BEREC, vključno z izboljšanjem koordinacije podeljevanja radiofrekvenčnega spektra
ter boljšo regulacijo. Med usklajevanjem bo zlasti pozorna na subsidiarnost in
sorazmernost glede na harmonizacijo upravljanja radiofrekvenčnega spektra,
boljšo regulacijo ter harmonizacijo pristojnosti in zagotavljanje neodvisnosti NRO.
Upoštevala bo tudi vpliv na različne deležnike na nacionalni ravni, zlasti na
operaterje, uporabnike oziroma potrošnike, in si prizadevala, da bo zakonodajni
predlog usmerjen razvojno in da bo prinesel investicijske koristi za sektor
tudi v Sloveniji.
Paket predlogov za e-zasebnost v elektronskih
komunikacijah je Evropska komisija objavila januarja 2017 kot sestavni del Strategije
DSM, cilj pa je zaščititi osebne podatke na spletu. Splošna uredba o
varstvu podatkov je bila sprejeta že aprila 2016, uporabljati pa se bo
začela 25. maja 2018. Januarja 2017 pa je bil objavljen še Predlog
uredbe o zasebnosti in elektronskih komunikacijah (Uredba o e-zasebnosti), ki
bo nadomestila Direktivo o zasebnosti in elektronskih komunikacijah
(zadnjič spremenjeno leta 2009), vključevala pa bo tudi rešitve glede novih
komunikacijskih storitev OTT (npr. Skype, WhatsApp), kjer še ni prave zaščite
potrošnikov. Vsebina elektronskih komunikacij namreč lahko razkrije zelo
občutljive informacije o posameznikih, ki sodelujejo v komunikaciji (osebne
izkušnje in čustvovanja, zdravstveno stanje, spolna usmerjenost, politična
stališča itd.), njihovo razkritje pa bi lahko povzročilo osebno in družbeno
škodo ali gospodarsko izgubo. Države članice bodo imele tudi možnost, da
pomagajo pri sodelovanju organov kazenskega pregona in pravosodnih organov s
ponudniki storitev glede dostopa do elektronskih dokazov.
Slovenija podpira cilje in namen Uredbe o e-zasebnosti,
saj gre za zelo občutljive informacije o končnih uporabnikih, ob tem pa si bo
prizadevala za več fleksibilnosti držav članic pri urejanju pravic naročnikov.
Pri tem bo posebno pozorna na predlagane rešitve, ki so vezane na sorazmernost
glede na cilje, ki jih želimo doseči, in potrebne varovalke. Zadržana pa bo do
širokih možnosti obdelave elektronskih komunikacijskih podatkov za namene
zaračunavanja, preprečevanja prevar itd., saj ugotavljamo, da še ni vključena
zahteva po sorazmernosti, ki jo poudarja Sodišče EU, pa tudi do omogočanja
enostranskega vsiljevanja privolitve v trženje oziroma uporabo osebnih podatkov
za zagotovitev brezplačnih storitev in podobnih invazivnih tehnologij ter do
vrivanja oglasov in drugih posegov v nevtralnost omrežij.
Čeprav se Slovenija zaveda potrebe po določeni omejitvi obsega
pravic fizičnih in pravnih oseb pri zagotavljanju in uporabi elektronskih
komunikacijskih storitev zaradi javnega interesa, si bo v postopku obravnave Predloga
uredbe o e- zasebnosti prizadevala za jasnejšo ureditev (kar v zvezi z
morebitnimi prizadevanji za ureditev hrambe prometnih podatkov pomeni, da bi
morali izhajati iz sodne prakse Sodišča EU), ki bo ustrezala razvoju sodobne
digitalne družbe, v tem kontekstu predvsem komunikacijskih storitev, ki jih
omogoča internet. Za Slovenijo je zaščita zasebnosti izredno pomembna kategorija,
zato si bo predvsem prizadevala, da določila uredbe ne bi znižala ravni
obstoječe zaščite zasebnosti v Sloveniji.
Pričakuje se tudi predlog Komisije glede prostega pretoka
podatkovnega gospodarstva; vsebinsko je bila smer reševanja nakazana v Sporočilu
Komisije, objavljenem januarja 2017. Ocenjeno je bilo, da bi odprava
nacionalno lokaliziranih podatkov ustvarila 8 milijard evrov BDP na
leto, s tem pa bi izboljšali številne vidike vsakdanjega življenja (poslovne
analize, napovedovanje vremena, individualizirana oskrba v zdravstvu, varnost
cest in preprečevanje prometnih zastojev).
V okviru kibernetske varnosti je bila julija 2016 sprejeta Direktiva
o varnosti omrežij in informacijskih sistemov (Direktiva NIS), ki je prvi
zakonodajni akt Evropske komisije na to temo. Na podlagi te direktive so države
članice sprejele svoje nacionalne strategije. Še več pa bo v prihodnosti treba
storiti za povečanje nacionalnih zmogljivosti, ki so na precej različnih
ravneh, predvsem pa bo treba okrepiti medsebojno sodelovanje, vzpostaviti več
sinergije med sektorji in vključevati kibernetske zahteve v vse politike EU.
Zagotoviti bo treba usposabljanje za kibernetsko varnost, inovacije v
kibernetsko varnost in omogočiti lažji dostop do finančnih sredstev za mala in
srednja podjetja.
Na področju razvoja e-poslovanja javne uprave bo v času
estonskega predsedovanja sprejeta ministrska deklaracija za razvoj e-uprave.
Gre za strateški dokument, ki bo pripomogel k doseganju digitalne preobrazbe na
nacionalnih ravneh in na področju celotnega digitalnega enotnega trga.
Ministri, pristojni za e-upravo, bodo k deklaraciji pristopili na oktobrskem
neformalnem ministrskem srečanju. Deklaracija bo predstavila cilje na
naslednjih področjih: privzeto digitalno in vključenost, princip "samo
enkrat", odprtost in transparentnost, zaupanje, privzeto interoperabilno
in sklop z različnimi horizontalnimi ukrepi. Slovenija podpira pripravo
deklaracije, saj so njeni cilji v skladu s cilji na nacionalni ravni. Bo pa pri
pripravi dokumenta pozorna na realnost časovne izvedbe zastavljenih ciljev ter
usklajenosti z drugimi politikami in projekti, tako na nacionalni ravni kot
tudi na ravni EU.
Energija
Energetska unija je evropski prednostni projekt, ki ga je
Junckerjeva Komisija označila kot eno od svojih desetih političnih prioritet. V
njej se povezuje pet dimenzij: 1) evropska varnost, solidarnost in zaupanje; 2)
polno povezan evropski energetski trg; 3) energetska učinkovitost; 4)
dekarbonizacija gospodarstva; 5) raziskave, inovacije in konkurenčnost.
Slovenija meni, da se mora energetska unija razvijati na
uravnotežen način. Zanesljivost oskrbe z energijo je neločljivo povezana z
dekarbonizacijo in polno integriranim energetskim trgom. Zagovarjamo enotni
pristop EU v okviru energetske in podnebne politike, pa tudi v okviru skupne
zunanje in varnostne politike EU.
Evropska komisija je novembra 2016 objavila obsežen sveženj
zakonodajnih predlogov Čista energija za vse Evropejce. Ta sveženj
vključuje kar osem zakonodajnih aktov s področja spodbujanja rabe obnovljivih
virov energije (OVE) in učinkovite rabe energije (URE) do leta 2030,
učinkovitejše delovanje energetskega trga EU ter nov način upravljanja
nacionalnih podnebno-energetskih politik.
Slovenija pozdravlja ta sveženj zakonodajnih predlogov in se
zavzema za njegovo temeljito in celovito obravnavo, ki bo upoštevala nacionalne
posebnosti in omogočila vsem državam članicam, da enakovredno in učinkovito
sodelujejo v pogajanjih.
Upravljanje energetske unije
Predlog uredbe o upravljanju energetske unije je pomemben korak
naprej pri celovitem upravljanju energetske unije, ki uvaja nov način
upravljanja nacionalnih podnebno-energetskih politik. Prizadeva si za:
i)     celovite nacionalne energetske in
podnebne načrte, v katerih bodo določeni cilji in ukrepi ter politike pri vseh
petih dimenzijah energetske unije, ter za racionalizacijo obveznosti
načrtovanja, poročanja in spremljanja na področju energije in podnebja;
ii)    usklajen proces upravljanja med Evropsko
komisijo in državami članicami, kar obenem EU omogoča izpolnjevanje mednarodnih
podnebnih obveznosti.
Slovenija podpira oblikovanje robustnega upravljanja z
energetsko unijo, ki bo racionaliziralo in integriralo obstoječe postopke
načrtovanja, poročanja in nadzora zavez na področju energije in podnebja. V
pogajanjih si bo prizadevala za upoštevanje:
-       
načel poštene porazdelitve bremen med državami članicami v skladu z
zmožnostmi in sposobnostmi ter s posebnostmi držav članic na tem področju;
-       
jasno določene vloge in odgovornosti posameznih držav članic in Evropske
komisije;
-       
suverene pravice držav članic do izbire nacionalne energetske mešanice;
-       
čim manjšega administrativnega bremena v skladu s cilji "boljše
zakonodaje".
Energetska učinkovitost
Predlog direktive Evropskega parlamenta in Sveta o
spremembi Direktive 2012/27/EU o energetski učinkovitosti bo določil cilj,
ki ga je treba na področju energetske učinkovitosti doseči v letu 2030, in
ukrepe, ki jih bodo države članice izvajale v ta namen. Predlog o pregledu
Direktive o energetski učinkovitosti stavb (2010/31/EU) pa uvaja dodatne
ukrepe oziroma izboljšuje obstoječe mehanizme za pospešitev stroškovno
učinkovite prenove obstoječih stavb po letu 2020.
Slovenija pozdravlja oba predloga, ki sta dobra osnova za
nadaljnjo poglobljeno razpravo, in podpira sprejetje zakonodajnih aktov, ki
bosta od držav članic zahtevala, da dosežejo izboljšanje energetske
učinkovitosti in energetske učinkovitosti stavb. Pri tem se bo zavzemala za
ambiciozno politiko EU na tem področju.
Obnovljivi viri energije
Predlog direktive Evropskega parlamenta in Sveta o
spremembi Direktive 2009/28/ES Evropskega parlamenta in Sveta z dne
23. aprila 2009 o spodbujanju uporabe energije iz obnovljivih virov
prenavlja sistem spodbujanja rabe OVE po letu 2020, in sicer tako, da se več ne
predpisujejo obvezni nacionalni cilji v obliki priloge direktive, pač pa si
bodo nacionalne cilje do 2030 zastavile države članice same, ob upoštevanju
cilja EU vsaj 27 % OVE v bruto končni porabi energije do 2030. Obenem predlog
direktive uvaja novosti na področju nacionalnih podpornih shem za spodbujanje
investicij, umeščanja elektrarn OVE v prostor in trajnostnih kriterijev za
bioenergijo ter dodatne mehanizme za spodbujanje uporabe OVE v sektorju
ogrevanja.
Slovenija bo vztrajala, da se pri določanju nacionalnih
deležev upoštevajo tudi okoljske omejitve in nacionalne posebnosti ter
prispevek držav članic k drugim okoljskim politikam Unije, kot je zagotavljanje
habitatov za ohranjanje biotske raznovrstnosti (Natura 2000).
Notranji trg z električno energijo
Pri Predlogu uredbe Evropskega parlamenta in Sveta o
ustanovitvi Agencije EU za sodelovanje energetskih regulatorjev (prenovitev)
si bo Slovenija prizadevala, da bodo morebitne nove pristojnosti Agencije za
sodelovanje energetskih regulatorjev (ACER) določene skladno z načelom
subsidiarnosti ter jasno razmejene v razmerju do držav članic in nacionalnih
regulativnih organov. Slovenija bo zagovarjala ustrezno kadrovsko in finančno
okrepitev ACER glede na nove pristojnosti. Slovenija si bo tudi prizadevala, da
se v pogajanjih ustrezno zaščiti slovenski interes in da se v primeru ACER ne
ustanavljajo lokalne pisarne v drugih državah članicah.
Predlog uredbe o notranjem trgu za električno energijo, Predlog
uredbe o pripravljenosti na tveganja v sektorju električne energije in Predlog
direktive o skupnih pravilih za notranji trg z električno energijo so dobra
podlaga za nadaljnja pogajanja o novem tržnem modelu EU. Predlogi zakonodajnih
aktov pomembno spreminjajo naravo delovanja elektroenergetskega trga EU in
uvajajo številne novosti na ravni končnega odjemalca. Slovenija podpira večino
predlaganih sprememb. V pogajanjih si bo prizadevala, da se prepoznajo določene
posebnosti slovenskega elektroenergetskega trga, kot je npr. visoka čezmejna
povezanost glede na proizvodne kapacitete. Slovenija bo tudi zagovarjala
jasnejšo določitev vlog posameznih akterjev na trgu in odgovornosti držav
članic za zanesljivost oskrbe z električno energijo. Poleg tega bo zagovarjala
daljša prehodna obdobja za uveljavitev določenih rešitev, ki prinašajo dodatno
administrativno breme ali posegajo v že obstoječe nacionalne rešitve.
Robustna energetska in podnebna diplomacija
Energetska unija ne zajema le energije in podnebja, saj gre
za spodbujanje modernizacije celotnega evropskega gospodarstva in njegovo
preoblikovanje v nizkoogljično in energetsko učinkovito gospodarstvo na
socialno pravičen način.
Slovenija podpira oblikovanje energetske unije z močno
zunanjo dimenzijo ter robustno energetsko in podnebno diplomacijo, ki bo EU
omogočila dovolj manevrskega prostora v hitro spreminjajočem se svetu in
vodstvo v globalnem prehodu k čisti energiji ter doseganje trajnostnih
razvojnih ciljev.
VISOKO ŠOLSTVO, ZNANOST IN TEHNOLOGIJA
Visoko šolstvo
Prednostne naloge EU na področju visokega šolstva imajo svojo
podlago v cilju, da bi bilo do leta 2020 slovensko visoko šolstvo "bolj
dostopno, kakovostno, učinkovito, mednarodno odprto in odzivno na potrebe
širšega okolja". Mednarodna mobilnost, odprt dostop do visokega
šolstva ter zaposljivost visoko izobraženih kadrov so zajeti tudi v Resoluciji
o Nacionalnem programu visokega šolstva 2011–2020, ki med drugim predvideva
tudi krepitev povezovanja visokošolskega sektorja z gospodarstvom.
Hiter in učinkovit odziv na potrebe trga dela se predvideva
doseči z oblikovanjem vsebin študijskih programov, ki bi s tem pripomogli tudi
k izvajanju zavez iz dokumenta Spodbujanje rasti in delovnih mest – program
za posodobitev evropskih visokošolskih sistemov. Povezovanje nacionalnih in
evropskih prioritet vidimo predvsem v doseganju ciljev, kot so mednarodno
povezovanje visokošolskega izobraževanja, krepitev kakovosti v izobraževanju in
raziskovanju ter spodbujanju odličnosti na vseh ravneh visokošolskega
izobraževanja.
V obdobju julij 2017–december 2018 je na področju visokega šolstva
kot ena od prioritet Evropske komisije predvidena pobuda za spremljanje
diplomantov. Sledenje kariernih poti diplomantov je tudi eden od prednostnih
projektov Ministrstva za izobraževanje, znanost in šport, ki v ta namen uvaja
poseben modul v Evidenčnem in analitskem informacijskem sistemu visokega
šolstva v RS (eVŠ).
Znanost in raziskave
Med prioritetami EU na področju znanosti in raziskav je
poenotenje spremljanja in poročanja. V tem okviru imajo države članice obveznost
poročanja Evropski komisiji in drugim mednarodnim organizacijam. Znotraj Sveta
EU je treba najti načine za zmanjšanje teh administrativnih bremen s
poenotenjem različnih procesov poročanja in spremljanja napredka. V tem
kontekstu se omenjajo npr. možnosti združitve vprašalnika OECD za pripravo Pregleda
področja znanosti, tehnologije in inovacij OECD ter lestvice in
vprašalnika Evropske komisije za Nacionalni reformni program v en
proces, integracija obstoječih mehanizmov spremljanja napredka v proces spremljanja
napredka Evropskega raziskovalnega prostora (ERA) ter poenotenje spremljanja
slednjega ter napredka inovacijske unije. Slovenija podpira prizadevanja za
poenotenje spremljanja in poročanja na področju raziskav in inovacij, saj imamo
majhno upravo, zato želimo čim manj administrativnih bremen.
Pomembna pobuda v prihodnosti bo Odprta znanost (Open
Science). Na tem področju želi Evropska komisija z Evropskim odprtim
znanstvenim oblakom (EOSC – European Open Science Cloud) konsolidirati
e-infrastrukture in jih med seboj povezati, omogočiti odprt dostop do
raziskovalnih podatkov in zagotoviti interoperabilnost podatkov. Drugi steber
je Evropska podatkovna/računska infrastruktura, v okviru katere se v
letih 2020–2023 načrtuje nakup štirih velikih računskih naprav. Evropska
komisija bo pregled ukrepov in časovnico predvidoma objavila v svojem sporočilu
v letu 2017 ali v začetku 2018. Po objavi dokumentov bodo glavne teme razprave
v Svetu EU najverjetneje dostopnost podatkov, standardi ter povezava z nastajajočim
9. okvirnim programom za raziskave.
Vesolje
Na področju vesolja je aktualna Vesoljska strategija za
Evropo, ki jo je Evropska komisija objavila konec leta 2016. Ta je odziv EU
na vse močnejšo konkurenco na svetovnih trgih, vse večjo udeležbo zasebnega
sektorja in pomembne tehnološke premike. Komisija predlaga vrsto ukrepov, ki
naj bi Evropi omogočili, da v celoti izkoristi prednosti, ki jih ponujajo
vesoljske tehnologije, s tem pa ustvari boljše pogoje za razvoj zagonskih
podjetij, spodbuja vodilni položaj Evrope na področju vesoljskih tehnologij in
poveča svoj delež na svetovnih trgih. Vesoljski programi EU bodo zagotavljali
dodatne storitve, ki bodo prispevale k varnosti in obrambi ter boju proti
podnebnim spremembam. Evropska komisija bo spremljala razvoj dogodkov na trgu
in razmislila o podpori z raziskavami in inovacijami, spodbujala podjetništvo
in zasebna vlaganja (zlasti v okviru investicijskega načrta za Evropo) ter
podpirala nastajanje evropskih industrijskih vesoljskih središč in skupin v regijah
EU.
Slovenija se strinja s pristopom, ki poudarja pomen podpore podjetništvu
in novim poslovnim priložnostim na področju vesolja v državah članicah EU. S
tem v zvezi so posebej pomembne dejavnosti informiranja in ozaveščanja o
možnostih rabe podatkov in informacij iz vesoljskih programov EU. Zlasti je
pomembna podpora in vključenost malih in srednjih podjetij, ki so praviloma
dovolj fleksibilna in prilagodljiva, da se z novimi produkti in rešitvami lahko
hitro odzovejo na nove priložnosti, ki jih prinašajo podatki in informacije s
satelitov. Dejavnosti informiranja in ozaveščanja naj se ne vodijo
centralizirano, temveč naj se prenesejo na nacionalno ali regionalno raven.
Poudarek naj bo na tistih državah in regijah, ki so bile v te dejavnosti doslej
manj vključene.
Slovenija kot majhna država vidi svojo priložnost na nišnih
tržiščih, kjer je majhnost lahko prednost – po eni strani zato, ker dopušča
hitrejšo odzivnost in večjo prilagodljivost spremembam na tržišču, po drugi
strani pa tam, kjer gre za proizvodnjo v malih serijah. Pri tem mislimo na
mikroračunalniško industrijo, proizvajalce računalniške programske opreme,
visokotehnološko izdelavo komponent, računalniško modeliranje in simulacije
itd., ne da bi se omejevali zgolj na našteto. Na tem področju je pomembno tudi
dejstvo, da Slovenija postaja polnopravna članica Evropske vesoljske agencije
(ESA – European Space Agency).
IZOBRAŽEVANJE, MLADINA, KULTURA IN ŠPORT
Izobraževanje in usposabljanje
V okviru krovne strategije Evropa 2020 Slovenija na
področju izobraževanja in usposabljanja sicer že dosega oba referenčna cilja –
"zmanjšanje stopnje osipa na področju izobraževanja s sedanjih 15 % na 10
%" ter "povečanje deleža prebivalstva med 30. in 34. letom starosti,
ki je končalo terciarno izobraževanje, z 31 % na vsaj 40 %". Še vedno pa
spodbuja povečanje vloge izobraževanja, ki jo je to pridobilo v okviru te
strategije, saj se kljub doseženim rezultatom soočamo z brezposelnostjo mladih
ter neusklajenostjo med znanji, ki so potrebna na trgu dela, in znanji, ki jih
imajo mladi ob zaključku izobraževanja.
Slovenija meni, da je treba še okrepiti pomen izobraževanja v
okviru izvajanja evropskega semestra, predvsem z zmanjševanjem neusklajenosti
med znanji ter spodbujanjem krepitve temeljnih veščin med mladimi. Možnosti za
doseganje zastavljenega cilja vidi v oblikovanju ustvarjalnih učnih okolij in
inovativnega poučevanja ter zagotavljanju odprtih učnih vsebin in storitev.
Slovenija bo tudi v prihodnje spodbujala mobilnost posameznikov in institucij v
mednarodnem prostoru ter medsektorsko sodelovanje v trikotniku
izobraževanje-gospodarstvo-razvojno raziskovanje.
V obdobju julij 2017–december 2018 je pričakovati razpravo o
prenovljenem Predlogu priporočil o ključnih kompetencah za vseživljenjsko
učenje ter v tem okviru zlasti izpostavljenih digitalnih spretnostih. Na
področju poklicnega izobraževanja in usposabljanja bosta pomembni razprava o Kakovostnem
okviru vajeništva ter morebitna nadaljnja razprava o Odločbi Europass.
V tem obdobju bo predstavljeno tudi Vmesno poročilo o izvajanju programa
Erasmus+.
Ena od prioritet estonskega predsedovanja je digitalna Evropa
s prostim pretokom podatkov. Slovenija je na tem področju izrazito dejavna s
pobudo OpenUp Slovenia. V tem okviru bo septembra 2017 gostila 2.
svetovni kongres o prosto dostopnih izobraževalnih virih (Open Educational
Resources).
Na področju izobraževanja odraslih si bo Slovenija v
prihajajočem obdobju v okviru Operativnega programa za izvajanje Evropske
kohezijske politike v obdobju 2014–2020 prizadevala uresničevati cilje za
izboljšanje splošnih in poklicnih kompetenc oseb, ki so manj vključene v
vseživljenjsko učenje, ter za zmanjšanje neskladij med usposobljenostjo in
potrebami trga dela. Ukrepi bodo usmerjeni v izvajanje neformalnih programov za
izboljšanje poklicnih in splošnih kompetenc s poudarkom na razvoju digitalnih
kompetenc, v dvig izobrazbene ravni na srednješolski ravni, v razvoj in
izvajanje novih javnoveljavnih programov izpopolnjevanja na ravni srednje in
višješolske izobrazbe, ki bodo omogočili izboljšanje in poglabljanje kompetenc
zaradi sprememb tehnologije in delovnih mest, ter v razvoj in izvajanje
svetovalne dejavnosti, ki vključuje tudi postopke ugotavljanja in vrednotenja
neformalno pridobljenega znanja. Zastavljene prioritete se bodo izvajale tudi z
dejavnostmi v pobudi Poti izpopolnjevanja (Upskilling Pathways) v okviru
programa ERASMUS+ – eksperiment urejanja politike izobraževanja
(European policy experimentation) oziroma projekta svetovanja odraslim v
izobraževanju GOAL (Guidance and Orientation for Adult Learners). V
sodelovanju z OECD je Slovenija udeleženka projekta Strategija razvoja
spretnosti (Skills Strategy), s katerim bo v obdobju 2017–2018 tesneje
povezala različne politike pri načrtovanju ustreznih ukrepov za urejanje
izobraževanja odraslih.
Na področju predšolske vzgoje in izobraževanja je evropski
strateški cilj zapisan tudi v strategiji Izobraževanje in usposabljanje 2020
(ET 2020), ki predvideva 95-odstotno vključenost v vrtce (starost od 4 do 5
let). Slovenija je s svojo 90,5-odstotno vključenostjo v samem evropskem vrhu.
Tudi v naslednjem obdobju bo delovala v smeri, da bi dosegla zastavljeni cilj.
V ta namen se pripravlja sprememba Zakona v vrtcih, ki naj bi še dodatno
spodbudila starše tistih otrok, ki niso v vrtcih, da se jih vključi. S tem bi
se Slovenija še bolj približala zastavljenemu cilju na področju vključenosti v
predšolsko vzgojo.
Mladina
Podlagi za delo v obdobju julij 2017–december 2018 sta še
vedno Strategija EU za mlade (2009–2018), ki države članice
poziva k ustvarjanju več priložnosti za vse mlade pri izobraževanju in na trgu
dela ter k spodbujanju aktivnega državljanstva, socialnega vključevanja in
solidarnosti med vsemi mladimi, ter Resolucija o delovnem načrtu za mladino
v obdobju 2016–2018, ki zajema tri prednostne naloge, in sicer socialno vključenost,
participacijo in prehod iz mladosti v odraslo življenje. Vidik strukturiranega
dialoga z mladimi spodbuja Resolucija Sveta o strukturiranem dialogu in
prihodnjem razvoju dialoga z mladimi v kontekstu politik evropskega sodelovanja
na področju mladine po letu 2018, ki so jo maja 2017 sprejeli ministri,
pristojni za mladino.
V letu 2017 se bo na ravni EU poglobila razprava o novem
okviru sodelovanja med državami članicami na področju mladine. Za Slovenijo bo
pomembno, da se še naprej spodbujajo aktivno državljanstvo mladih, razvoj
njihovih kompetenc, politična participacija in družbena angažiranost,
prostovoljstvo in učna mobilnost. Prav tako pomembna je tudi nadaljnja krepitev
medresorskega sodelovanja in iskanja sinergijskih učinkov med različnimi
politikami na ravni EU, kar krepi tudi medresorsko sodelovanje na nacionalni
ravni, katerega podlaga je sprejeta Resolucija o nacionalnem programu za
mladino. Za spodbujanje politične participacije je v Sloveniji treba
predvsem okrepiti strukture za posvetovanje z mladimi na lokalni ravni, krepiti
članske mladinske organizacije in usposabljanje mladih znotraj teh organizacij
z namenom, da si pridobijo kompetence, pomembne za vključitev v družbo in za
povečevanje njihove zaposljivosti. Pomembno je tudi krepiti programe na
področju učenja za aktivno državljanstvo, šolski kurikulum in projektne
dejavnosti nevladnih organizacij, ki poudarjajo pomen prenosa znanj in veščin,
potrebnih za aktivacijo mladih in njihovo politično participacijo.
V maju 2017 je Evropska komisija predstavila tudi novo pravno
podlago za Evropsko solidarnostno enoto, pobudo Evropske komisije, ki
mladim prinaša boljše možnosti za solidarnost, učno mobilnost in udeležbo ter
boljše priložnosti za zaposlovanje. Slovenija si bo prizadevala, da bo Evropska
solidarnostna enota namenjena ne le doseganju večjega števila mladih, ki se
bodo lahko vključili v različne prostovoljne dejavnosti in socialne pobude,
tako v domovini kot v tujini, ampak, da se bo zagotovila tudi kakovostna
napotitev mladih na projekte z močno izobraževalno razsežnostjo, ki bodo
pozitivno vplivali na prihodnji osebni, družbeni in strokovni razvoj mladih,
pri čemer bi morali hkrati preprečiti neželene učinke na trg dela in izkoriščanje
mladih.
Kultura in avdiovizualna politika
Med najpomembnejšimi političnimi smernicami Evropske
komisije, ki bo močno zaznamovala tudi delo prihodnjega tria predsedujočih
držav na področju kulture in avdiovizualne politike, je povezan digitalni enotni
trg.
Na področju kulture bo tako v ospredju dostopnost kulture z
digitalnimi sredstvi. Prihajajoče estonsko predsedstvo načrtuje sprejem sklepov
o dostopnosti kulture z digitalnimi sredstvi, ki bodo temeljili na izsledkih
delovne skupine odprte metode usklajevanja, ki se je posvetila temu vprašanju,
ter strokovne konference, ki jo bo organiziralo estonsko predsedstvo.
Predvidena je tudi razprava o prihodnjem delovanju Europeane, evropske
digitalne knjižnice, arhiva in muzeja, in sicer na podlagi vmesne ocene
delovanja s strani Evropske komisije. Slovenija bo podpirala prizadevanja za
izboljšanje digitalne dostopnosti kulturne dediščine na ravni EU ter se
zavzemala za rešitve, ki bi omogočile vzdržno financiranje in boljše
upravljanje Europeane.
Slovenija bo dejavno sodelovala pri pripravah in izvajanju Evropskega
leta kulturne dediščine, katerega namen je spodbuditi skupno doživljanje
kulturne dediščine Evrope in zavedanje o njenem pomenu, izboljšati ozaveščenost
o skupni zgodovini in vrednotah ter okrepiti občutek pripadnosti skupnemu evropskemu
prostoru. Nedvomno gre za pomemben prispevek k prizadevanjem za bolj povezano
in močnejšo EU. Intenzivnejše priprave na evropsko leto, ki so se s prvim
srečanjem nacionalnih koordinatorjev že začele, bodo potekale celo leto 2017,
samo izvajanje pa v letu 2018.
Za zajezitev nezakonite trgovine s kulturnimi dobrinami se
pričakuje sprejetje zakonodajnega predloga za boj proti nedovoljeni trgovini s
predmeti kulturne dediščine v okviru Akcijskega načrta EU za okrepitev boja
proti financiranju terorizma. Predlog se bo primarno obravnaval v okviru
Delovne skupine za carinsko sodelovanje, estonsko predsedstvo EU pa predvideva
tudi skupno sejo Odbora za kulturne zadeve ter Delovne skupine za carinsko
sodelovanje. Slovenija meni, da je treba za zajezitev nezakonite trgovine s
kulturnimi dobrinami zagotoviti celostne ukrepe, koordinacijo delovanja,
izmenjavo informacij in dobrih praks ter usposabljanje vseh deležnikov.
Tudi kultura v zunanjih odnosih EU bo ena od pomembnejših tem,
ki ostajajo aktualne na ravni EU. Slovenija je podprla začetek delovanja
skupine prijateljev predsedstva za mednarodne kulturne povezave EU, ki je
pričela delovati junija 2017. V njej tudi dejavno sodeluje ter si prizadeva za
pripravo strateškega pristopa k mednarodnim kulturnim povezavam EU in
akcijskega načrta za njegovo izvedbo, ki bi po mnenju Slovenije med drugim
moral vključevati ukrepe za odpravo ovir za mobilnost umetnikov.
Na področju avdiovizualnih zadev bodo prizadevanja v času
prihodnjega 18-mesečnega obdobja prednostno usmerjena k pogajanjem z Evropskim
parlamentom o predlogu revidirane Direktive o avdiovizualnih medijskih
storitvah. Predlog je Evropska komisija v okviru ukrepov za zagotavljanje
povezanega digitalnega enotnega trga predstavila v letu 2016 kot odgovor na
spreminjajoče se tržne razmere, Svet pa je splošni pristop do predloga sprejel
maja 2017. Slovenija si bo pri pogajanjih še naprej prizadevala za učinkovite
ukrepe za zagotavljanje konkurenčnosti trga in enakopravne pogoje, spodbujanje razvoja
sektorja, ustrezno zaščito uporabnikov, zlasti mladoletnih oseb, pred
škodljivimi vsebinami in za ustrezno regulirano oglaševanje ter za krepitev
ukrepov za doseganje ciljev kulturne in jezikovne raznolikosti v Evropi. Na
področju avdiovizualnih zadev se bo nadaljevalo tudi delo za podaljšanje
pravice do koprodukcije iz Protokola o sodelovanju v kulturi med EU in Južno
Korejo.
V prihajajočem 18-mesečnem obdobju bo nemoteno potekalo tudi
izvajanje Delovnega načrta za področje kulture (2015–2018), kjer bodo po
odprti metodi usklajevanja delovale skupine za področja kulturne dediščine,
kulturnega turizma, socialnega vključevanja prek kulture ter kroženja evropskih
filmov. Skupine so namenjene izmenjavi dobrih praks in oblikovanju političnih
priporočil. Slovenija bo v omenjenih delovnih skupinah tvorno sodelovala.
Šport
Podlaga za delo v Svetu EU v naslednjem obdobju bo Resolucija
Sveta in predstavnikov vlad držav članic o tretjem Delovnem načrtu EU za šport
v obdobju 2017–2020. Delovni načrt predvideva tri večje sklope dela EU, pri
čemer so nekatere teme nadaljevanje Delovnega načrta 2014–2017, v novem
načrtu pa so za Slovenijo prednostne naslednje teme:
Integriteta športa: preprečevanje dopinga zlasti med
mladimi v vrhunskem športu in v množičnem športu ter primerno vodenje v športu
(Good Governance), kjer sta najpomembnejši temi boj proti korupciji in boj
proti prirejanju izidov na športnih tekmovanjih. Slovenija podpira nadaljevanje
dela za pristop EU h Konvenciji Sveta Evrope o prirejanju izidov na športnih
tekmovanjih, ki ga trenutno zadržuje Malta s podporo nekaterih pomembnih
držav v ozadju. Danska predlaga organizacijo političnega vrha EU na to temo, da
se presežejo zadržki, ki se utemeljujejo s pravno razlago interpretacije členov
konvencije in pravnega reda EU. Predlog Danske podpirajo Slovenija in vse večje
države članice EU.
Gospodarska razsežnost športa: Slovenija meni, da je
gospodarska razsežnost športa z vidika inovativnosti pomemben dejavnik
ekonomskega razvoja, napredka v družbi in pri zagotavljanju novih delovnih
mest, tako na nacionalni kot evropski ravni. Zato podpiramo ukrepe za
ozaveščanje javnosti o gospodarskem pomenu športa, zlasti v zvezi s strategijo Evropa
2020, s poudarkom na gospodarskih koristih športa in inovacij ter sprejetju
usklajenih standardov znotraj držav članic EU za ugotavljanje ekonomske
učinkovitosti in prispevka športa k nacionalnim gospodarstvom. Zlasti podpiramo
novo temo pri tej točki, in sicer koristi in izzive, ki jih prinaša digitalni
enotni trg v kontekstu boljšega financiranja in komercializacije športa.
Šport in družba: Slovenija še naprej podpira čim
hitrejše približevanje poklicnega in strokovnega izobraževanja ter
usposabljanja v športu Enotnemu evropskemu kvalifikacijskemu okviru ter razvoju
in oblikovanju spretnosti in veščin pri poklicnem razvoju kadrov v športu.
Slovenija odločno podpira tudi s socialnega vidika sprejeto novo temo na
področju prostovoljnega dela, solidarnosti, strpnosti in odgovornosti, in sicer
enake možnosti in pravice invalidov, ljudi s posebnimi potrebami (zlasti
mladih) in neprivilegiranih družbenih skupin za šport oziroma športne
dejavnosti.
ZAPOSLOVANJE, SOCIALNE ZADEVE, ENAKE MOŽNOSTI IN ZDRAVJE
Zaposlovanje, socialne zadeve in enake možnosti
Bela knjiga Evropske komisije o prihodnosti Evrope in
njena socialna razsežnost 
Evropska komisija v okviru razprave o Beli knjigi o
prihodnosti Evrope izpostavlja tudi potrebo po krepitvi socialne dimenzije
EU. S tem ciljem bi moral biti socialni vidik vključen v vse politike EU. Doseganje
cilja "socialne Evrope" je v okviru delovanja notranjega trga in ob
upoštevanju različnih nacionalnih sistemov in vloge socialnih partnerjev
večkrat postavljeno pred izziv.
Razmislek o socialni razsežnosti Evrope
(26. april 2017) je eden od napovedanih podrobnejših dokumentov na podlagi
Bele knjige o prihodnosti Evrope, ki je izhodišče za razpravo o
najpomembnejših izzivih in priložnostih za Evropo v prihajajočem desetletju.
Komisija upa, da bodo v razpravi sodelovali državljani, socialni partnerji,
institucije EU in vlade. Razmislek podaja videnje, kaj bi lahko dosegli na
evropski ravni, in predstavi s tem povezane omejitve v naslednjem desetletju,
odvisne od stopnje ambicioznosti in ravni pripravljenosti za sodelovanje
nekaterih (ali vseh) držav članic.
Slovenija bo v času razprave o socialni prihodnosti EU še
posebej pozorna na razvoj in vlogo obstoječih instrumentov EU, zlasti z vidika
napovedi preoblikovanja evropskega semestra in še večjega pogojevanja
investicij iz skladov EU; socialno razsežnost v poglabljanju ekonomske in
monetarne unije; predloge, ki bi posegali v načelo subsidiarnosti; prihodnost financ
EU.
Izkušnje iz preteklosti dokazujejo pomen socialne kohezije za
nadaljevanje procesa miroljubnega povezovanja in sodelovanja v evropskem prostoru,
kar je očitno zlasti v luči novih izzivov, kot so migrantska kriza, vse večja
polarizacija družbe, demografski trendi, procesi globalizacije in
digitalizacije.
Evropski steber socialnih pravic
Vzporedno z razpravo o socialni razsežnosti v prihodnosti EU
poteka tudi razvoj evropskega stebra socialnih pravic, o katerem je
bilo med marcem in decembrom 2016 opravljeno javno posvetovanje. Izražene
poglede in odzive je in bo Evropska komisija uporabila pri oblikovanju
predlogov, zakonodajnih in nezakonodajnih, v zvezi z usklajevanjem poklicnega
in zasebnega življenja, obveščanjem delavcev, dostopom do socialne zaščite in
delovnim časom. Steber je referenčni okvir za pregled dosežkov na zaposlovalnem
in socialnem področju v državah članicah, ki so vključene v proces, in gonilo
za reforme na nacionalni ravni ter kompas za obnovljeno približevanje politik.
Steber določa dvajset ključnih načel in pravic v podporo
poštenim in dobro delujočim trgom dela ter sistemom socialnega varstva, in
sicer v treh sklopih: i) enake možnosti in dostop do trga dela, ii) poštene
delovne razmere; iii) socialna zaščita in vključevanje. Zasnovan je kot vodilo
za uresničevanje boljših delovnih in življenjskih razmer v Evropi. Prvotno je
usmerjen v evrsko območje, vendar ga lahko uporabljajo vse države članice EU,
ki želijo sodelovati.
Napredek na socialnem področju in področju zaposlovanja v
posamezni državi članici in v EU kot celoti se bo ocenjeval na dvanajstih
področjih, ki jih predvideva pregled socialnih kazalnikov; nastala analiza bo
podlaga za usklajevanje politik v okviru evropskega semestra.
Slovenija podpira prizadevanja Evropske komisije za doseganje
jasne vizije socialne Evrope ter idejo evropskega stebra socialnih pravic.
Prizadevala si bo za ambicioznost pri zagotavljanju minimalne socialne zaščite,
osnovne dohodkovne varnosti vseh državljanov EU ter pri vprašanjih minimalnih
standardov kakovosti bivanja, dostojnega dela, varnega in zdravega delovnega
okolja, pa tudi enakih možnosti in enakosti spolov. Ključno je, da steber velja
in se uporablja za vse države članice, ne le za države evrskega območja.
Menimo, da predlogi Komisije ustrezno upoštevajo načelo subsidiarnosti ter
puščajo zadostno svobodo državam članicam, da ukrepe za doseganje ciljev stebra
določajo same. Da se spremljanje rezultatov izvajanja ukrepov socialnega stebra
v državah članicah izvaja v okviru evropskega semestra, je po našem mnenju
ustrezno orodje poročanja. Pri obravnavi tega stebra je nujna vključenost
socialnih partnerjev na vseh ravneh.
Sveženj o mobilnosti delovne sile
Predlog spremembe Direktive 96/71/ES o napotitvi delavcev na
delo v okviru opravljanja storitev je Evropska komisija predstavila z
namenom povečanja zaščite pravic napotenih delavcev in preprečevanja socialnega
dumpinga.
Slovenija podpira revizijo direktive, zlasti v delu, ki
napotenim delavcem zagotavlja enako plačilo za enako delo na enakem delovnem
mestu. Obenem menimo, da je treba iz področja uporabe direktive izločiti
mednarodne prevoze v cestnem prometu. Pričakujemo namreč celostno obravnavo
tega segmenta v okviru predpisov s področja mednarodnih cestnih prevozov
(cestni sveženj). V izhodiščnem stališču Slovenije je bila izpostavljena
potreba po sočasni razpravi o reviziji direktive in reviziji predpisov s
področja koordinacije sistemov socialne varnosti, saj je Komisija zaradi
takratnih okoliščin predloga objavila ločeno, trenutno pa sta oba v obravnavi v
Svetu.
Komisija želi s Predlogom spremembe Uredbe (ES)
št. 883/2004 o koordinaciji sistemov socialne varnosti zagotoviti lažjo
mobilnost delavcev, pravičnost za mobilne osebe in davkoplačevalce ter boljša
orodja za sodelovanje med organi držav članic. Predlagane spremembe se
osredotočajo na štiri področja socialne varnosti, kjer je treba izboljšati
koordinacijo: dostop ekonomsko neaktivnih državljanov do dajatev iz socialne
varnosti, dajatve za dolgotrajno oskrbo, dajatve za brezposelnost in družinske
dajatve.
Slovenija pozdravlja predlog, saj uvaja primeren in
uravnotežen pristop k posodobitvi pravil na področju koordinacije sistemov
socialne varnosti. Predlog kodifikacije nekaterih novejših sodb Sodišča EU v
zvezi z dostopom ekonomsko neaktivnih državljanov do pravic iz socialne
varnosti je ustrezen in nujen za oblikovanje jasnih in preglednih pravil za vse
državljane in nosilce socialne varnosti v državah članicah. Prav tako podpiramo
predlagane spremembe, ki krepijo sodelovanje med institucijami držav članic na
področju medsebojne izmenjave podatkov in na področju izterjav. V pogajanjih o
uredbi posebno pozornost namenjamo poglavjem glede podelitve novih pooblastil Komisiji
za sprejemanje delegiranih aktov v skladu s členom 290 Pogodbe o delovanju
Evropske unije, glede sprememb pri dajatvah za brezposelnost ter glede dostopa
ekonomsko neaktivnih oseb do dajatev.
Varovanje delavcev pri delu
Slovenija podpira vse pobude za zagotavljanje varnosti in
zdravja na delovnem mestu in zaščite delavcev pri delu. Načrti Komisije na tem
področju so precej ambiciozni. V zadnjem času sta bili sprejeti dve spremembi Direktive
2004/37/ES o varovanju delavcev pred nevarnostmi zaradi izpostavljenosti rakotvornim
in mutagenim snovem pri delu, Evropska komisija pa načrtuje še nove
spremembe te direktive, posodobitev druge obstoječe zakonodaje s področja in
sprejetje dodatnih nujnih ukrepov.
Slovenija bo sodelovala tudi pri prizadevanjih za krepitev
medsebojnih pregledov, s katerimi si države članice pomagajo zmanjševati
administrativna bremena ter se učijo dobrih in inovativnih praks; pri
izboljševanju skladnosti nacionalnih predpisov z obstoječo zakonodajo EU,
zlasti s ciljem poenostavitve, a ohranjanjem ali izboljšanjem pogojev za
podjetja ter zaščito delavcev; pa tudi pri krepitvi izvajanja obstoječe
zakonodaje EU: posodabljanje inšpekcijskih postopkov kot spodbude malim in
srednje velikim podjetjem za vključujoč pristop pri zagotavljanju varnosti in
zdravja pri delu.
Enako obravnavanje oseb
Slovenija podpira prizadevanja za dosego čim bolj enakega obravnavanja
oseb. Kot poudarja program tria predsedstev EU za obdobje julij 2017–december
2018, se mora enaka obravnava odraziti v razpravi o socialni dimenziji
prihodnjega razvoja EU ter graditvi evropskega stebra socialnih pravic.
Slovenija podpira Predlog direktive o približevanju
zakonov in drugih predpisov držav članic v zvezi z zahtevami glede dostopnosti
proizvodov in storitev, katere cilj je izboljšati delovanje notranjega trga
z odpravo ovir dostopnosti proizvodov in storitev. Olajšala bo delo podjetjem
in prinesla koristi invalidnim in starejšim osebam v EU.
Slovenija načeloma podpira sprejem Direktive o izvajanju načela
enakega obravnavanja oseb ne glede na vero ali prepričanje, invalidnost,
starost ali spolno usmerjenost, t. i. direktivo o nediskriminaciji.
Z njo želi EU vzpostaviti enotno najmanjšo raven zaščite pred diskriminacijo
zaradi naštetih osebnih okoliščin tudi izven področja zaposlovanja, dela in
poklicnega usposabljanja.
Enakost žensk in moških
Slovenija si prizadeva za enakost med spoloma v skladu s
cilji Strateške zaveze za enakost spolov 2016–2019 na različnih področjih.
S ciljem zmanjšanja podzastopanosti žensk na mestih
gospodarskega odločanja je Evropska komisija že leta 2012 predlagala Direktivo
o zagotavljanju uravnotežene zastopanosti spolov med neizvršnimi direktorji
družb, ki kotirajo na borzi, in s tem povezanih ukrepih. Predlog direktive
predvideva določitev kvantitativnega cilja zastopanosti žensk oziroma premalo
zastopanega spola v odborih podjetij, ki kotirajo na borzi. Slovenija že ves
čas pogajanj sodi med zagovornice predloga, predlagani ukrep pa ima v Sloveniji
poleg politične tudi podporo gospodarstva in javnega mnenja. Čeprav vse več
držav podpira direktivo, pa ji dovolj velika skupina držav še vedno nasprotuje,
tako da direktiva nima zadostne podpore za potrditev.
V okviru evropskega stebra socialnih pravic je Komisija
s ciljem večje zastopanosti žensk na trgu dela maja predstavila Predlog
direktive o usklajevanju poklicnega in družinskega življenja in oskrbovalcev
ter razveljavitvi Direktive Sveta 2010/18/EU. Slovenija je naklonjena
ukrepom za spodbujanje usklajevanja poklicnega in družinskega življenja in bo v
pogajanjih upoštevala in promovirala svoje dobre prakse na tem področju, saj je
pri doseganju ciljev (stopnja zaposlenosti žensk, zadovoljstvo otrok) med
vodilnimi.
Predlog direktive uvaja številne nove ali višje minimalne
standarde za starševski in očetovski dopust ter dopust za oskrbo. Vključuje
novo pravico očetov, da lahko vzamejo vsaj 10 delovnih dni dopusta pred
rojstvom otroka ali po njem. Predlog predvideva tudi, da bi se lahko sedanja
pravica do štirih mesecev starševskega dopusta izkoristila za otroke do
dvanajstega leta starosti, medtem ko zdaj obstajajo le nezavezujoče smernice
glede starosti osmih let. Starševski dopust bi postal individualna pravica za
matere in očete, saj prenos štirih mesecev dopusta na drugega starša ne bi bil
več mogoč, kar bi tudi za moške pomenilo močno spodbudo, da to možnost izkoristijo.
Prvič bo uveden dopust za oskrbo v primeru bolezni neposrednega sorodnika, ki
bo znašal do pet dni na leto. Za vse te ureditve v povezavi z družino bo
zagotovljeno nadomestilo vsaj na ravni bolniškega dopusta. Predlog daje staršem
in oskrbovalcem otrok do 12 let pravico, da zahtevajo prožne delovne ureditve,
kot so skrajšani ali gibljivi delovni čas oziroma prožnost na delovnem mestu.
Upošteva potrebe malih in srednjih podjetij ter si prizadeva, da vpliv nanje ne
bi bil nesorazmeren.
Zdravje
Slovenija podpira EU v izvajanju aktivnosti za krepitev
zdravja, preprečevanja bolezni, zmanjšanja neenakosti v zdravju ter
preprečevanja in obvladovanja kronično nenalezljivih bolezni. Pri tem poudarja
pomen medsektorskega pristopa.
Slovenija se zavzema za vključitev zdravja v vse politike EU
in večji poudarek na presoji vplivov na zdravje in na zdravstvene sisteme pri
oblikovanju politik in ukrepov na ravni EU. To bi moralo veljati tudi za
analiziranje predlogov in sprejemanje odločitev na področju makroekonomskih
politik. Usmerjeni v prihodnost bi morali tudi na ta način bolje prepoznati in
upoštevati medsebojno odvisnost politik, tako v kontekstu evropskega semestra
kot strateškega razmisleka o prihodnosti EU, ob obravnavi njene socialne
razsežnosti in evropskega stebra socialnih pravic. Slovenija je zadržana do
uporabe modelov oziroma ocenjevanja uspešnosti zdravstvenih sistemov, ki se
osredotočajo na posamezne vidike zdravstvenega sistema, ne ponujajo pa
celovitega pristopa in analize.
Pri sodobnih izzivih na področju zdravstva, kot so nove
zdravstvene tehnologije, zelo visoke cene nekaterih inovativnih zdravil in
hkrati velika pričakovanja prebivalstva glede boljšega dostopa do visoko
kvalitetne in varne zdravstvene oskrbe, je treba upoštevati dejavnik staranja
prebivalstva. Zaradi staranja prebivalstva so kronične nenalezljive bolezni, na
primer bolezni srca in ožilja, rak, kronične bolezni dihal, sladkorna bolezen,
težave v duševnem zdravju, vedno pogostejše in vedno večje breme za sistem.
Zdravje ogrožajo tudi novo nastajajoča tveganja, odpornost mikrobov na zdravila
in dejavniki iz okolja, zlasti onesnažen zrak.
Z obvladovanjem glavnih dejavnikov tveganja (tobak, nezdrava
prehrana, telesna nedejavnost, zloraba alkohola in okoljski dejavniki) se lahko
prepreči veliko prezgodnjih smrti zaradi kroničnih nenalezljivih bolezni. Pri
tem se Slovenija zavzema za prenos dobrih praks in učinkovitih projektov, ki so
bili izvedeni na ravni EU, na nacionalno raven. Na področju alkohola se
Slovenija zavzema za skupne ukrepe v okviru relevantne EU strategije, katere
cilj je zmanjšanje škodljivih posledic uživanja alkohola. Slovenija si
prizadeva za čim bolj učinkovit nadzor nad alkoholom tudi na področju
čezmejnega oglaševanja, označevanja ter na področju obdavčevanja alkohola. Na
področju prehrane si Slovenija v okviru EU prizadeva za spodbujanje industrije
k preoblikovanju sestave živil z zmanjševanjem vsebnosti hranil, predvsem
sladkorja in soli. Prav tako si prizadeva za skupen okvir EU za omejitev
vsebnosti transmaščob v živilih. Zavzema se tudi za zagotovitev zdrave prehrane
v vrtcih in šolah ter s tem povezano preprečevanje debelosti otrok.
Slovenija bo podprla tudi vse ukrepe, določene v okviru
revizije Direktive o avdiovizualnih storitvah, ki sicer resorno spada
pod delokrog Ministrstva za kulturo, vendar določeni ukrepi omenjene direktive
vodijo v izpolnjevanje smernic na področju javnega zdravja.
Slovenija bo zagovarjala tudi izvajanje ukrepov za zmanjšanje
onesnaženosti zraka in ukrepov trajnostne mobilnosti ter izvajanje akcijskega
načrta za zeleno oziroma krožno gospodarstvo, pa tudi vse ukrepe, ki vplivajo
na ohranjanje okolja, hkrati pa pozitivno vplivajo na zdravje ljudi in kakovost
življenja v vseh politikah.
Glede obvladovanja nalezljivih bolezni Slovenija podpira
evropski pristop. Pri tem je treba posebno pozornost posvetiti odpornosti
mikrobov proti protimikrobnim zdravilom (AMR), kar bistveno prispeva tudi k
varnosti bolnikov. Slovenija si bo prizadevala za čim hitrejši sprejem
akcijskega načrta na ravni EU ter bo aktivno sodelovala v okviru aktivnosti
mreže "Eno zdravje".
Že več predsedstev Sveta EU je med svoje prioritete uvrstilo
spopadanje s širitvijo bolezni HIV/AIDS. Povezovanje na ravni EU je za
Slovenijo zelo koristno, saj bo z izmenjavo dobrih praks in izkušenj lahko
izboljšala preprečevanje širjenja omenjene bolezni. Slovenija bo okrepila
prizadevanja na področju preventive, zgodnjega odkrivanja, dostopa do
zdravljenja in zmanjševanja stigme in diskriminacije. V tem okviru bo pomembna
prenova dublinske deklaracije ter sodelovanje na področju cenovne politike
dragih zdravil.
Slovenija bo prednost še naprej namenjala dejavnostim in
ukrepom v skladu z Direktivo 2011/24/EU o uveljavljanju pravic pacientov pri
čezmejnem zdravstvenem varstvu za boljšo dostopnost do visoko kakovostnega
zdravstvenega varstva za državljane, varnosti zdravstvene obravnave ter
upravljanju s tveganji. Slovenija bo še naprej podpirala sodelovanje pri
ocenjevanju zdravstvene tehnologije na ravni EU, v evropskih referenčnih mrežah,
glede redkih bolezni, na področju e-Zdravja.
Dejavno bo sodelovala pri izmenjavi najboljših praks in
znanja tudi na področju ocenjevanja učinkovitosti zdravstvenih sistemov kot
mehanizmu za uporabo na nacionalni ravni. Slovenija bo še naprej zagovornik
aktivnosti digitalne agende EU ter s tem povezane tematike e-Zdravja. Treba se
bo osredotočiti tudi na poenostavitev postopkov uvajanja novih tehnologij (kot
so mZdravje in telemedicina) v zdravstvu. To bo vodilo v boljšo zdravstveno
oskrbo za paciente ter v boljšo dostopnost, učinkovitost in vzdržnost
zdravstvenega sistema.
Na področju zdravil in medicinskih pripomočkov Slovenija
podpira implementacijo spremembe dosedanjega regulatornega okvira preko
predlaganih uredb o medicinskih pripomočkih – Uredba o in vitro
diagnostičnih medicinskih pripomočkih in Uredba o medicinskih pripomočkih –
za zagotavljanje varnosti pacientov in spodbujanje inovacij. Slovenija tudi
podpira Predlog uredbe o zdravilih za uporabo v veterinarski medicini ter
Predlog uredbe o zdravilih.
Slovenija bo s ciljem obvladovanja stroškov, s tem povezanih cen
zdravil ter nemotene preskrbe z zdravili podprla krepitev sodelovanja držav članic
na področju skupnega naročanja zdravil, skupnih pogajanj o cenah (redke
bolezni) ter s tem večjo dostopnost do zdravstvenih tehnologij. S ciljem boljše
dostopnosti zdravil tudi na manjših trgih bo Slovenija še naprej podpirala
uporabo obstoječih mehanizmov in mrež.
Slovenija se bo zavzela za prostovoljno sodelovanje med
zdravstvenimi sistemi preko izmenjave informacij in dobrih praks drugih držav
članic, kar pomeni dodano vrednost z vidika boljše dostopnosti do zdravstvenih
tehnologij in boljše usposobljenosti zdravstvenih kadrov.
Slovenija bo še naprej aktivno vključena v aktivnosti Službe Evropske
komisije za strukturne reforme, področja pomoči: javno zdravje.
Z vidika zdravstvenega varstva oziroma zavarovanja bo
Slovenija aktivno vključena tudi v razpravo o reviziji uredb o koordinaciji
sistemov socialne varnosti, v katere je vključeno tudi področje dolgotrajne
oskrbe.
Kemikalije
Slovenija se pri oblikovanju kemijske zakonodaje zavzema za
sorazmerne, strokovno upravičene in utemeljene ukrepe, ki bodo prispevali k
varovanju zdravja ljudi in okolja, obenem pa zagotavljali pošteno in
nediskriminatorno porazdelitev obveznosti in stroškov. Zavzema se za ukrepe, ki
bi najmanj prizadeli majhna, srednje velika ali celo mikro podjetja, ki so v
Sloveniji v večini. Slabe socialne in ekonomske razmere namreč predstavljajo
dejavnik tveganja za zdravje ljudi.
Na področju kemikalij bodo med glavnimi nalogami v naslednjem
obdobju predvsem obravnava kriterijev za razvrstitev hormonskih motilcev (na
podlagi Uredbe o biocidnih proizvodih) ter obravnava rezultatov projekta
REFIT o ustreznosti in uspešnosti kemijske zakonodaje EU in z njim povezanih
morebitnih predlogov sprememb posameznih področnih predpisov.
V začetni fazi je tudi predlog sprememb in dopolnitev Direktive
65/2011/EU o omejitvah snovi v električni in elektronski opremi (RoHS –
Restriction of Hazardous Substances), ki predvidoma ne bo povzročal večjih
težav. Velik del delovanja predstavnikov Slovenije v EU bo tudi v naslednjem
obdobju usmerjen predvsem na delovanje v postopkih in procesih Evropske
komisije in Evropske kemijske agencije, kjer na različnih nivojih potekajo
obravnave posameznih snovi in priprava ukrepov za omejevanje tveganj za zdravje
ljudi in okolje v obliki delegiranih in izvedbenih predpisov.
Varstvo pred ionizirajočimi sevanji
Na področju varstva pred sevanji bo naloga držav članic, da
do začetka februarja 2018 v nacionalne pravne rede prenesejo vsebine direktive
EURATOM 2013/59 o temeljnih varnostnih standardih na področju varstva pred
sevanji, pri čemer bo poenotenje razumevanja posameznih določb vsebine
direktive bistvenega pomena.
OKOLJE
Glavna prizadevanja na področju varstva okolja bodo tudi v
prihodnje: okolju prijaznejši evropski semester s poudarkom na krožnem
gospodarstvu, pogajanja o različnih ukrepih za doseganje evropskih podnebnih
ciljev do 2030 in aktivnosti za uresničitev dogovorov iz Pariškega sporazuma.
Aktualne ostajajo tudi razprave o ureditvi področja ravnanja z odpadki, na novo
pa na pogajalsko mizo prihaja prenovljena zakonodaja s področja varstva vode.
Evropski semester in krožno gospodarstvo
Slovenija s sprejemom Okvirnega programa za prehod
v zeleno gospodarstvo, članstvom v fundaciji Ellen MacArthur in številnimi
dejavnostmi na področju krožnega gospodarstva sodi med dejavne zagovornice
trajnostnega razvoja na ravni EU. Že nekaj časa si prizadeva za oblikovanje
okvira spremljanja za zagotovitev napredka pri doseganju ciljev krožnega
gospodarstva ter doseganju vzajemnih koristi za okolje in gospodarsko rast.
Slovenija vidi možnost za tovrstno spremljanje tudi preko evropskega semestra.
Pomemben element prehoda v krožno gospodarstvo so ekoinovacije, ki morajo najti
ustrezno mesto v prihodnjih politikah EU.
Odpadki
V nadaljevanju pogajanj o odpadkovnem svežnju, ki obsega prenovo
zakonodaje o odpadkih in o odlaganju odpadkov na odlagališčih, o embalaži in
odpadni embalaži, o izrabljenih vozilih, o baterijah in akumulatorjih ter o
odpadni električni in elektronski opremi, bo Slovenija iskala gospodarne
rešitve, primerne tudi za trge, kot je slovenski. Uvajanje primerov dobre
prakse se mora kljub novi zakonodaji nadaljevati, zakonodajna prenova pa ne sme
povzročati dodatnih administrativnih bremen. Sprejeti cilji morajo izhajati iz
stroškovne učinkovitosti, nacionalnih okoliščin ter realnih zmožnosti za dosego
zastavljenih ciljev. Slovenija se strinja, da je treba dodatno pozornost
nameniti spodbujanju recikliranja in ponovne uporabe plastike v EU ter
zmanjšanju obremenitev okolja s plastičnimi odpadki, zlasti v morskem okolju,
kjer z zanimanjem pričakuje napovedano Strategijo EU o plastiki.
Podnebne spremembe
Srednjeročnim ciljem EU se bodo kmalu pridružili cilji za
posamezne države članice. Preko uredbe o delitvi bremen v sektorjih, ki niso
del sistema EU za trgovanje z emisijami, bodo države članice prevzele
svoj delež obveznosti za zmanjšanje emisij v sektorjih transporta,
gradbeništva, kmetijstva in odpadkov do leta 2030. Za Slovenijo je ključno, da
bo delitev pravična in stroškovno učinkovita. Ker so možnosti za ukrepanje na področju
tranzitnega prometa v Sloveniji omejene, mora končni dogovor upoštevati tudi te
okoliščine. Slovenija je vrsto desetletij vlagala v trajnostno gospodarjenje z
gozdovi in dosegla znatno zmanjšanje posledic izpustov toplogrednih plinov
preko ponorov, zato pričakuje, da se bo njen prispevek v pogajanjih o Predlogu
o vključitvi emisij toplogrednih plinov in odvzemov iz rabe zemljišč, spremembe
rabe zemljišč in gozdarstva v okvir podnebne in energetske politike do leta
2030 ustrezno upošteval.
Pogajanja o prenovljenem sistemu EU za trgovanje z
emisijami (ETS), instrumentu za zmanjšanje emisij toplogrednih plinov v
energetiki in industriji, vstopajo v sklepno fazo. Slovenija meni, da se mora
ETS okrepiti, saj gre za ključen instrument na področju podnebnih sprememb.
Končne rešitve morajo biti stroškovno učinkovite in zagotoviti ohranjanje
mednarodne konkurenčnosti podjetij, ki so izpostavljena t. i. uhajanju
ogljika.
Sprejeti srednjeročni cilji zmanjšanja toplogrednih plinov na
ravni EU terjajo številne ukrepe po vseh sektorskih politikah. Nastajajoča
nizkoogljična energetska politika EU z ambicioznimi cilji za energetsko
učinkovitost, novi ukrepi za trajnostno mobilnost in nižje emisije, vključno s
postopnim prehodom na vozila brez emisij, inovacije ter uvajanje novih
proizvodnih tehnologij in praks v gospodarstvu in kmetijstvu bodo pripeljali EU
in Slovenijo k zadanim ciljem. Stališča Slovenije do naštetih so obravnavana v
okviru posameznih politik.
Mednarodna podnebna pogajanja o izvajanju dogovorjenih okvirnih
ciljev iz Pariškega sporazuma se bodo, kljub zadnjim odločitvam ZDA,
nadaljevala, Slovenija pa bo tvorno sodelovala tudi naprej. Posebna pozornost
bo namenjena pogajanjem o mednarodnem sporazumu o emisijah iz zrakoplovov (v
okviru Mednarodne organizacije civilnega letalstva).
Voda
Voda je ključna dobrina, s katero razpolagamo. Kljub temu še
vedno številni po vsem svetu nimajo dostopa do pitne vode, ekstremni vremenski
pojavi kot posledica podnebnih sprememb neposredno vplivajo tudi na vodne cikle
(suše, poplave, itd.). Voda je pomemben element domačih in mednarodnih politik
– saj lahko pomeni vir sodelovanja ali pa konfliktov. Voda je tudi presečna
tema trajnostnega razvoja, zagotavljanja miru in varnosti, spoštovanja
človekovih pravic in ne nazadnje vseh "delovnih" procesov.
V letu 2016 je bila pravica do pitne vode vpisana v slovensko
ustavo, s čimer je bila ta pravica (na mednarodni ravni priznana leta 2010) v
Sloveniji zaščitena na najvišji pravni ravni. Slovenija si bo še naprej
prizadevala za krepitev priznavanja vode kot osnovne življenjske dobrine,
naravne in kulturne dediščine ter vse bolj cenjenega naravnega vira za
kakovostni trajnostni razvoj. Prav te komponente vode kot osnovne življenjske dobrine,
vode za razvoj in mir in za njeno zaščito, se dosegajo preko medsektorskega in
čezmejnega vodnega sodelovanja, saj voda ne pozna političnih meja.
Slovenija podpira tudi napovedane dejavnosti Evropske
komisije na področju trajnostnega upravljanja z vodo. Pripravlja se zakonodajni
predlog o minimalnih zahtevah glede kakovosti očiščene odpadne vode za njeno
ponovno uporabo, ki ga Slovenija z zanimanjem spremlja. Pri tem pa si bo
prizadevala za uravnotežene rešitve, ki ne bodo povzročale nepotrebnih
administrativnih bremen in stroškov ter bodo uporabo očiščene odpadne vode
obravnavale kot možnost, za katero se države članice EU odločajo glede na
nacionalne specifične razmere. Slovenija z zanimanjem pričakuje tudi predloge
za spremembo direktive o pitni vodi, ki jo bo Komisija predlagala v okviru programa
REFIT ter evropske državljanske pobude "Right2Water" (Pravica do
vode). V tem okviru se bo Republika Slovenija aktivno vključevala v postopek
spremembe direktive o pitni vodi z namenom, da slednja ne bo posegla v
izvajanje ustavno določene pravice do pitne vode, ki jo uživajo prebivalci
Republike Slovenije in si bo s predstavljanjem in promoviranjem zapisa pravice
do pitne vode v Ustavo Republike Slovenije in izvedbene zakonodaje prizadevala,
da tudi Evropska unija oziroma preostale države članice EU prepoznajo potrebo
po tem, da vodooskrba kot storitev ne more biti tržna dejavnost in jo je
smiselno izvzeti iz tržnih pravil in notranjega trga Evropske unije.
Jedrska varnost
Za Slovenijo varnost jedrskih objektov ostaja stalna
prioriteta. Slovenija podpira vse dejavnosti, ki prispevajo h krepitvi jedrske
varnosti in varstva pred sevanji v državah članicah, ne glede na to, ali pobuda
prihaja od Evropske komisije, Agencije za jedrsko energijo, Mednarodne agencije
za atomsko energijo ali posameznih držav. Slovenija podpira sklepanje
mednarodnih sporazumov Euratom s tretjimi državami na področju sodelovanja pri
uporabi jedrske energije in jedrski varnosti. Slovenija si bo prizadevala za
izpolnjevanje vseh zavez po mednarodnih sporazumih, konvencijah in standardih,
ki se nanašajo na jedrsko varnost, varovanje, varstvo pred sevanji in ravnanje
z radioaktivnimi odpadki in izrabljenim gorivom. Tudi v prihodnje bo sodelovala
pri projektih pomoči tretjim državam na tem področju.
KMETIJSTVO, GOZDARSTVO, RIBIŠTVO IN PREHRANA
Kmetijstvo
Evropska komisija bo nadaljevala delo ter obsežna
posvetovanja v zvezi s prihodnostjo, poenostavitvijo in posodobitvijo Skupne
kmetijske politike (SKP), da bi se kar najbolj povečal njen prispevek k
desetim prednostnim nalogam Komisije ter ciljem trajnostnega razvoja. V
letošnjem letu je Komisija začela javno posvetovanje o prihodnosti Skupne
kmetijske politike (SKP) po letu 2020, katerega cilj je opredeliti
prihodnje prednostne naloge na področju kmetijske politike. Razprava o SKP po
letu 2020 se je začela v začetku lanskega leta, Komisija naj bi do konca
letošnjega leta pripravila sporočilo s sklepi o trenutnem stanju SKP in možnih
ciljih politike, zakonodajne predloge pa naj bi pripravila spomladi prihodnjega
leta. Slovenija zagovarja, da je treba tudi v prihodnosti ohraniti močno SKP, z
ustreznimi finančnimi sredstvi in primernim naborom instrumentov, ki se bodo
med seboj dopolnjevali in dosegali sinergijske učinke, da bo lahko odgovarjala
na vse ključne izzive (npr. povečanje trajnostne kmetijske pridelave, ki manj
obremenjuje okolje), s katerimi se bo kmetijstvo EU soočalo v prihodnjih letih.
Pri tem Slovenija poudarja, da bi SKP morala biti osredotočena predvsem na
osnovno kmetijsko proizvodnjo, zagotavljati bi morala skupen okvir ukrepov in
biti hkrati dovolj prožna, da bo lahko ustrezno upoštevala izredno raznolikost
naravnih pogojev, struktur in tradicij kmetijstva v Evropi.
Na splošno Slovenija pozdravlja vse pobude Komisije, ki
vodijo v poenostavitve izvajanja SKP, zlasti zelene komponente, pri čemer nam
je pomembno, da je tudi pri izvajanju posameznih elementov dana državam
članicam zadostna mera fleksibilnosti ter s tem možnost prilagoditve stanju in
težavam v posamezni državi članici. Slovenija poziva k previdnosti, da predlogi
za poenostavitev ne bi povzročili nasprotnega učinka, vključno z dodatnimi
obremenitvami za kmeta ter dodatnimi stroški na strani upravnih organov. V
okviru poenostavitve izvajanja SKP se zavzemamo za nadaljevanje obravnave in
čimprejšnje sprejetje Predloga omnibus o spremembi večletnega finančnega
okvira1, v okviru katerega so zlasti pomembne poenostavitve, ki
se nanašajo na področje neposrednih plačil, poenotenje definicije za mlade
kmete, spremembe, vezane na izvajanje finančnih instrumentov, ter prilagoditve
ukrepov za vzajemne sklade in upravljanje z dohodkovnimi tveganji.
V zvezi s spremljanjem razmer na kmetijskih trgih EU
je za Slovenijo ključno, da se tudi v prihodnje na ravni EU zagotovi spremljanje
razmer na kmetijskih trgih (zlasti na področju pridelave mleka, kjer je poleg
prepovedi uvoza kmetijsko-živilskih proizvodov s poreklom EU na trg Ruske
federacije poleti 2014 in negativnih globalnih razmer v tem sektorju, imela
negativen vpliv tudi ukinitev sistema mlečnih kvot v letu 2015, kar je imelo za
posledico znatno povečanje proizvodnje in padca odkupnih cen mleka v EU,
vključno s Slovenijo) z namenom vnaprejšnje preprečitve hudih tržnih
neravnovesij ter da se v primeru že nastalih kriznih razmer in motenj na trgu
čim prej vzpostavi na ravni EU sistem ukrepov za njihovo hitro, učinkovito in
uspešno stabilizacijo ter sanacijo.
Kar zadeva položaj kmetov v verigi preskrbe s hrano, bo
Komisija glede na rezultate potekajočega dela projektne skupine za kmetijske
trge in foruma na visoki ravni o verigi preskrbe s hrano po potrebi razmislila
o nadaljnjih ukrepih. Za Slovenijo je sprejem zakonodajnih ukrepov EU, ki bi
omogočili izboljšanje pogajalskega položaja kmetov ter preprečevali
nepoštene trgovinske prakse v prehranski verigi oziroma vzpostavili enake
konkurenčne pogoje za vse akterje v verigi preskrbe s hrano, pomembna
prednostna naloga na področju kmetijstva. Sprejem skupnega okvira EU na tem
področju je nujen za zagotovitev delovanja skupnega trga, enotnih načel in
pristopov, saj velika podjetja s področja živilske predelave in trgovine
delujejo na celotnem trgu EU in je tudi zato potreben enoten odziv EU.
Slovenija se zavzema za čimprejšnji dogovor o Predlogu o
ekološki pridelavi in označevanju ekoloških proizvodov2, s
katerim bi uresničili skupni cilj glede večjega obsega in boljše kakovosti
ekološkega kmetovanja v EU, utrdili zaupanje potrošnikov v ekološke proizvode
in odstranili ovire za razvoj ekološkega kmetijstva, pa tudi okrepili nadzor na
področju uvoza ekoloških proizvodov iz tretjih držav.
Kot del krožnega gospodarstva EU se bo na področju kmetijstva
nadaljevala obravnava Predloga o gnojilih3, katerega cilj je
vzpostaviti enake pogoje za vsa gnojila, vključno s tistimi, ki nastanejo v
postopkih recikliranja, kar bo omogočilo, da se bodo na ravni EU povečale
možnosti industrije proizvodnje gnojil za dostop do notranjega trga, hkrati pa
se bodo zaradi opcijske harmonizacije lahko ohranili vzpostavljeni nacionalni
predpisi za gnojilne proizvode, ki so omejeni na nacionalne trge, kar Slovenija
podpira. Del krožnega gospodarstva so tudi ukrepi na ravni EU za zmanjšanje
količine zavržkov hrane, v okviru katerih Slovenija izpostavlja pomen kratkih
prevozov, zdrav način prehranjevanja in lokalno pridelano hrano, pa tudi, da
mora biti zmanjševanje količin odpadne hrane del širšega koncepta promocije
trajnostnih prehranskih sistemov. Vzpostavljena platforma bo pomembno
prispevala k uresničevanju ukrepov na tem področju in s tem k doseganju ciljev
trajnostnega razvoja do leta 2030, in sicer prepolovitve živilskih odpadkov na
prebivalca na maloprodajni in potrošniški ravni ter zmanjšanja izgub živil
vzdolž proizvodne in dobavne verige.
V povezavi s tolmačenjem prava EU o gensko spremenjenih organizmih
se v tem obdobju pričakuje predlog Komisije, ki bo urejal področje novih tehnik
za žlahtnjenje rastlin in vzreje živali. V zvezi s tem Slovenija zagovarja
ureditev področja na ravni EU in uporabo načela previdnostnega pristopa,
podobno kot pri uporabi in sproščanju gensko spremenjenih organizmov.
Gozdarstvo
Slovenija kot ena izmed najbolj gozdnatih držav Evrope z
dolgoletno tradicijo trajnostnega, sonaravnega in večnamenskega gospodarjenja z
gozdovi podpira nadaljnja prizadevanja glavne gozdarske politične pobude na
ravni EU – Forest Europe, da se poišče skupna podlaga za dokončanje
pogajanj in dosego dogovora o pravno zavezujočem sporazumu o gozdovih v Evropi,
katerega namen je krepitev politične zaveze glede trajnostnega gospodarjenja z
gozdovi in dolgoročnega zagotavljanja vseh funkcij gozdov (ekoloških, socialnih
in proizvodnih). Les predstavlja surovino obnovljivega izvora in ustreza
načelom trajnostnega razvoja, zato predstavlja za Slovenijo še posebej pomemben
model krožnega gospodarstva. Slovenija si bo tudi na EU ravni prizadevala za
spodbujanje razvoja gozdno-lesnih verig in posledično lesno-predelovalne
industrije. S tem bo zagotovljena učinkovita in celovita izraba lesa, ki za
Slovenijo predstavlja strateško in ekološko prijazno surovino in enega
najpomembnejših stebrov za prehod v zeleno krožno gospodarstvo in ustvarjanje
zelenih delovnih mest. EU sicer nima skupne gozdarske politike, vendar kljub
temu številne evropske politike in pobude vplivajo na posamezne gozdarske
politike držav članic, predvsem z vidika prilagajanja na podnebne spremembe. V
zvezi z vlogo gozdov pri boju proti podnebnim spremembam Slovenija razume in
podpira prizadevanja Komisije za zmanjšanje izpustov toplogrednih plinov, ki
vključujejo tudi področja, povezana z rabo tal, ter gozdarstvo. Pri tem pa
menimo, da je pri pripravi predpisov EU, ki urejajo t. i. sektor rabe zemljišč,
spremembe rabe zemljišč in gozdarstva (LULUCF – "land use, land-use change
and forestry"), treba upoštevati tudi nacionalne posebnosti držav članic
in številne koristi, ki izhajajo iz gozdov in kmetijstva, zlasti pa
zagotavljanje prehranske varnosti.
Ribištvo
Slovenija podpira ohranjanje in trajnostno upravljanje z
ribolovnimi viri v okviru izvajanja reformirane skupne ribiške politike EU. Pri
tem se zavzema za upoštevanje specifičnih in tradicionalnih značilnosti in
potreb slovenskega ribištva, ki nimajo negativnih vplivov na morsko okolje, za
ohranjanje in krepitev ribiškega sektorja ter za rešitve, ki z vidika
deležnikov ter upravljanja ne pomenijo nesorazmernih finančnih in
administrativnih obremenitev. Pri sprejemanju ukrepov upravljanja je nujno
upoštevati že izvedene ukrepe ter zagotoviti proporcionalnost ukrepov
upravljanja glede na količino ulova oziroma iztovora.
Slovenija bo dejavno sodelovala pri obravnavi Predloga
uredbe o vzpostavitvi večletnega načrta za male pelagične staleže v Jadranskem
morju, ki se neposredno nanaša na pomemben segment slovenske ribiške flote.
Pričakuje, da bodo v okviru prihodnje obravnave predloga uredbe v Svetu EU in
Evropskem parlamentu v besedilo vključena določila, ki bodo upoštevala
specifične značilnosti in potrebe slovenskega ribištva na tem področju, med
drugim zelo majhen delež ulova v Jadranu, kot tudi prizadevanja, ki jih je
Slovenija že vložila v doseganje trajnostnega upravljanja teh staležev.
V povezavi s tem je treba v primeru določanja omejitev ulova
za slovensko ribištvo v letnih uredbah o določitvi ribolovnih možnosti za vode
in plovila EU opredeliti tudi določila (kot je npr. rezervacija ribolovnih
možnosti), ki bodo omogočila nadaljevanje slovenskega ribištva.
Slovenija podpira regionalno sodelovanje v okviru reformirane
skupne ribiške politike. Tovrstno sodelovanje je nujnost na področju
upravljanja ribištva v severnem Jadranu, kjer je večina staležev deljenih,
njihov ohranitveni status pa je treba izboljšati. Slovenija bo v tem okviru
sodelovala z drugima državama članicama v Jadranu, med drugim za zagotovitev
ustreznega izvajanja obveznosti iztovora vsega ulova, ob upoštevanju
značilnosti slovenskega ribištva.
Veterinarske in fitosanitarne zadeve
Zakonodajni okvir za posodobitev, poenostavitev in okrepitev agroživilske
verige v Evropi Pametnejša pravila za varnejšo hrano in krmo je
postavljen v štirih sprejetih uredbah. Komisija je pričela s pripravo
delegiranih in izvedbenih aktov, s katerimi bodo podrobneje opredeljena pravila
izvajanja načel iz osnovnih uredb. Komisija je začela posvetovanje z državami članicami
za sprejem izvedbenih aktov ter posvetovanje s strokovnjaki za sprejem
delegiranih aktov. V naslednjih letih pričakujemo zelo intenzivne dejavnosti na
tem področju.
Slovenija pričakuje dokončanje dela pri zakonodajnem svežnju
za posodobitev, poenostavitev in okrepitev agroživilske verige v Evropi Pametnejša
pravila za varnejšo hrano in krmo. Dogovor med institucijami EU je že
dosežen, trenutno poteka delo na sekundarni ravni, tj. delegiranih in
izvedbenih aktih, s katerim se bodo podrobneje opredelila pravila izvajanja
načel iz osnovnih uredb.
Pogajanja o dveh zakonodajnih predlogih, ki sta med seboj
tesno vsebinsko povezana, še potekajo. Gre za Predlog uredbe o medicirani
krmi in Predlog uredbe o veterinarskih zdravilih. Glede na to, da
oba predloga narekujeta istovrstne rešitve za usklajena pravila v EU na tem
področju, je zaradi nujnosti hkratne veljavnosti teh pravil za Slovenijo
ključnega pomena, da se v okviru institucij EU zagotovi sočasna obravnava obeh
zakonodajnih predlogov. Za Slovenijo je pomembno, da se zagotovijo in
izboljšajo možnosti za zdravljenje živali, ki niso namenjene proizvodnji živil,
in da so pogoji glede proizvodnje, dajanja na trg in uporabe medicirane krme
obravnavani ločeno glede na to, ali gre za živali, namenjene za proizvodnjo
živil, oziroma živali, ki niso namenjene proizvodnji živil. Slovenija poudarja,
da je treba medicirano krmo proizvajati samo z zdravili za uporabo v veterinarski
medicini, ki so predhodno odobrena v ta namen, ter da za uvoženo medicirano
krmo veljajo enakovredne zahteve, kot veljajo za proizvodnjo in dajanje na trg
v EU, pri tem pa bi morali upoštevati tudi pravila, ki veljajo za uvoz
veterinarskih zdravil znotraj EU.
V zvezi s tema dosjejema se Slovenija zavzema za preudarno in
odgovorno rabo protimikrobnih zdravil, kar je zelo pomembno za obvladovanje
mikrobne odpornosti. Skupna prenovljena strategija EU bo pomembno prispevala v
boju proti mikrobni odpornosti, saj bo z njo zagotovljeno ukrepanje v vseh
državah članicah.
Slovenija zagovarja proaktivno delovanje na področju zaščite
živali, saj je dobrobit živali povezana z zdravjem živali in javnim zdravjem in
jo je treba urejati celostno. Pri tem pa mora biti prioriteta dosledno
izvajanje obstoječih predpisov, ki urejajo to področje. Vzpostavljena platforma
za dobrobit živali bo prek boljše izmenjave informacij in primerov dobre prakse
pomemben prispevek k odzivanju na pričakovanja državljanov EU. Menimo tudi, da
je vključitev področja dobrobiti živali v trgovinske sporazume EU s tretjimi
državami korak v pravo smer, zlasti z vidika zaščite visokih standardov, ki
veljajo v EU.
Ena od prednostnih nalog EU na področju zdravja rastlin bo
razvoj sistema pripravljenosti na učinkovito ukrepanje v primeru izbruhov
karantenskih škodljivih organizmov rastlin, ki temelji tudi na krepitvi
ozaveščenosti ljudi. To je eno ključnih orodij za uspešno obvladovanje izrednih
razmer ob večjih izbruhih škodljivih organizmov rastlin, ki imajo lahko zelo
negativne gospodarske, družbene in okoljske posledice. Pripravlja se Strategija
krepitve ozaveščenosti o zdravju rastlin, ki bo omogočala sistematičen in
usklajen pristop ter bo v pomoč državam članicam pri obvladovanju izrednih razmer.
Slovenija podpira skupen pristop in medsebojno sodelovanje držav članic in
Komisije, ustanovitev posebne delovne skupine strokovnjakov držav članic,
dostop do informativnega gradiva držav članic, organiziranje skupnih delavnic
in usposabljanj v zvezi z ozaveščanjem.
Slovenija dejavno sodeluje pri razvoju globalnih strateških
tem glede varstva rastlin v Evropski uniji, ki se nanašajo tako na mednarodno
trgovino z rastlinami in rastlinskimi proizvodi kot na rastoča tveganja za
prenos bolezni in škodljivcev zaradi spletne trgovine in potniške prtljage.
Podpiramo dejavnosti za razglasitev Mednarodnega leta zdravja rastlin 2020, da
bi povečali čuječnost družbe v zvezi s pomenom zdravih rastlin kot pogoja za
pridelavo zdrave hrane in krme ter za ohranitev rastlinskih vrst, pomembnih za
preživetje človeka in živali. Dejavno bomo tudi spodbujali preventivno in
trajnostno varstvo zdravja rastlin v okviru zagotavljanja prehranske varnosti,
trajnostnega kmetijstva in gozdarstva ter hitrega odzivanja in ukrepanja na
ogrožajoče nove vrste škodljivih organizmov. Pri tem se bomo povezovali z
državami v regiji, ki imajo podobne naravne in gospodarske značilnosti.
Slovenija podpira razvoj globalnih standardov za
fitosanitarne ukrepe, ki se uporabljajo pri postopkih urejanja uvozno-izvoznih odnosov
in dosjejev pri trgovanju z rastlinskim blagom s tretjimi državami in podpirajo
rastoče gospodarstvo pri dostopu na tretje trge. Zlasti je treba razviti nove
standardne postopke za obvladovanje tveganj prenosa živih škodljivih organizmov
z različnimi vrstami rastlinskega blaga iz tretjih držav, vključno s sadjem in
zelenjavo, lesom in lesenim pakirnim materialom, ki zadeva širše gospodarstvo,
dejavno v mednarodni trgovini. Ena od prednostnih nalog je tudi razvoj
standardnih postopkov za elektronsko poslovanje pri uvozu in izvozu (ePhyto –
elektronsko fitosanitarno spričevalo) ter vključitev elektronskega poslovanja v
nadzor meja EU skozi enotno okno s carinskim sistemom za namene olajševanja
trgovine.
Varna in kakovostna hrana
V nekaterih državah članicah EU se je pojavila problematika dvojne
kakovosti prehranskih proizvodov, ki se na skupnem trgu tržijo pod eno blagovno
znamko. Problematika dvojne kakovosti je bila letos izpostavljena tudi v okviru
zasedanj Sveta EU in Evropskega sveta. Komisija bo v prihodnjem obdobju po
potrebi pripravila predlog ukrepov, s katerimi bo reševala problematiko, ki ne
bo zakonodajne narave. Strinjamo se z uveljavitvijo načela, da morajo biti vsi
proizvodi, ki se tržijo pod eno blagovno znamko, enake kakovosti oziroma morajo
imeti enako vsebnost sestavin ustrezne kakovosti ne glede na državo članico EU,
v kateri se tržijo. Dopuščamo možnost, da gre lahko pri proizvodnji in
distribuciji prehrambnih izdelkov, ki so namenjeni trženju na različnih trgih, v
nekaterih primerih tudi za prilagajanje okusa posameznih proizvodov
prevladujočemu okusu potrošnikov v posamezni državi članici, vendar poudarjamo,
da se slednje ne sme izvajati na račun kakovosti surovin ter posledično
kakovosti samega izdelka. Pri tem sta ključna ukrepa, s katerima bi lahko
preprečili ali omilili tovrstne prakse, informiranje javnosti o ugotovljenih
razlikah na podlagi strokovnih in neodvisnih študij, s katerimi se seznanijo
tudi proizvajalci, ter izvajanje poglobljenega nadzora v okviru obstoječe zakonodaje
o varnosti in kakovosti hrane ter zakonodaje s področja zaščite pravic
potrošnika. Slovenija v zvezi s tem opozarja tudi na pomembnost označevanja
porekla surovin, kar je za potrošnike pomemben vir informacij, ki jim omogoča
komuniciranje s proizvajalci ter večje zaupanje v samega proizvajalca ter
kakovost njegovih proizvodov.
PRAVOSODJE
Varstvo osebnih podatkov
Aprila 2016 sta bili sprejeti Uredba (EU) 2016/679
Evropskega parlamenta in Sveta z dne 27. aprila 2016 o varstvu
posameznikov pri obdelavi osebnih podatkov in o prostem pretoku takih podatkov
ter o razveljavitvi Direktive 95/46/ES (t. i. Splošna uredba o varstvu
podatkov) in Direktiva (EU) 2016/680 Evropskega parlamenta in Sveta z
dne 27. aprila 2016 o varstvu posameznikov pri obdelavi osebnih podatkov,
ki jih pristojni organi obdelujejo za namene preprečevanja, preiskovanja,
odkrivanja ali pregona kaznivih dejanj ali izvrševanja kazenskih sankcij, in o
prostem pretoku takih podatkov ter o razveljavitvi Okvirnega sklepa Sveta 2008/977/PNZ
(t. i. policijska direktiva). Skupaj pomenita celovito reformo varstva
osebnih podatkov v EU; veljati bosta začeli maja 2018. Slovenija se dejavno
pripravlja na izvajanje, prenos v slovenski pravni red in začetek uporabe.
Januarja 2017 je Evropska komisija predstavila Predlog
uredbe Evropskega parlamenta in Sveta o varstvu posameznikov pri obdelavi
osebnih podatkov v institucijah, organih, uradih in agencijah Unije in o
prostem pretoku takih podatkov ter o razveljavitvi Uredbe (ES) št. 45/2001
in Sklepa št. 1247/2002/ES, ki bo uredila navedeno materijo, saj je ta
izvzeta iz Splošne uredbe o varstvu podatkov. Poglavitni cilj predloga
uredbe je posodobiti, tj. v čim večji meri uskladiti, določbe o varstvu osebnih
podatkov pri njihovi obdelavi v okviru institucij, organov, uradov in agencij
EU. Predmetna uredba naj bi začela veljati istočasno kot Splošna uredba o
varstvu osebnih podatkov. Svet za pravosodje in notranje zadeve je na
junijskem zasedanju potrdil splošni pristop.
Slovenija meni, da mora za institucije EU veljati istovrsten
režim kot za ostale upravljavce, razen če obstajajo prepričljivi razlogi za
odmik, in podpira prizadevanja Evropske komisije za posodobitev področja
varstva osebnih podatkov pri delovanju institucij in organov EU ter za dokončanje
celovite reforme prava varstva osebnih podatkov.
Slovenija se zavzema, da bo posodobitev sprejeta in
uveljavljena do začetka veljavnosti Splošne uredbe o varstvu osebnih
podatkov (maja 2018), s čimer bo za veliko večino obdelave osebnih podatkov
v EU začel veljati nov, zanesljivejši in sodobnim razmeram prilagojen režim.
Trenutno veljavna Direktiva o varstvu osebnih podatkov je namreč iz leta
1995.
Slovenija je konstruktivna v pogajanjih, a ima pridržke do
nekaterih še odprtih točk, predvsem glede omejitve pravice varstva osebnih
podatkov z notranjimi predpisi. Načelno nasprotuje, tudi z vidika Listine EU
o temeljnih pravicah, da bi bile možne omejitve posameznih določb uredbe z
notranjimi predpisi, saj se lahko omejitve pravice varstva osebnih podatkov določajo
zgolj s predpisom na ravni zakona.
Decembra 2016 je Sodišče EU v zadevi C-203/15 Tele2
odločilo, da so nacionalne ureditve, ki operaterjem elektronskih komunikacij
(telefonija, internet) predpisujejo obvezno hrambo podatkov o prometu za vse naročnike
in uporabnike (tj. neselektivno hrambo), neskladne z Direktivo o zasebnosti
in elektronskih komunikacijah oziroma Listino temeljnih pravic. Po
mnenju Sodišča EU splošna in neselektivna hramba več ni možna. Države članice
(zlasti organi pregona) ter Europol in Eurojust so izrazili močno zaskrbljenost
glede negativnega vpliva sodbe na kazenske postopke. Zato so Evropsko komisijo
pozvali k pripravi smernice glede še dopustnih oblik hrambe. Stališče Slovenije
je, da določitev obvezne neselektivne hrambe prometnih podatkov (tj. za vse
naročnike) ni več dopustna. Slovenija bo sodelovala v posebej za ta namen
sklicanem formatu delovne skupine Dapix (Prijatelji predsedstva), ki preučuje
posledice sodbe Tele2. Poleg tega pričakujemo nove primere pred Sodiščem
EU glede hrambe podatkov.
Pravosodno sodelovanje v civilnih zadevah
Evropska komisija je v novembru 2016 predložila nov
zakonodajni predlog z insolvenčnega področja, ki je namenjen oblikovanju novega
pristopa k poslovnemu neuspehu in insolventnosti. Ključni cilj predloga je
zmanjšati najpomembnejše ovire za prosti pretok kapitala, ki izhajajo iz razlik
med okviri držav članic za prestrukturiranje in insolventnost. Cilj je tudi, da
bi imele vse države članice vzpostavljena ključna načela o učinkovitih okvirih
preventivnega prestrukturiranja in drugi priložnosti ter ukrepih za povečanje
učinkovitosti vseh vrst postopkov v primeru insolventnosti s skrajšanjem
njihovega trajanja, znižanjem povezanih stroškov in izboljšanjem njihove
kakovosti.
Slovenija podpira cilje Predloga direktive o okvirih
preventivnega prestrukturiranja, drugi priložnosti ter ukrepih za povečanje
učinkovitosti postopkov prestrukturiranja, postopkov v primeru insolventnosti
in postopkov za odpust dolgov ter spremembi Direktive 2012/30/EU. Zadeve v
zvezi z insolventnostjo imajo močno EU-razsežnost, saj je zelo malo podjetij
samo nacionalnih, kadar se upoštevajo vidiki, kot so njihova baza strank,
dobavna veriga, področje dejavnosti ter baza vlagateljev in kapitala. Z večjim
zbliževanjem postopkov na področju insolventnosti in prestrukturiranja bi se
omogočila večja pravna varnost za čezmejne vlagatelje in spodbudilo pravočasno
prestrukturiranje podjetij v finančnih težavah, ki so sposobna preživeti, ter
preprečile nepotrebne izgube delovnih mest. Minimalni standardi (minimalna
harmonizacija) so najustreznejše sredstvo, da se zagotovi skladen okvir v vseh
državah članicah, hkrati pa državam članicam omogoči, da gredo dlje od določb
direktive.
V juniju 2016 je bil objavljen predlog prenove Uredbe
Bruselj IIa, ki ureja pristojnost in priznavanje ter izvrševanje sodnih
odločb v zakonskih sporih in sporih v zvezi s starševsko odgovornostjo.
Slovenija prenovo uredbe načeloma podpira. Od prve revizije v letu 2004 je
namreč Sodišče EU izdalo kar nekaj odločb v zvezi z razlago posameznih določb
uredbe, prav tako pa so se v praksi odprla številna vprašanja, ki terjajo
rešitve. Poleg tega je potrebna tudi prilagoditev uredbe glede na prenovo
ostalih instrumentov na področju pravosodnega sodelovanja (npr. Uredba
Bruselj Ia). Slovenija soglaša, da bi morala ta uredba kot temelj
pravosodnega sodelovanja v družinskih zadevah družinam, ki se soočajo z
mednarodno razvezo oziroma prenehanjem življenjske skupnosti, zagotoviti še
večjo pravno varnost in predvidljivost kot do sedaj. Tako podpiramo namero
Evropske komisije predvsem glede razširitve prostega pretoka sodnih odločb in
odprave eksekvature tudi za druge zadeve starševske odgovornosti, kot je
pravica do varstva in vzgoje otroka.
V obdobju julij 2017–december 2018 se pričakuje intenzivno delo
na uredbi. Pogajalsko najzahtevnejši bosta verjetno novo poglavje o mednarodni
ugrabitvi otrok in poglavje o priznanju in izvršitvi sodnih odločb glede
starševske odgovornosti.
Evropska komisija je decembra 2015 predstavila dva
zakonodajna predloga v okviru enotnega digitalnega trga (potrošniške pogodbe): Predlog
direktive Evropskega parlamenta in Sveta o nekaterih vidikih pogodb o dobavi
digitalnih vsebin in Predlog direktive Evropskega parlamenta in Sveta o
nekaterih vidikih pogodb za spletne in druge prodaje blaga na daljavo.
Svet za pravosodje in notranje zadeve je junija 2017 po zelo
intenzivnih pogajanjih potrdil splošni pristop pri Predlogu direktive za
dobavo digitalnih vsebin in s tem potrdil kompromisno besedilo za začetek
pogajanj s Parlamentom. Pričakuje se, da bo v obdobju julij 2017–december 2018
delo v okviru Sveta intenzivno potekalo na drugem predlogu v zvezi s spletno in
drugo prodajo blaga na daljavo, o katerem bodo ministri razpravljali že julija
2017 na neformalnem zasedanju Sveta za pravosodje in notranje zadeve.
V letu 2018 se pričakuje objava predloga prenove Uredbe
(ES) št. 1393/2007 Evropskega parlamenta in Sveta o vročanju sodnih in
izvensodnih pisanj v civilnih ali gospodarskih zadevah v državah članicah
(vročanje pisanj) in razveljavitvi Uredbe Sveta (ES) št. 1348/2000 ter
predloga prenove Uredbe Sveta (ES) št. 1206/2001 z dne
28. maja 2001 o sodelovanju med sodišči držav članic pri pridobivanju
dokazov v civilnih ali gospodarskih zadevah. Pričakovati je, da bo pri Uredbi
o vročanju pisanj velik poudarek na e-vročanju, pri Uredbi o izvajanju
dokazov pa na videokonferencah.
Pravosodno sodelovanje v kazenskih zadevah 
Predlog uredbe Sveta o ustanovitvi Evropskega javnega
tožilstva (EPPO – European Public Prosecutor's Office) je Evropski svet
obravnaval marca 2017 na podlagi skupnega pisma 17 držav članic, tudi
Slovenije, predsedniku Evropskega sveta. Šlo je za postopek na podlagi Pogodbe
o delovanju EU (PDEU), ki predvideva, da se poskuša doseči soglasje o
predlogu na Evropskem svetu, če soglasja ni bilo mogoče doseči v Svetu. Ker
tudi Evropski svet ni uspel doseči soglasja o predlogu, je ostala še možnost
sprožitve mehanizma za vzpostavitev okrepljenega sodelovanja po členu 86(1)
PDEU. Slovenija je bila v skupini 16 držav članic, ki so do začetka aprila 2017
obvestile Evropski parlament, Svet in Evropsko komisijo o nameri vzpostavitve
okrepljenega sodelovanja.
Svet za pravosodje in notranje zadeve je junija 2017 potrdil splošni
pristop za okrepljeno sodelovanje za ustanovitev Evropskega javnega tožilstva (Predlog
uredbe o implementaciji okrepljenega sodelovanja za ustanovitev Evropskega
javnega tožilstva). Pričakovati je, da bo Evropski parlament podal soglasje
že prihodnji mesec, kar pomeni, da bo uredba začela veljati to jesen, sam EPPO
pa bo vzpostavljen leta 2020 s sedežem v Luksemburgu.
Na Svetu EU za pravosodje in notranje zadeve junija 2017 je
dvajset držav članic potrdilo sodelovanje v Evropskem javnem tožilstvu.
Sodelovale bodo vse naše sosede (razen Madžarske), kar je za Slovenijo
ključnega pomena.
Slovenija bo v prihodnjem času aktivnosti usmerila v
zagotavljanje implementacije in v ustrezne spremembe nacionalne zakonodajne.
EPPO bo zagotavljal učinkovit pregon kaznivih dejanj, ki
škodujejo proračunu EU, in boljše sodelovanje med državami članicami pri
čezmejnih primerih s tega področja. Pristojen bo za pregon kaznivih dejanj
proti finančnim interesom EU, ki so opredeljena v Predlogu direktive
Evropskega parlamenta in Sveta o boju proti goljufijam, ki škodijo finančnim
interesom Unije, z uporabo kazenskega prava. V kratkem se pričakuje njen
sprejem.
Na izid pogajanj o EPPO je vezan tudi napredek glede Predloga
uredbe o Agenciji Evropske unije za pravosodno sodelovanje v kazenskih zadevah
(Eurojust), zato lahko pričakujemo nadaljevanje dela glede slednjega.
Marca 2017 je bila objavljena Direktiva Evropskega
parlamenta in Sveta o boju proti terorizmu in o nadomestitvi Okvirnega sklepa
Sveta 2002/475/PNZ o boju proti terorizmu. Slovenija se že pripravlja na
prenos direktive v nacionalno zakonodajo.
Podpiramo januarja 2016 predstavljeni Predlog direktive Evropskega
parlamenta in Sveta o spremembi Okvirnega sklepa Sveta 2009/315/PNZ v zvezi z
izmenjavo informacij o državljanih tretjih držav in evropskim informacijskim
sistemom kazenskih evidenc (ECRIS) ter o nadomestitvi Sklepa Sveta
2009/316/PNZ, saj pomeni izboljšanje in posodobitev dosedanjega sistema
sodelovanja med državami članicami in sistema izmenjave informacij iz kazenskih
evidenc obsojencev. Junija 2017 bo Evropska komisija predstavila spremenjeno
različico predloga direktive.
Decembra 2016 je Evropska komisija predstavila paket novih
zakonodajnih aktov iz skupne agende boja proti financiranju kriminala in
terorizma: Predlog direktive Evropskega Parlamenta in Sveta o boju proti
pranju denarja s kazenskopravnimi sredstvi in Predlog uredbe Evropskega
parlamenta in Sveta o vzajemnem priznavanju odredb o zamrznitvi in zaplembi.
Slovenija podpira Predlog direktive o boju proti pranju
denarja s kazenskopravnimi sredstvi in si pri tem prizadeva, da bi bile
ustrezno upoštevane rešitve iz Varšavske konvencije glede definicije
kaznivega dejanja pranja denarja. Pri obravnavi predloga izhajamo tudi iz
načela zakonitosti v kazenskem pravu in si prizadevamo za zadostno jasnost in
določnost predlaganih norm. Svet za pravosodje in notranje zadeve je junija
2017 potrdil splošni pristop.
Prav tako podpiramo Predlog uredbe o vzajemnem priznavanju
odredb o zamrznitvi in zaplembi, saj je namenjen izboljšanju stanja na
področju izvrševanja in priznavanja odredb o zamrznitvi in odvzemu premoženjske
koristi. Obenem pa smo nezadovoljni s tem, da EU še ni začela reševati
problematike priznavanja in izvrševanja odredb, izdanih v civilnem postopku.
Leta 2016 je bil sprejet paket novih direktiv s področja
procesnih pravic: Direktiva (EU) 2016/343 Evropskega parlamenta in Sveta z
dne 9. marca 2016 o krepitvi nekaterih vidikov domneve nedolžnosti in
krepitvi pravice biti navzoč na sojenju v kazenskem postopku (PDI), Direktiva
(EU) 2016/1919 Evropskega parlamenta in Sveta z dne 26. oktobra
2016 o brezplačni pravni pomoči za osumljene in obdolžene osebe v kazenskem
postopku ter za zahtevane osebe v postopku na podlagi evropskega naloga za
prijetje, Direktiva (EU) 2016/800 Evropskega parlamenta in sveta z dne
11. maja 2016 o procesnih jamstvih za otroke, ki so osumljene ali
obdolžene osebe v kazenskem postopku. Slovenija bo zagotovila ustrezen
prenos v naš pravni red.
Evropska komisija bo v kratkem pričela posvetovanje z
državami članicami za pripravo novega zakonodajnega predloga za boj proti
goljufijam in ponarejanju negotovinskih načinov plačevanja.
Zavoljo vedno večjega števila primerov kibernetskega
kriminala in potrebe po zagotovitvi elektronskih dokazov pri pregonu kaznivih
dejanj nasploh, je Svet za pravosodje in notranje zadeve junija 2016 Evropski
komisiji dal mandat, da podrobno razišče več ključnih področij pridobivanja
elektronskih dokazov, vključno z vprašanjem določanja jurisdikcije v
kibernetskem prostoru, in pripravi predloge konkretnih rešitev. Slovenija
dejavno sodeluje pri delu Delovne skupine za e-evidence in izmenjuje izkušnje z
drugimi državami članicami. Prav tako sodeluje v projektu izmenjave dokazov s
sodišči drugih držav članic preko sistema e-CODEX. Prizadeva si za usklajevanje
dela vseh različnih deležnikov na ravni EU, da ne bi prihajalo do podvajanj.
Pričakujemo, da bo Evropska komisija predstavila zakonodajni predlog v začetku
leta 2018.
Evropska komisija posveča posebno pozornost tudi boju proti
sovražnemu govoru na spletu, saj gre za problematiko, ki je vse bolj pogosta.
Evropska komisija je leta 2016 skupaj s štirimi največjimi informacijskimi
podjetji pripravila kodeks ravnanja za preprečevanje nezakonitega sovražnega
govora na spletu. Eno leto po sprejetju so nevladne organizacije in javni
organi v 24 državah članicah opravili oceno, ki je pokazala, da so podjetja
dosegla velik napredek pri izpolnjevanju svojih zavez, vendar nekateri izzivi
ostajajo. Evropska komisija bo z organizacijami civilne družbe še naprej
spremljala izvajanje kodeksa ravnanja.
Temeljne pravice
Nadaljevala se bodo prizadevanja za pristop EU k Evropski konvenciji
o človekovih pravicah in temeljnih svoboščinah (EKČP). Slovenija ves čas
podpira pristop EU k tej konvenciji, saj bo s pristopom spoštovanje človekovih
pravic s strani EU podvrženo zunanjemu nadzoru Evropskega sodišča za človekove
pravice v Strasbourgu. V sedanji fazi postopka se preučujejo pomanjkljivosti
osnutka pristopnega sporazuma, ki jih je izpostavilo Sodišče EU, poleg tega pa
se išče način, kako bi dosegli odpravo ugotovljenega neskladja med osnutkom
sporazuma in temeljnima Pogodbama EU. Rezultat mora biti učinkovita krepitev
varstva človekovih pravic in temeljnih svoboščin ter vladavine prava.
Nadaljevala se bodo tudi prizadevanja za pristop Evropske unije
h Konvenciji Sveta Evrope o preprečevanju in boju proti nasilju nad ženskami in
nasilju v družini, t. i. Istanbulska konvencija. Ta konvencija, ki v
75. členu daje možnost, da k njej pristopi tudi EU, je najobsežnejši
mednarodni pravni instrument, ki lahko pripomore k preprečevanju nasilja nad
ženskami in deklicami v EU. Dodana vrednost podpisa Istanbulske konvencije
s strani EU bi bila tudi v vzpostavitvi mehanizma za spremljanje izvajanja
konvencije, ki bo odgovoren za zbiranje podatkov ter pripravo poročila o
zakonodajnih in drugih ukrepih za izvajanje njenih določb, ki bo nato predložen
skupini strokovnjakov in strokovnjakinj za ukrepanje proti nasilju nad ženskami
in nasilju v družini.
Slovenija podpira Predlog sklepa Sveta o sklenitvi, v
imenu Evropske unije, Konvencije Sveta Evrope o preprečevanju nasilja nad
ženskami in nasilja v družini ter o boju proti njima ter Predlog sklepa Sveta o
podpisu, v imenu Evropske unije, Konvencije Sveta Evrope o preprečevanju nasilja
nad ženskami in nasilja v družini ter o boju proti njima. Pri tem posebej
opozarja na vprašanje razmejitve pristojnosti med EU in državami članicami ter
na vprašanje pravne podlage. Zaradi razhajanj držav članic, ki pa si praviloma
želijo napredka, se nadaljuje razprava le o predlogu sklepa Sveta o podpisu
konvencije, ne pa še o sklenitvi. Države članice se glede vsebine sklepov še
vedno razhajajo. Pričakovati je čimprejšnji pristop k podpisu konvencije, do
sklenitve pa bo poteklo še nekaj časa, ker je treba pripraviti še Kodeks
ravnanja po vzoru kodeksa ravnanja glede izvajanja Konvencije ZN o pravicah
invalidov.
Na Sodišču EU se bo leta 2019 zaključila zadnja, tretja faza
povečanja števila sodnikov na Splošnem sodišču. Zaradi postopnega širjenja
pristojnosti Splošnega sodišča od njegove ustanovitve naprej je temu sodišču
predloženo čedalje več zadev. Ker je število vloženih zadev tako naraščalo, se
je povečalo število nerešenih zadev in podaljšal se je čas trajanja postopkov. Ker
je bilo to podaljševanje težko sprejemljivo za stranke, zlasti glede na zahteve
iz 47. člena Listine Evropske unije o temeljnih pravicah in
6. člena Evropske konvencije o varstvu človekovih pravic in temeljnih
svoboščin, in ker so vzroki za položaj, v katerem se je znašlo Splošno
sodišče, strukturni, se je za odpravo tega položaja kot najbolj realna možnost
pokazalo povečanje števila sodnikov. Za Slovenijo je bilo bistveno izrecno pravno
zagotovilo, da se bodo izvedle vse tri faze postopka, tj. da bodo imele po
koncu izvedene reforme vse države članice po dva sodnika na Splošnem sodišču,
ob predpostavki, da se Sodišče za uslužbence vključi v strukturo Splošnega
sodišča, oziroma da se spori v zvezi z javnimi uslužbenci Unije na prvi stopnji
ponovno dodelijo Splošnemu sodišču.
NOTRANJE ZADEVE
V letu 2015 se je kot posledica razmer na Bližnjem vzhodu odprla
t. i. zahodnobalkanska migracijska pot, ki je zaznamovala tudi dogajanje v
Sloveniji. Ob odsotnosti enotnega odziva EU so se države odzivale različno, saj
evropski sistem mednarodne zaščite in migracij ni bil ustvarjen za delovanje v
takšnih okoliščinah. Dejstvo, da so se nekatere države znašle pod nesorazmernim
migracijskim pritiskom, je spodbudilo Evropsko komisijo, da je pripravila Evropsko
agendo za migracije, ki je nakazala obrise skupnega evropskega pristopa k
migracijam in oblikovanje celostnega in enotnega odziva EU. Glede na različna
področja delovanja v okviru notranjih zadev, ki jih je bilo treba zaradi
migracijskega izziva dopolniti ali pa na novo urediti, Evropska agenda za
migracije neposredno ali posredno posega tako na področje priseljevanja in
azila kot tudi na področje notranje varnosti.
Slovenija še naprej podpira skupen odziv in politike EU v
zvezi z migracijami in pozorno spremlja razmere na zahodnobalkanski migracijski
poti. Meni, da mora EU še naprej tesno sodelovati z državami Zahodnega Balkana
ter jim zagotavljati podporo in pomoč.
Priseljevanje in azil
Evropska komisija je z namenom, da bi se bila EU v
srednjeročnem obdobju sposobna kosati s prihodnjimi izzivi na področju migracij
in mednarodne zaščite, maja 2016 predstavila prvi sklop treh zakonodajnih
predlogov za reformo Skupnega evropskega azilnega sistema:
-       
Predlog uredbe Evropskega parlamenta in Sveta o vzpostavitvi meril in
mehanizmov za določitev države članice, odgovorne za obravnavanje prošnje za
mednarodno zaščito, ki jo v eni od držav članic vloži državljan tretje države
ali oseba brez državljanstva (prenovitev) – nova Dublinska uredba;
-       
Predlog uredbe Evropskega parlamenta in Sveta o Agenciji Evropske
unije za azil in razveljavitvi Uredbe (EU) št. 439/2010;
-       
Predlog uredbe Evropskega parlamenta in Sveta o vzpostavitvi sistema
"Eurodac" za primerjavo prstnih odtisov zaradi učinkovite uporabe
[Uredbe (EU) št. 604/2013 o vzpostavitvi meril in mehanizmov za določitev
države članice, odgovorne za obravnavanje prošnje za mednarodno zaščito, ki jo
v eni od držav članic vloži državljan tretje države ali oseba brez
državljanstva], za prepoznavanje nezakonito prebivajočih državljanov tretjih
držav ali osebi brez državljanstva, in o zahtevah za primerjavo s podatki iz
sistema Eurodac s strani držav članic " organi pregona in Europol za
namene kazenskega pregona (prenovitev); 
sredi julija pa še dodatne štiri zakonodajne
predloge, ki pomenijo zaokroženo celoto reforme:
-       
Predlog uredbe Evropskega parlamenta in Sveta o standardih glede
pogojev, ki jih morajo izpolnjevati državljani tretjih držav ali osebe brez
državljanstva, da so upravičeni do mednarodne zaščite, glede enotnega statusa
beguncev ali oseb, upravičenih do subsidiarne zaščite, in glede vsebine te
zaščite ter spremembi Direktive Sveta 2003/109/ES z dne 25. novembra 2003
o statusu državljanov tretjih držav, ki so rezidenti za daljši čas;
-       
Predlog direktive Evropskega parlamenta in Sveta o standardih za
sprejem prosilcev za mednarodno zaščito (prenovitev);
-       
Predlog uredbe Evropskega parlamenta in Sveta o vzpostavitvi skupnega
postopka za mednarodno zaščito v Uniji in razveljavitvi Direktive 2013/32/EU;
-       
Predlog uredbe Evropskega parlamenta in Sveta o vzpostavitvi okvira
Unije za preselitev in spremembi Uredbe (EU) št. 516/2014 Evropskega
parlamenta in Sveta.
Glede na sklepe Evropskega sveta iz decembra 2016 mora biti
dogovor o reformi dosežen do sredine leta 2017. Slovenija reformo podpira, saj
je nujna. Imamo pa nekaj pomislekov, ki se nanašajo na korekcijski mehanizem
relokacije, na besedilo Predloga sprejemne direktive ter na obveznost
države za sodelovanje v programih trajne preselitve. To mora ostati
prostovoljna politična odločitev posamezne države članice. Menimo tudi, da
moramo kljub roku, ki ga je postavil Evropski svet, dati prednost kakovosti
pred hitrostjo. Spremenjena pravna podlaga bo namreč v večini primerov
sestavljena iz uredb, ki se bodo po uveljavitvi uporabljale neposredno, zato
morebitne kasnejše korekcije premalo premišljenih rešitev na ravni EU z
nacionalnimi predpisi ne bodo več možne.
Skladno s Sklepom Sveta 2016/1754, ki dopolnjuje Sklep
2015/1601 o vzpostavitvi ukrepov na področju mednarodne zaščite v korist
Italije in Grčije, Slovenija sodeluje v sistemu premestitev (t. i.
relokacije). Prve premestitve so bile opravljene maja 2016. Slovenija se uvršča
v skupino držav, ki izpolnjevanje danih zavez jemlje resno. Glede preselitev
(angl. resettlement) pa je Vlada RS 2016 odločila, da bo na podlagi Sklepa o
preselitvi 20.000 oseb, ki potrebujejo mednarodno zaščito, Slovenija iz
Turčije skupno sprejela 20 državljanov Sirije, ki se jim lahko prizna
status begunca, še dodatnih 40 pa na podlagi dogovora med EU in Turčijo. Prve
preselitve bodo izvedene v letošnjem letu.
Začasne premestitvene in preselitvene sheme so ključni
elementi ureditve Unije za boljše upravljanje migracij in odražajo načelo
odgovornosti in solidarnosti v praksi. Skupaj z vsemi drugimi ukrepi, ki so še
potrebni ali so bili že sprejeti za trajno zmanjšanje tokov nezakonitih
priseljencev v Evropo, so te sheme pomembna sestavina širše strategije za
pridobitev nadzora nad situacijo.
Zakonite migracije
Evropska komisija je junija 2016 predstavila Predlog
direktive Evropskega parlamenta in Sveta o pogojih za vstop in prebivanje
državljanov tretjih držav za namene visoko usposobljene zaposlitve, ki je
namenjen izboljšanju zmogljivosti EU, da privabi in zadrži visoko usposobljene
delavce iz tretjih držav, ter povečanju njihove mobilnosti in olajšanju
menjavanja delovnih mest v različnih državah članicah. Slovenija predlog
podpira, ima pa pomisleke glede določenih elementov predloga, ki ne ustrezajo
stanju in potrebam na slovenskem trgu dela.
Notranja varnost
Komisija je na podlagi ugotovitev iz tehnične študije,
rezultatov pilotnega projekta, tehničnih razprav s sozakonodajalcema in
deležniki ter javnega posvetovanja aprila 2016 predstavila spremenjen predlog
paketa Pametne meje. Paket zajema dva predloga uredb, in sicer Predlog
uredbe Evropskega parlamenta in Sveta o vzpostavitvi sistema vstopa/izstopa
(EES – Entry/Exit Sistem) za evidentiranje podatkov o vstopu in izstopu ter
zavrnitvi vstopa državljanov tretjih držav pri prehajanju zunanjih meja držav
članic Evropske unije in določitvi pogojev za dostop do EES zaradi
preprečevanja, odkrivanja in preiskovanja kaznivih dejanj ter spremembi Uredbe
(ES) št. 767/2008 in Uredbe (EU) št. 1077/2011 in Predlog uredbe
Evropskega parlamenta in Sveta o spremembi Uredbe (EU) 2016/399 v zvezi z
uporabo sistema vstopa/izstopa.
Tudi glede EES je Evropski svet decembra 2016 določil, da
mora biti dogovor s sozakonodajalcema dosežen do sredine letošnjega leta.
Slovenija predlog podpira, saj bo pripomogel k lažjemu in temeljitejšemu
nadzoru migracij, istočasno pa bo pod vnaprej določenimi pogoji zagotavljal
dostop do sistema organom pregona za potrebe preprečevanja, odkrivanja in
preiskovanja terorističnih in drugih hujših oblik kaznivih dejanj.
Novembra 2016 je Evropska komisija predstavila Predlog za
vzpostavitev evropskega sistema za potovalne informacije in odobritve
(ETIAS – European Travel Information and Authorisation System), ki bo zbiral
informacije o vseh potnikih, ki potujejo v EU, pri tem pa za vstop ne
potrebujejo vizuma. Gre za preverjanje in ocenjevanje tveganj za nedovoljene
migracije, varnost ali javno zdravje, ki se opravi še pred potovanjem na
schengensko območje tistih državljanov tretjih držav, ki so izvzeti iz vizumske
obveznosti. Sklepi Evropskega sveta iz decembra 2016 predvidevajo sprejem akta
do konca letošnjega leta. Slovenija je do predloga zadržana, saj je dodana
vrednost tega sistema v povezavi z mejno kontrolo na kopenski meji precej
nejasna, hkrati pa imamo zadržke tudi zaradi potencialno nezadostnih določb o
varstvu osebnih podatkov ter glede roka za sprejetje uredbe. Poleg tega se
zavzemamo za jasne določbe o tem, da se bo sistem uporabljal na zunanjih mejah
EU in ne schengenskega območja.
Decembra 2016 je Komisija predstavila zakonodajni paket za
vzpostavitev, delovanje in uporabo schengenskega informacijskega sistema (SIS),
ki obsega tri akte:
-       
Predlog uredbe Evropskega parlamenta in Sveta o vzpostavitvi,
delovanju in uporabi schengenskega informacijskega sistema (SIS) na področju
policijskega in pravosodnega sodelovanja v kazenskih zadevah, o spremembi
Uredbe (EU) št. 515/2014 in razveljavitvi Uredbe (ES) št. 1986/2006,
sklepa Sveta 2007/533/PNZ in sklepa Komisije 2010/261/EU;
-       
Predlog uredbe Evropskega parlamenta in Sveta o vzpostavitvi,
delovanju in uporabi schengenskega informacijskega sistema (SIS) na področju
mejne kontrole, o spremembi Uredbe (EU) št. 515/2014 in razveljavitvi
Uredbe (ES) št. 1987/2006; in
-       
Predlog uredbe Evropskega parlamenta in Sveta o uporabi schengenskega
informacijskega sistema za vrnitev nezakonito prebivajočih državljanov tretjih
držav.
Prva dva predloga skupaj tvorita pravno podlago za
vzpostavitev, delovanje in uporabo SIS, tretji predlog pa ju dopolnjuje in
vzpostavlja novo kategorijo ukrepov (izdane odločbe o vračanju). Trije ločeni
akti so potrebni zaradi upoštevanja različnega sodelovanja držav članic v
politikah EU na področju svobode, varnosti in pravice, vendar skupaj tvorijo
celovit sistem. Slovenija podpira sprejem novih uredb o uporabi SIS, saj bodo
pripomogle k večji preglednosti in omogočile učinkovitejše delovanje organov
preprečevanja, odkrivanja in preiskovanja kaznivih dejanj, zmanjšale sivo polje
nezakonitega prebivanja državljanov tretjih držav na območju EU ter pripomogle
k večji preglednosti nad izvrševanjem odločb o vračanju. V pogajanjih bo
Slovenija izhajala iz potrebe po robustnem in učinkovitem orodju za delo
policistov na eni strani ter varstva temeljnih človekovih pravic in načela
varstva osebnih podatkov, še posebej načela sorazmernosti, na drugi strani.
Slovenija še naprej podpira proces širitve schengenskega
prostora na Bolgarijo in Romunijo in ga ne pogojuje z dodatnimi pogoji, kot je
na primer mehanizem za sodelovanje in preverjanje, saj bi bilo uvajanje
kakršnih koli novih pravil nekorektno ter diskriminatorno. Prav tako podpira
proces širitve schengenskega prostora na Hrvaško, ko bo ta izpolnjevala vse
potrebne tehnične pogoje in uspešno opravila evalvacijo.
Uredba (EU) 2017/458 Evropskega parlamenta in Sveta s
15. marca 2017 o spremembi Uredbe (EU) 2016/399 v zvezi z okrepljenim
preverjanjem v ustreznih zbirkah podatkov na zunanjih mejah je začela
veljati s 7. aprilom 2017. Gre za spremembo Zakonika o schengenskih
mejah, ki spreminja dosedanje standarde opravljanja mejne kontrole pri
državljanih Evropske unije in drugih osebah, ki uživajo pravico do svobode gibanja.
Medtem ko so mejni policisti doslej pri državljanih Evropske unije izvajali
temeljno mejno kontrolo, pa so sedaj vsi potniki pri vstopu in izstopu iz
države podvrženi sistematični mejni kontroli v ustreznih podatkovnih bazah:
schengenskem informacijskem sistemu (SIS), Interpolovi podatkovni zbirki o
ukradenih in izgubljenih potovalnih dokumentih ter v nacionalnih zbirkah
podatkov o ukradenih, protipravno odtujenih, izgubljenih in razveljavljenih
potnih listinah.
Na to spremembo je predvsem vplival pojav tujih terorističnih
borcev, med katerimi je precej državljanov EU. Sistematična kontrola bo
prispevala k omejevanju tveganja in groženj notranji varnosti in javnemu redu
držav članic, ne glede na izvor takšne grožnje, tudi če prihaja s strani
državljanov EU.
Izvajanje sistematične kontrole pri vseh potnikih povzroča
precej težav, predvsem zastoje na mejnih prehodih in nezadovoljstvo potnikov.
Zato države članice in tudi Slovenija v skladu z Uredbo na določenih mejnih
prehodih, v kritičnih obdobjih na podlagi ocene tveganja lahko za določen čas
odstopajo od sistematičnega nadzora, da bi zmanjšale čakalne dobe na mejnih
prehodih.
Evropska komisija je 2. maja 2017 Svetu EU v obravnavo
predložila Predlog izvedbenega sklepa Sveta o priporočilu za podaljšanje
začasnega nadzora na notranjih mejah v izrednih okoliščinah, ki ogrožajo
splošno delovanje schengenskega območja, ki ga je Svet EU potrdil
11. maja 2017. Na podlagi sklepa se tako za nadaljnjih šest mesecev
podaljšuje nadzor tudi na slovensko-avstrijski meji. Hkrati pa je Komisija
predstavila tudi Priporočilo o sorazmernih policijskih kontrolah in
policijskem sodelovanju na schengenskem območju, v katerem države članice
poziva, naj postopoma prenehajo izvajati nadzor na mejah in istočasno začnejo
uvajati sorazmerne policijske kontrole na svojem ozemlju. Republika Slovenija
odločno nasprotuje podaljšanju nadzora na slovensko-avstrijski kopenski meji,
saj je takšno podaljšanje neutemeljeno. Poleg tega že dolgo opozarja, da bi države
članice za preprečevanje sekundarnih migracij morale predhodno izčrpati vsa
obstoječa policijska pooblastila, preden bi se sploh odločile za ponovno
vzpostavitev nadzora na notranjih schengenskih mejah. Zato pozdravljamo
priporočila o sorazmernih policijskih kontrolah in policijskem sodelovanju
v schengenskem območju, ki jih je pripravila Komisija.
Na področju boja proti terorizmu bo v naslednjem letu in pol
prednostno obravnavano preprečevanje radikalizacije in nasilnega ekstremizma.
Poudarek bo na delovanju Mreže za osveščanje o radikalizaciji (RAN). Ta je
usmerjena v preprečevanje radikalizacije, ki vodi v terorizem in nasilni
ekstremizem. RAN združuje strokovnjake iz vse Evrope, ki delujejo v praksi, v
direktnem stiku z ljudmi, ki so bili radikalizirani ali pa so potencialno ogroženi,
da se bodo radikalizirali. Slovenija podpira predlog Evropske komisije za
vzpostavitev skupine strokovnjakov na visoki ravni za preprečevanje
radikalizacije (HLEG-R), ki bi delovala po zgledu Strokovne skupine na visoki
ravni za izmenjavo informacij in zagotavljanje interoperabilnosti
informacijskih sistemov EU (HLEG). Zavzemamo se za horizontalni pristop pri
preprečevanju radikalizacije in vključenost vseh pomembnih akterjev, ne le
policije. Ocenjujemo, da bi bile za uspešno preprečevanje radikalizacije
velikega pomena skupne smernice na tem področju, ki bi poenotile pristope držav
članic, in izmenjava najboljših praks.
Civilna zaščita
Civilna zaščita s spodbujanjem celostnega pristopa pri
obvladovanju nesreč ostaja stičišče različnih politik, ki prispevajo k
zmanjševanju števila nesreč oziroma odpravljanju njihovih posledic. Slovenija
si bo še naprej prizadevala za povečanje zmožnosti za odzivanje na nesreče v
okviru mehanizma Unije na področju civilne zaščite, skupaj s krepitvijo
preventivnih ukrepov, ki se pripravljajo tudi v okviru drugih politik Unije. Še
naprej bo tudi zagovarjala upoštevanje načel subsidiarnosti, proporcionalnosti
in solidarnosti.
Slovenija se bo tudi v prihodnje zavzemala za nadaljevanje sodelovanja
EU s tretjimi državami na področju civilne zaščite, predvsem za tesno
sodelovanje z državami kandidatkami in vključevanje potencialnih kandidatk v
mehanizem Unije na področju civilne zaščite, ter za zagotavljanje podpore
državam v okviru sosedske politike pri razvoju civilne zaščite.
ZUNANJE ZADEVE IN OBRAMBA
Skupna zunanja in varnostna politika
Slovenija bo dejavno sooblikovala skupno zunanjo in varnostno
politiko EU, s čimer bo tudi uresničevala svoje zunanjepolitične cilje in svojo
odgovornost v svetu v skladu z Deklaracijo o zunanji politiki Republike
Slovenije ter Strategijo slovenske zunanje politike. V interesu Slovenije
sta močna skupna zunanja in varnostna politika EU in učinkovita Evropska služba
za zunanje delovanje, pomembna dejavnika tudi pri krepitvi obveščenosti,
prisotnosti in vključenosti Slovenije ter ostalih članic EU v aktualna svetovna
dogajanja. Slovenija se bo zavzemala, da EU s proaktivnim pristopom pri
obravnavanju ključnih vprašanj ostane močan in pomemben akter na mednarodnem
prizorišču ter svojo vlogo še okrepi. V skladu z ambicioznostjo in usmeritvami globalne
strategije EU Slovenija meni, da mora biti EU sposobna pravočasnega
ukrepanja, preprečevanja in posredovanja, upoštevajoč določbe Lizbonske
pogodbe in Ustanovne listine OZN.
Mir, varnost, spoštovanje mednarodnega prava ter politična stabilnost
v evropskem sosedstvu in v svetu ostajajo ključni interesi. Spoštovanje
demokracije, pravne države, človekovih pravic in temeljnih svoboščin so podlaga
in hkrati učinkovito sredstvo za ohranjanje mednarodnega miru in varnosti.
Slovenija bo zato izpostavljala varstvo, spodbujanje in uveljavljanje
človekovih pravic, vključno s krepitvijo vloge in moči žensk, ter si
prizadevala za prenos mednarodnopravnih norm in standardov v pravni red ter
prakso. Slovenija bo nadaljevala z dejavno zunanjo politiko človekovih pravic
tudi kot članica Sveta OZN za človekove pravice.
Pri sooblikovanju politik EU bo Slovenija dejavna pri
horizontalnih in regionalnih temah, ki so v njenem strateškem interesu. V
okviru skupne zunanje in varnostne politike EU bo prispevala k uresničevanju
svojih zunanjepolitičnih ciljev tako v evropski vzhodni in južni soseščini kot
na globalni ravni. Za Slovenijo je pomembno, da sta njena in evropska soseščina
varni, stabilni in demokratični, zato si bo še naprej dejavno prizadevala za
krepitev odnosov z državami evropske sosedske politike. Spodbujala jih bo pri
izvajanju reform na področju demokracije, vladavine prava in spoštovanja
človekovih pravic. Okrepljen politični dialog in partnerstvo sta še toliko
pomembnejša glede na številne izzive, ki so prisotni v evropski soseščini, zlasti
politična, gospodarska in družbena nestabilnost ter slab varnostni položaj,
dolgotrajne krize in konflikti, migracije, terorizem in nasilna radikalizacija.
Pri tem je treba ustrezno pozornost nameniti tudi okoljski in podnebni
varnosti. EU si mora še naprej odločno prizadevati za umirjanje napetosti, da
bi preprečili nadaljnjo polarizacijo in destabilizacijo širše regije soseščine.
V ospredju bodo še naprej najbolj pereča vprašanja Sirije, Libije, vzhodnega
dela Ukrajine, Iraka ter bližnjevzhodni mirovni proces. Intenzivno je treba
spremljati tudi razvoj položaja v drugih državah te regije.
V medsebojno povezanem svetu mora EU delovati globalno in v sodelovanju
z drugimi akterji. Odgovorno se mora zavzemati za mednarodno ureditev, ki
temelji na pravilih mednarodnega prava. Suverenost, neodvisnost in ozemeljska
celovitost držav, nedotakljivost meja in mirno reševanje sporov so ključni
elementi mednarodne varnostne ureditve. Slovenija bo še naprej zagovarjala
enotno in odločno nastopanje EU pri uveljavljanju mednarodnega prava,
demokracije, človekovih pravic, opolnomočenja žensk ter pravice vsake države,
da si svobodno izbere lastno prihodnost. Tem načelom bo sledila tudi pri
obravnavi političnih in varnostnih razmer v geografsko bolj oddaljenih regijah.
Slovenija bo še naprej poudarjala pomen nadaljnjega
sodelovanja EU s ključnimi globalnimi in regionalnimi silami, vključujoč
Združene države Amerike, Rusijo in Kitajsko. EU in ZDA od nekdaj veže trdno
čezatlantsko strateško partnerstvo, ki temelji na skupnih vrednotah
demokracije, pravne države in človekovih pravic ter skupnih interesih, zlasti
na varnostnem in gospodarskem področju. To partnerstvo, na razvoj katerega bo
vplivalo dogajanje tako na eni kot na drugi strani Atlantika, lahko pomembno
prispeva h krepitvi odpornosti, reševanju konfliktov in sodelovanju pri
učinkovitem globalnem upravljanju. Posebno pozornost bomo namenili tudi
krepitvi sodelovanja med EU in Kanado. Pristop EU do odnosov z Rusijo mora biti
še naprej usklajen in enoten, kar se v prvi vrsti nanaša na politiko
nepriznavanja nezakonite priključitve Krima ter spoštovanja ozemeljske
celovitosti in suverenosti Ukrajine. V dialogu z Rusijo mora EU poleg
nesoglasij izpostavljati tudi vprašanja, ki so v skupnem interesu. V zvezi s
Kitajsko si bo Slovenija še naprej prizadevala za usklajeno delovanje EU in
izkoriščanje možnosti povezovalnih platform med EU in Kitajsko.
Slovenija bo izpostavljala vzpostavitev trdnega in
kredibilnega strateškega partnerstva EU z mednarodnimi organizacijami, s
ključnim ciljem vzpostavitve mednarodnega okolja, ki bo pripomoglo k varnosti,
univerzalni trajnostni rasti (vključno z varovanjem okolja in bojem proti podnebnim
spremembam), dobremu upravljanju, vladavini prava in spoštovanju človekovih pravic.
Še naprej se bo zavzemala za podporo krepitvi delovanja celotnega sistema OZN
kot osrednjega globalnega multilateralnega mehanizma. Slovenija bo skušala
obstoječe mehanizme EU – v sinergiji z lastnimi prizadevanji in projekti – v
čim večji meri uporabiti tudi za večanje svoje prepoznavnosti v državah, kjer
ni prisotna z diplomatskimi predstavništvi. Na politični in delovni ravni bo
sodelovala v evropskih forumih z regionalnimi povezavami v Afriki, z arabskimi
in zalivskimi državami, v Jugovzhodni Aziji, Latinski Ameriki in Karibih.
Slovenija si bo prizadevala, da se bo EU dejavno zavzemala za
spoštovanje mednarodnega prava, mednarodnih pogodb in sprejetih mednarodnih razsodb.
Še naprej bo zagovarjala prednostno vključevanje preventivne diplomacije v
reševanje konfliktov ter zgodnje odkrivanje kršitev človekovih pravic.
Izpostavljala in promovirala bo uporabo sredstev mirnega reševanja sporov,
vključno z mediacijo. Slovenija se bo v okviru EU tudi zavzemala za podporo
prizadevanjem OZN za krepitev mediacijskih zmogljivosti ter njihovi večji
vključenosti v mirovne procese. Prav tako je treba udejanjati načela
odgovornosti zaščite prebivalstva pred množičnimi grozodejstvi na podlagi že
sprejetih zavez. Tudi v okviru skupne zunanje in varnostne politike EU bo
Slovenija še naprej dejavno zagovarjala globalno odpravo smrtne kazni,
spoštovanje mednarodnega humanitarnega prava, prava človekovih pravic in
begunskega prava ter podpirala Mednarodno kazensko sodišče.
Na področju migracij bo Slovenija zagovarjala takšne politike
EU, ki bodo prinašale uspešno in dolgoročno vzdržno upravljanje migracijskih
tokov. Pri tem so ključni celovit pristop in usklajeno delovanje med
institucijami EU in državami članicami ter tesno sodelovanje z mednarodnimi
organizacijami, predvsem Mednarodno organizacijo za migracije in Visokim
komisariatom OZN za begunce. Slovenija bo pri iskanju vzdržnih rešitev
podpirala vzpostavitev partnerskega dialoga in okrepljen politični dialog,
predvsem s tistimi državami, iz katerih v EU prihaja največ neregularnih
migrantov, regionalni pristop ter reden dialog in sodelovanje med državami ob
migracijskih poteh. Slovenija bo tvorno sodelovala pri oblikovanju stališč EU za
pripravo globalnih dogovorov o migrantih in beguncih na podlagi lani sprejete Newyorške
deklaracije.
Na področju boja proti terorizmu, ki je eden najpomembnejših zunanjepolitičnih
izzivov, bo Slovenija še naprej podpirala prizadevanja mednarodne skupnosti,
zlasti bo poudarjala pomen globljih vzrokov radikalizacije, izziv tujih
terorističnih borcev, geografsko pa se bo osredotočala na regijo Zahodnega
Balkana.
Slovenija bo tudi v naslednjih 18 mesecih delovala v smeri
uresničevanja Globalne strategije za zunanjo in varnostno politiko EU,
ki krepi vlogo EU kot globalnega akterja in opredeljuje celosten pristop do
sodobnih izzivov in groženj. Pri izvajanju strategije bo Slovenija posebno
pozornost namenjala dejavnostim za spodbujanje stabilnosti, človekove varnosti
in trajnostnega razvoja v neposredni soseščini EU. Zavzemala se bo za krepitev
preventivnega delovanja EU, celostno zagotavljanje stabilnosti in razvoja,
preprečevanje nezakonitih migracij, radikalizacije in terorizma, krepitev
regionalnega sodelovanja ter usklajen odziv na druge čeznacionalne grožnje.
Krepitev varnosti EU, njenih meja in sosedstva ostaja naša prednostna
usmeritev.
Slovenija bo zagovarjala zunanjepolitično delovanje EU, ki bo
prispevalo h krepitvi in ohranjanju odpornosti držav in družb, ter se hkrati
zavzemala za proaktiven prispevek EU k zagotavljanju odpornosti partnerskih
držav. Za boljše delovanje skupne zunanje in varnostne politike bo Slovenija
poudarjala krepitev povezave med notranjimi in zunanjimi vidiki politik EU,
zlasti na področjih boja proti terorizmu in nasilnemu ekstremizmu ter migracij,
pri obravnavanju hibridnih groženj in zagotavljanju kibernetske varnosti.
Skupna varnostna in obrambna politika
Slovenija bo tudi v naslednjem obdobju dejavna v procesu nadaljnje
krepitve EU na področju varnosti in obrambe. Zagovarjala bo vključujoč, ciljno
naravnan pristop, ki naj okrepi varnost EU in njenih meja, omogoči
učinkovitejše odzivanje na zunanje krize ter okrepi stabilnost in zmogljivosti
partnerskih držav, skladno z Izvedbenim načrtom Globalne strategije EU.
Pri tem bo zagovarjala načelo enotnega nabora sil in razvoja zmogljivosti ob
upoštevanju načela komplementarnosti z Natom ter si prizadevala za učinkovito
izvajanje Skupne izjave EU-Nato iz Varšave. Slovenija bo še naprej
zagovarjala polno izrabo in nadgradnjo obstoječega pravnega ter
institucionalnega okvira, instrumentov in mehanizmov, razvoj partnerstev,
zlasti z Natom in OZN ter državami Zahodnega Balkana. Vključujoč pristop bo
zagovarjala tudi pri krepitvi in uravnoteženju obrambne industrijske in
tehnološke baze, med drugim v okviru Evropskega akcijskega načrta za
področje obrambe, ter pri razvoju ustreznega odzivanja na čeznacionalne
grožnje, zlasti hibridne, množične neregularne migracije in napade na
kibernetsko varnost. Tako kot doslej bo sodelovala v in podpirala delo Evropske
obrambne agencije, še zlasti na področju razvoja zmogljivosti.
V naslednjem 18-mesečnem obdobju bo še naprej poudarjala nadaljnjo
krepitev zmožnosti preprečevanja konfliktov in kriz, boljše situacijsko
zaznavanje ter ustrezen razvoj civilnih zmogljivosti, vključno z redefinicijo
zavez iz Feire, širitvijo nabora civilnih zmogljivosti ter pregledom t. i.
Petersberških nalog, tudi v luči celostnega odziva EU v okviru delovanja v
zahtevnejših okoljih in hitrejšega odzivanja. Nadaljevala bo s sodelovanjem v
operacijah in misijah skupne varnostne in obrambne politike v Bosni in
Hercegovini, na Kosovu, v Maliju, Sredozemlju in na Bližnjem vzhodu. Glede na
razvoj okoliščin, interese in zmožnosti se bo po potrebi odločala za
sodelovanje v dodatnih operacijah in misijah s poudarkom na bližnji in daljni
soseščini.
Širitev Evropske unije
Skladno z Rimsko izjavo o prihodnosti EU si bodo vse
države članice prizadevale za Evropsko unijo, ki bo odprta za tiste evropske
države, ki spoštujejo njene vrednote in si prizadevajo za njihovo spodbujanje.
Slovenija bo v okviru razprav o prihodnosti EU vztrajala, da to zajema tudi
nadaljnjo širitev kot naložbo v mir, varnost, stabilnost, napredek in
povezanost celotne Evrope.
Slovenija bo še naprej podpirala širitveno strategijo EU,
ki poudarja zagotavljanje temeljev za uspešen razvoj države, tj. pravne države,
osnovnih človekovih pravic, krepitve demokratičnih institucij ter učinkovitega
gospodarskega upravljanja. Ob tem je ključnega pomena, da širitvena politika EU
ostaja kredibilna. Medtem ko od držav, ki si prizadevajo za pristop k EU,
zahtevamo strogo izpolnjevanje zadanih meril, je ob izkazanem napredku
kandidatke oziroma potencialne kandidatke za članstvo potreben tudi ustrezen
pozitiven odziv EU.
Slovenija bo nadaljevala z opozarjanjem, da se države
Zahodnega Balkana še naprej soočajo z nekaterimi nerešenimi vprašanji v
medsebojnih odnosih, kar vpliva tudi na dinamiko sprejemanja ustreznih
gospodarskih in političnih reform, potrebnih za stabilizacijo držav in napredek
na poti v EU. Slovenija si bo zato tudi v prihodnje prizadevala za dejavno in
konstruktivno vlogo EU pri reševanju poglavitnih odprtih medsosedskih vprašanj
in izzivov. Države Zahodnega Balkana bo še naprej podpirala pri njihovem
približevanju EU, tako dvostransko v okviru izvajanja svojega mednarodnega
razvojnega sodelovanja kot v okviru projektov, ki se financirajo iz sredstev EU
preko instrumenta za predpristopno pomoč.
Slovenija si bo prizadevala za uresničevanje ciljev
zagotavljanja stabilnosti, reformnega napredka, trajnostnega gospodarskega razvoja
ter krepitve političnega dialoga regije, z namenom trajne pomiritve, tudi v
kontekstu spodbujanja vsestranskega sodelovanja med državami regije. Naše dejavnosti
bodo usmerjene k promociji dobrososedskih odnosov, ustvarjanju podlage za
učinkovito reševanje odprtih dvostranskih vprašanj in krepitvi regionalnega
sodelovanja. Slovenija bo dejavna na področju regionalnega sodelovanja v okviru
procesa Brdo-Brioni, Srednjeevropske pobude, Jadransko-jonske pobude, Procesa
sodelovanja v jugovzhodni Evropi (v drugi polovici leta 2017 bo za eno leto
prevzela predsedovanje), Regionalnega sveta za sodelovanje in Berlinskega
procesa. Poleg tega bo nadaljevala z izvajanjem slovenske pobude Pozitivna agenda
za mlade na Zahodnem Balkanu, ki je namenjena izboljšanju perspektive
mladih ter krepitvi stikov med mladimi v regiji.
Kar zadeva Turčijo, se je dinamika njenega približevanja EU
močno upočasnila. Slovenija ob tem meni, da sta nadaljnje sodelovanje in dialog
s Turčijo v strateškem interesu EU.
Razvojno in humanitarno sodelovanje
Slovenija bo prispevala k uresničevanju novega Evropskega soglasja
o razvoju med institucijami EU (Evropska komisija, Svet EU, Evropski
parlament) in državami članicami, ki z junijem 2017 nadomesti Evropsko soglasje
o razvoju iz leta 2006. Kot strateški dokument razvojnega sodelovanja bo novo
soglasje pomenilo odziv EU in držav članic na Agendo za trajnostni razvoj do
leta 2030 (Agenda 2030) s skupno vizijo o vsebini in načinu izvajanja
politike razvojnega sodelovanja EU v obdobju do leta 2030.
Kot razvita država članica EU bo še naprej prispevala k
odpravi revščine ter k pravičnejšemu in uravnoteženemu mednarodnemu razvoju.
Sodelovala bo v prizadevanjih mednarodne skupnosti za ustrezno in hitro
reševanje humanitarnih kriz v svetu. V tem kontekstu bo delovala na podlagi
strateškega dokumenta mednarodnega razvojnega sodelovanja in humanitarne pomoči,
ki temelji na pravnem redu Republike Slovenije in EU, standardih in merilih
Odbora za razvojno pomoč OECD, načelih skladnosti politik za razvoj in
učinkovitosti razvojnega sodelovanja, pristopu na podlagi človekovih pravic,
humanitarnih načelih ter na prioritetah njene zunanje politike, izkušnjah in
primerjalnih prednostih.
Slovenija bo na podlagi evropskih vrednot spodbujala države v
razvoju h krepitvi miroljubnih in vključujočih družb, s poudarkom na dobrem
upravljanju, izobraževanju in enakih možnostih. V tem okviru bo posebno
pozornost namenila enakosti med spoloma in krepitvi vloge žensk v družbi.
Zavzemala se bo za varovanje okolja in reševanje okoljskih izzivov, vključno s
posledicami podnebnih sprememb, pri čemer bo v ospredju trajnostno
gospodarjenje z naravnimi in energetskimi viri.
Slovenija bo še naprej prispevala k dosežkom EU na področju
mednarodnega razvojnega sodelovanja, ki je ključna komponenta zunanjega
delovanja Unije kot vodilne donatorice v svetu. Prizadevala si bo za postopno
povečanje odstotka bruto nacionalnega dohodka (BND) za uradno razvojno pomoč,
saj se je skupaj z drugimi državami, ki so postale članice EU po letu 2002,
zavezala, da si bo v časovnem okviru Agende 2030 (oziroma do leta 2030)
prizadevala povečati uradno razvojno pomoč na 0,33 % BND. Spodbujala bo dejavno
vključevanje javnega in zasebnega sektorja ter organizacij civilne družbe v
izvajanje projektov razvojnega sodelovanja, ki se financirajo iz instrumentov
za zunanje delovanje EU. Pozornost bo posvetila globalnemu učenju in
dejavnostim za ozaveščanje javnosti o pomenu mednarodnega razvojnega
sodelovanja in humanitarne pomoči.
Slovenija bo še naprej sodelovala v procesih po izteku Cotonoujskega
sporazuma, sklenjenega med EU ter skupino afriških, karibskih in pacifiških
držav za obdobje 2000–2020, ki je namenjen zmanjševanju revščine in
trajnostnemu razvoju ter postopni integraciji afriških, karibskih in pacifiških
držav v svetovno ekonomijo ter sodelovanju na področju migracij. Sooblikovala
bo izhodišča EU za pogajanja s skupino afriških, karibskih in pacifiških držav o
medsebojnih odnosih po letu 2020, ki se bodo začela najkasneje do avgusta 2018.
Zavzemala se bo za partnerstvo med EU in afriškimi, karibskimi in pacifiškimi
državami na podlagi Agende 2030, Globalne strategije za zunanjo in varnostno
politiko EU in Evropskega soglasja o razvoju.
V okviru Evropske agende o migracijah bo Slovenija
tudi preko mehanizmov razvojnega sodelovanja še naprej delovala s ciljem
odpravljanja temeljnih vzrokov za migracije. Posebno pozornost bo posvetila
delovanju Evropskega sklada za trajnostni razvoj (EFSD), namenjenega krepitvi
zasebnih naložb in odpravljanju ovir za naložbe za trajnostni razvoj v regijah
izvora in tranzita nezakonitih migracij.
Na področju mednarodne humanitarne pomoči si bo Slovenija tudi
v prihodnje prizadevala za krepitev vloge EU kot največje globalne donatorice
mednarodne humanitarne pomoči. Skladno s tem bodo prizadevanja usmerjena v
zagotavljanje hitrega, učinkovitega in v humanitarne potrebe usmerjenega odziva
ter spoštovanje humanitarnih načel in mednarodnega humanitarnega prava. Posebna
pozornost bo posvečena zmanjšanju tveganj nesreč in krepitvi odpornosti nanje,
učinkovitemu povezovanju humanitarne pomoči in mednarodnega razvojnega
sodelovanja ter krepitvi koordinacije med donatorji. Skladno s sklepi prvega
Svetovnega humanitarnega vrha maja 2016 v Istanbulu bodo prizadevanja Slovenije
usmerjena tudi v učinkovito načrtovanje in izvajanje humanitarne pomoči,
krepitev kapacitet lokalnih partnerjev in spodbujanje sodelovanja med donatorji
in mednarodnimi humanitarnimi organizacijami.
Skupna trgovinska politika EU
Trgovinska politika EU se bo v prihodnje oblikovala v
spremenjenih mednarodnih okoliščinah, nastalih zlasti kot posledica odločitve
Združenega kraljestva o izstopu iz EU ter napovedanih ukrepov nove administracije
ZDA za zaščito ameriškega gospodarstva, v tem okviru pa tudi odnosa do
obstoječih in novih trgovinskih sporazumov ter multilateralnega trgovinskega
sistema z osrednjo vlogo Svetovne trgovinske organizacije. Zato se bo EU
osredotočala na povezave z drugimi pomembnimi svetovnimi trgovinskimi akterji.
Kompleksnost mednarodnih gospodarskih in trgovinskih tokov ter politična
občutljivost teh vprašanj prihajata vse bolj v ospredje.
Okvir EU za trgovinsko politiko EU je še vedno strategija Trgovina
za vse: za odgovornejšo trgovinsko in naložbeno politiko iz novembra
2015.
Slovenija podpira odprto in pošteno trgovino, ki temelji na
pravilih. Zavedajoč se dejstva, da je trgovina eden najmočnejših generatorjev
rasti, si bo Slovenija tako kot EU prizadevala za njeno odprtost, poštenost in
vključenost ter transparentnost v trgovinskih pogajanjih.
V teh razmerah je Slovenija prepričana, da je vloga Svetovne trgovinske
organizacije še bolj pomembna. Zato se bo zavzemala za izvajanje dogovorov 10.
ministrske konference iz Nairobija in aktivno sodelovala pri pripravi
ambicioznih, a uravnoteženih in dosegljivih rezultatov 11. ministrske
konference decembra letos v Argentini. Rezultate je mogoče pričakovati na
področju domače zakonodaje pri storitvah, ribiških subvencijah, domačih
podporah v kmetijstvu in e-trgovini. Podpiramo tudi širitev članstva Svetovne
trgovinske organizacije. V večstranskih pogajanjih se zavzemamo za nadaljevanje
in zaključek pogajanj o sporazumu o okoljskem blagu (EGA) in o sporazumu
o trgovini s storitvami (TiSA) ob ustrezni obravnavi še odprtih zadev.
Slovenija se zavzema za napredek pri pogajanjih o
bilateralnih trgovinskih sporazumih EU, ki so že v teku (sporazum z Japonsko,
Filipini, Indonezijo, z Mercosurjem in nadgradnja sporazuma z Mehiko). Prav
tako podpira začetek pogajanj o posodobitvi sporazuma o carinski uniji s
Turčijo in sporazuma s Čilom ter nova pogajanja z Avstralijo in Novo Zelandijo.
Slovenija meni, da lahko zlasti sporazum o prosti trgovini z Japonsko, ki je
tudi eden od naših prioritetnih trgov, občutno izboljša medsebojno gospodarsko
sodelovanje in nadgradi ter dopolni bilateralno sodelovanje.
Trgovinski odnosi med EU in ZDA so ne glede na stanje
pogajanj o Celovitem transatlantskem partnerstvu o trgovini in naložbah,
ki so trenutno ustavljena, ključni za gospodarstvo EU. Če bo sedanja
administracija ZDA po pregledu stanja dosjeja sprejela odločitev za
nadaljevanje pogajanj, se bo na ravni EU ponovno odločalo o obsegu in obliki
nadaljnjega sodelovanja. Slovenija lahko nadaljnja pogajanja podpre samo v
primeru, da se upoštevajo njene mejne pozicije.
Ob naraščanju števila prostotrgovinskih sporazumov sta
ključna tudi njihovo učinkovito izvajanje in ozaveščanje gospodarskih subjektov
o priložnostih, ki jih prinašajo.
Pri pogajanjih o prostotrgovinskih sporazumih Slovenija še
posebej poudarja pomen transparentnosti pogajanj tako med institucijami EU kot
tudi v razmerju do deležnikov in državljanov.
Na področju naložb se Slovenija zavzema za učinkovit sistem
zaščite naložb in reševanje naložbenih sporov v skladu s pogodbami EU in
mednarodnim investicijskim pravom. Zavzema se tudi za reformo sistema
bilateralnega naložbenega sodišča (ICS – Investment Court System) pred
vključitvijo v trgovinske sporazume, pomisleke pa ima tudi glede projekta
multilateralnega naložbenega sodišča (MIC – Multilateral Investment Court).
Slovenija se zavzema za nadaljnje ohranjanje učinkovitosti instrumentov
trgovinske zaščite s posodobitvijo protidampinške in protisubvencijske
zakonodaje EU, vključno z novo protidampinško metodologijo za izračun
protidampinške dajatve v primeru obstoja znatnih izkrivljanj v tretjih državah.
Tudi na tem področju je spoštovanje pravil Svetovne trgovinske organizacije
ključnega pomena. Slovenija hkrati meni, da se lahko instrumenti trgovinske
zaščite uporabljajo zgolj kot dopolnilno orodje za obravnavo svetovnih
presežnih zmogljivosti.
Št. 008-05/17-65/21
Ljubljana, dne 26. septembra 2017
EPA 2076-VII
Državni zbor
Republike Slovenije
dr. Milan Brglez l.r.
Predsednik
_______________
1 Predlog uredbe Evropskega parlamenta in Sveta o
finančnih pravilih, ki se uporabljajo za splošni proračun Unije, ter spremembi
Uredb (EU) št. 1296/2013, (EU) št. 1299/2013, (EU) 1301/2013, (EU)
št. 1303/2013, EU št. 1304/2013, (EU) št. 1305/2013, (EU)
št. 1306/2013, (EU) št. 1307/2013, (EU) št. 1308/2013, (EU)
št. 1309/2013, (EU) št. 1316/2013, (EU) št. 223/2014, (EU)
št. 283/2014 in (EU) št. 652/2014 Evropskega parlamenta in Sveta ter
Sklepa št. 541/2014/EU Evropskega parlamenta in Sveta (predlog omnibus).
2 Predlog uredbe Evropskega parlamenta in Sveta o
ekološki pridelavi in označevanju ekoloških proizvodov.
3 Predlog uredbe Evropskega parlamenta in Sveta o
določitvi pravil o dostopnosti na trgu gnojilnih proizvodov z oznako CE.