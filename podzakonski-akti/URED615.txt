I. SPLOŠNE DOLOČBE
1. člen
Ta uredba določa način opravljanja gospodarske javne službe
ravnanja z radioaktivnimi odpadki (v nadaljnjem besedilu: javna služba), ki
nastajajo na območju Republike Slovenije.
2. člen
Pojmi imajo po tej uredbi naslednji pomen: 
1.    
Ravnanje z radioaktivnimi odpadki je zbiranje, prevažanje, predhodna
obdelava ter skladiščenje radioaktivnih odpadkov, vključno s kontrolo tega
ravnanja in ukrepi varstva pred ionizirajočim sevanjem. 
2.    
Povzročitelj odpadkov je fizična in pravna oseba, ki pri izvajanju svoje
dejavnosti, lastnem delovanju ali izvajanju storitev drugim stalno ali občasno
povzroča nastajanje radioaktivnih odpadkov, in vsaka oseba, ki radioaktivne
odpadke obdeluje tako, da se spreminjajo lastnosti in sestava teh odpadkov. 
3.    
Uporabnik storitev javne službe (v nadaljnjem besedilu: uporabnik) je
vsak povzročitelj radioaktivnih odpadkov. Uporabnik je tudi lastnik ali
upravljalec objektov in naprav za začasno skladiščenje radioaktivnih odpadkov. 
4.    
Začasno skladiščenje radioaktivnih odpadkov je skladiščenje odpadkov na
kraju nastanka do njihove oddaje izvajalcu javne službe in skladiščenje do
zmanjšanja ionizirajočega sevanja z razpadom kratkoživih izotopov v odpadkih. 
Začasno skladiščenje radioaktivnih odpadkov
je tudi skladiščenje radioaktivnih odpadkov zaradi industrijske nesreče ali
nesreče pri prevozu radioaktivnih snovi v objektu ali napravi na mestu nastanka
ali na drugem primernem mestu, ki ga določi inšpektor, pristojen za varstvo
pred ionizirajočim sevanjem. 
5.    
Skladiščenje radioaktivnih odpadkov je skladiščenje radioaktivnih
odpadkov v objektu, ki je namenjen za tako skladiščenje in je grajen in
upravljan po predpisih o varstvu pred ionizirajočim sevanjem (v nadaljnjem
besedilu: skladišče radioaktivnih odpadkov). V skladišču radioaktivnih odpadkov
se skladiščijo obdelani in pripravljeni radioaktivni odpadki zaradi varstva
pred sevanjem in z namenom, da se jih hrani do njihove oddaje v odlagališče.
3. člen
Ta uredba ne ureja ravnanja z izrabljenim jedrskim gorivom in
ravnanja z odpadki, ki so nastali v Nuklearni elektrarni Krško in Rudniku
Žirovski vrh.
II. OBSEG IN VRSTA JAVNE SLUŽBE
4. člen
Opravljanje javne službe po tej uredbi obsega: 
1.    
prevzem radioaktivnih odpadkov v objektih in napravah za začasno
skladiščenje, njihovo prevažanje v obdelavo, skladiščenje in odlaganje; 
2.    
prevzem radioaktivnih odpadkov na kraju nastanka v primeru industrijskih
nesreč, nesreč pri prevozu radioaktivnih snovi in drugih nesrečah; 
3.    
prevzem radioaktivnih odpadkov v primeru, ko povzročitelja radioaktivnih
odpadkov ni mogoče ugotoviti in določiti; 
4.    
ravnanje s prevzetimi radioaktivnimi odpadki na predpisan način tako: 
- 
da zdravje ljudi ni ogroženo zaradi zunanje obsevanosti ali notranje
obsevanosti zaradi vnosa radioaktivnih snovi v človekov organizem in 
- 
da ne pride do radioaktivnega onesnaženja okolja; 
5.    
obdelavo in pripravo radioaktivnih odpadkov za namen skladiščenja in
odlaganja in 
6.    
upravljanje infrastrukturnega objekta javne službe za skladiščenje nizko
in srednje radioaktivnih odpadkov.
5. člen
Opravljanje javne službe iz prejšnjega člena se zagotavlja v
javnem gospodarskem zavodu (v nadaljnjem besedilu: izvajalec javne službe).
III. SPLOŠNI POGOJI OPRAVLJANJA JAVNE SLUŽBE
6. člen
Izvajanje javne službe mora potekati tako, da je stalno,
pravočasno in varno zagotovljen prevzem, prevoz in skladiščenje radioaktivnih
odpadkov. 
Opravljanje javne službe mora potekati v skladu s predpisi o
varstvu pred ionizirajočimi sevanji in o varstvu okolja.
7. člen
Izvajalec javne službe mora prevzeti radioaktivne odpadke od
vsakega uporabnika. 
Ne glede na določbe prejšnjega odstavka lahko izvajalec javne
službe odkloni prevzem radioaktivnih odpadkov od posameznega uporabnika, če
ugotovi, da odpadki niso pripravljeni za prevzem v skladu s predpisi. 
V primeru iz prejšnjega odstavka mora izvajalec javne službe
najkasneje v oseminštiridesetih urah od zavrnitve prevzema obvestiti
inšpektorja, pristojnega za varstvo pred ionizirajočimi sevanji.
8. člen
Izvajalec javne službe mora zagotoviti izvajanje javne službe
tudi v primeru stavke delavcev pri izvajalcu javne službe.
9. člen
Uporaba storitev javne službe je obvezna za vse uporabnike
pri: 
1.    
lastnem delovanju, 
2.    
izvajanju svoje dejavnosti, 
3.    
izvrševanju ukrepov, ki jih odredi inšpektor, pristojen za varstvo pred
ionizirajočimi sevanji.
IV. POGOJI, KI JIH MORA IZPOLNJEVATI IZVAJALEC JAVNE SLUŽBE
10. člen
Izvajalec javne službe mora za opravljanje javne službe: 
1.    
razpolagati z opremo in vozili za prevzem in prevažanje radioaktivnih
odpadkov, ki ustrezajo predpisanim pogojem; 
2.    
izpolnjevati splošne pogoje za opravljanje storitev javne službe in
posebne pogoje po predpisih o ravnanju z radioaktivnimi odpadki za obdelavo in
pripravo radioaktivnih odpadkov ter njihovo skladiščenje v skladišču
radioaktivnih odpadkov oziroma odlaganje v odlagališču; 
3.    
voditi mora ekološko knjigovodstvo v skladu s predpisi o varstvu okolja;
4.    
seznanjati uporabnike o načinu in pogojih za prevzem odpadkov, vključno
o velikosti in obliki zabojnikov ter načinu začasnega skladiščenja
radioaktivnih odpadkov na lokaciji njihovega nastanka in pripravi zabojnikov za
prevoz; 
5.    
seznanjati uporabnike o ceniku in načinu obračuna za storitve javne
službe; 
6.    
prevzeti radioaktivne odpadke, za katere je v primeru industrijske
nesreče ali druge nesreče tako odredil inšpektor, pristojen za varstvo pred
ionizirajočimi sevanji in 
7.    
opravljati javno službo trajno, redno in nemoteno.
11. člen
Izvajalec javne službe opravlja javno službo v svojem imenu
in za svoj račun. Izvajalec javne službe nosi vse stroške v zvezi s storitvami
javne službe, ki jih določa ta uredba. 
Izvajalec javne službe lahko najame drugo osebo za opravljanje
pomožnih del za izvajanje javne službe.
V. PRAVICE IN OBVEZNOSTI UPORABNIKOV
12. člen
V razmerju do izvajalca javne službe imajo uporabniki
naslednje pravice: 
1.    
pravico do trajnega, rednega in nemotenega zagotavljanja storitev javne
službe; 
2.    
pravico do enake kvalitete storitev, ki je enako dostopna vsem
uporabnikom na celotnem ozemlju Republike Slovenije; 
3.    
pravico do zagotovljenih cen storitev, ki se razlikujejo glede na vrsto
in količino radioaktivnih odpadkov.
13. člen
Uporabniki morajo: 
1.    
začasno skladiščiti radioaktivne odpadke tako, da je zagotovljeno
varstvo pred ionizirajočimi sevanji ter fizično varovanje, ki preprečuje dostop
nepoklicnim osebam do prostora, v katerem so zabojniki za začasno skladiščenje
radioaktivnih odpadkov; 
2.    
omogočati nadzor inšpektorju, pristojnemu za varstvo pred ionizirajočimi
sevanji in 
3.    
plačati opravljeno storitev javne službe.
VI. VIRI FINANCIRANJA IN NAČIN OBLIKOVANJA CEN
14. člen
Viri financiranja javne službe po tej uredbi so: 
1.    
plačilo uporabnikov za storitve izvajalca javne službe glede na vrsto,
količino in obseg obdelave radioaktivnih odpadkov zaradi oddaje v objekt za
skladiščenje, 
2.    
sredstva državnega proračuna.
15. člen
Stroški opravljanja javne službe so: 
1.    
stroški poslovanja zlasti: 
- 
stroški obdelave in priprave radioaktivnih odpadkov, njihovega
skladiščenja in odlaganja, 
- 
stroški tekočega vzdrževanja, kot so uporaba vroče celice, varovanje
skladišča radioaktivnih odpadkov, poraba elektrike, vode in uporaba
kanalizacije ter druge infrastrukture, 
- 
stroški investicijskega vzdrževanja skladišča radioaktivnih odpadkov, 
- 
stroški zavarovalnih premij, 
- 
stroški amortizacije opreme za obdelavo in pripravo ter skladiščenje
radioaktivnih odpadkov, 
- 
stroški podizvajalcev za nekatere storitve javne službe; 
2.    
stroški dela; 
3.    
stroški varstva pred ionizirajočim sevanjem ter varstva okolja in 
4.    
stroški monitoringa radioaktivnosti.
16. člen
Cene storitev javne službe določi Vlada Republike Slovenije. 
Pri določitvi cen storitev javne službe Vlada Republike
Slovenije upošteva stroške izvajalca javne službe in ceno storitev diferencira
po posameznih vrstah radioaktivnih odpadkov glede na njihovo aktivnost in
prostornino, ki jo zasedajo v skladišču, ter obseg potrebne obdelave in
priprave pred skladiščenjem.
VII. NADZOR NAD IZVAJANJEM JAVNE SLUŽBE
17. člen
Nadzor nad izvajanjem te uredbe opravljajo inšpektorji,
pristojni za jedrsko varnost.
VIII. PREHODNE IN KONČNE DOLOČBE
18. člen
Ne glede na določbe 13. člena upravljalec obstoječe
raziskovalne infrastrukture, kot so reaktorji in odprti ter zaprti viri
sevanja, za radioaktivne odpadke, ki nastajajo pri obratovanju te
infrastrukture, ne plačuje skladiščenja.
19. člen
Do ustanovitve javnega gospodarskega zavoda za opravljanje
javne službe iz 4. člena te uredbe izvaja javno službo po tej uredbi javni
gospodarski zavod Agencija za radioaktivne odpadke (v nadaljnjem besedilu:
agencija). 
Infrastrukturni objekt za izvajanje javne službe po tej
uredbi je obstoječe skladišče nizko in srednje radioaktivnih odpadkov na
lokaciji Brinje 40, Dol pri Ljubljani.
20. člen
90 dni po uveljavitvi te uredbe preide upravljanje skladišča
radioaktivnih odpadkov na lokaciji Brinje 40, Dol pri Ljubljani, z opremo, ki
je namenjena delu v skladišču, in z vsemi odpadki na agencijo. 
Z dnem prevzema skladišča radioaktivnih odpadkov ima agencija
zagotovljeno pravico uporabe vse infrastrukture, ki je potrebna za varno
oddajanje in skladiščenje radioaktivnih odpadkov.
21. člen
V 30 dneh po uveljavitvi te uredbe Institut Jožef Stefan
preda agenciji vso dokumentacijo, ki se nanaša na skladišče radioaktivnih
odpadkov na lokaciji Brinje 40, Dol pri Ljubljani. 
Agencija in Institut Jožef Stefan, ki je upravljalec
Reaktorskega centra Podgorica na lokaciji Brinje 40, Dol pri Ljubljani,
sporazumno uredita plačilo stroškov, ki nastajajo zaradi uporabe vroče celice,
varovanja skladišča radioaktivnih odpadkov, porabe elektrike, vode, uporabe
kanalizacije ter druge infrastrukture, katero se uporablja za obratovanje
skladišča radioaktivnih odpadkov.
22. člen
Agencija mora zagotoviti opravljanje javne službe v celotnem
obsegu v 12 mesecih po uveljavitvi te uredbe.
23. člen
Ta uredba začne veljati petnajsti dan po objavi v Uradnem
listu Republike Slovenije.
Št. 357-01/99-1
Ljubljana, dne 8. aprila 1999.
Vlade Republike Slovenije
dr. Janez Drnovšek l. r. 
Predsednik