I. SPLOŠNE DOLOČBE
1. člen
(vsebina pravilnika)
Ta pravilnik določa vrste uniform in
športne opreme v Slovenski vojski ter ureja njihovo nošenje.
2. člen
(nošenje uniform)
(1) Vojaške osebe v Slovenski vojski
(v nadaljnjem besedilu: vojaške osebe) lahko nosijo samo uniforme, predpisane s
tem pravilnikom.
(2) Vojaške osebe nosijo predpisano
uniformo, kadar opravljajo vojaško službo.
(3) Vojaške osebe so lahko med
opravljanjem vojaške službe v civilni obleki, če tako določi načelnik
Generalštaba Slovenske vojske v skladu s Pravili službe v Slovenski vojski
(Uradni list RS, št. 84/09) oziroma minister za obrambo, če gre za delo na
delovnih mestih na katerih se opravlja vojaška služba.
3. člen
(nošenje uniform v rezervni sestavi, pri
nekdanjih pripadnikih in drugih osebah)
(1) Pogodbeni pripadniki rezervne
sestave Slovenske vojske lahko nosijo uniformo med vojaško službo, na državnih,
lokalnih ali vojaških slovesnostih in praznovanjih ter vojaških počastitvah in
žalovanjih, kadar predstavljajo Slovensko vojsko oziroma poveljstvo ali enoto,
v katero so razporejeni, oziroma na podčastniških, častniških ali veteranskih
srečanjih.
(2) Službene uniforme lahko v skladu s
prejšnjim odstavkom nosijo tudi vojaške osebe, ki so do upokojitve delale na
Ministrstvu za obrambo (v nadaljnjem besedilu: ministrstvo).
(3) V skladu s tem pravilnikom in
Pravili službe v Slovenski vojski lahko nosijo uniformo tudi štipendisti
ministrstva ter druge osebe, ki se prostovoljno usposabljajo za vojaško obrambo
ali druge obrambne naloge oziroma sodelujejo v drugih programih vojaškega ali
obrambnega usposabljanja ali dejavnostih, ki jih organizira Generalštab
Slovenske vojske ali ministrstvo.
(4) Načelnik Generalštaba Slovenske
vojske lahko izjemoma začasno dovoli uporabo uniforme ali njenih delov tudi
osebam, ki ne opravljajo vojaške službe oziroma niso upravičene nositi uniformo
v skladu s tem pravilnikom, za nevojaške namene, ki niso v nasprotju s
temeljnimi načeli, ki veljajo za uporabo uniform Slovenske vojske oziroma ne
škodujejo ugledu Slovenske vojske.
4. člen
(prepoved nošenja različnih uniform)
Nošenje delov različnih vrst uniform ni
dovoljeno. Uniforma mora ustrezati višini in telesni zgradbi osebe, ki jo nosi.
II. VRSTE UNIFORM
5. člen
(vrste uniform)
(1) Uniforme Slovenske vojske so:
-      
bojne uniforme,
-      
službene uniforme,
-      
slovesne uniforme,
-      
gardne uniforme,
-      
uniforma orkestra Slovenske vojske.
(2) V Slovenski vojski se nosi tudi
športna oprema.
6. člen
(bojne uniforme)
(1) Bojne uniforme so moške in ženske.
(2) Osnovno bojno uniformo sestavljajo
vetrovka, bluzon, hlače, jakna termovelur, anorak, nepremočljive hlače in kapa,
taktična majica, kapa s senčnikom ter klobuk, ki so iz maskirno potiskane
tkanine. Bojno uniformo sestavljajo še pletena kapa in podkapa, puli, pas za
hlače, škornji, podobleka, rokavice, perilo, nogavice, ruta in baretka.
Barva teh artiklov je zelena, razen baretke, ki je lahko v osnovni zeleno rjavi
barvi oziroma barvi, ki označuje rod, enoto ali službo.
(3) Mornariška bojna uniforma je enake
oblike kot je osnovna bojna uniforma. Barva uniforme je temno modra.
(4) Poleg osnovne bojne uniforme iz
prvega odstavka tega člena lahko pripadniki posameznih enot Slovenske vojske
nosijo tudi drugačne bojne uniforme oziroma druge sestavne dele uniforme, ki
predstavljajo zaščitna ali varovalna oblačila oziroma obutev in drugo opremo
pri opravljanju določenih del ali nalog med vojaško službo.
(5) Ne glede na prejšnji odstavek
delovna, zaščitna in druga oblačila ter zaščitna obutev, ki jo uporabljajo
pripadniki Slovenske vojske v skladu s predpisi o varnosti in zdravju pri delu,
niso sestavni del uniforme.
7. člen
(službene uniforme)
(1) Službene uniforme so moške in
ženske.
(2) Osnovno službeno moško uniformo
sestavljajo suknjič, hlače s pasom, čapka, srajca s kravato, vetrovka, jopič,
baretka, pulover, obutev, rokavice, nogavice, torba, dežnik, dežni plašč
in prevleka za čapko. Suknjič, hlače in čapka so zeleno modre barve. Srajca je
svetlo zelene barve, ostali artikli pa so temno sive ali črne barve.
(3) Osnovno žensko službeno uniformo
sestavljajo suknjič, hlače, krilo, klobuček, bluza s kravato, vetrovka, jopič,
baretka, jopica, obutev, torbica, pas, rokavice, nogavice, torba in dežnik.
Izdelana je iz enake tkanine in v enaki barvni kombinaciji kot osnovna moška
službena uniforma.
(4) Službena moška uniforma letalskih
enot in enot zračne obrambe je sestavljena enako kot osnovna službena moška
uniforma. Razlika je v barvi. Suknjič, hlače in čapka so modre barve, srajca in
baretka sta svetlo modri, drugi deli uniforme pa so enake oblike in barve kot
pri osnovni službeni uniformi.
(5) Službena ženska uniforma letalskih
enot in enot zračne obrambe je sestavljena enako kot osnovna službena ženska
uniforma. Razlika je v barvi. Suknjič, hlače, krilo in klobuček so modre barve,
bluza in baretka sta svetlo modri, drugi deli uniforme pa so enake oblike in
barve kot pri osnovni službeni uniformi.
(6) Službeno moško mornariško uniformo
sestavljajo suknjič, hlače s pasom, čapka, baretka, srajca s kravato, vetrovka,
pulover, jopič, obutev, rokavice, nogavice, torba, dežnik, dežni plašč in
prevleka za čapko. Srajca je bele barve, čevlji, nogavice, kravata, dežnik in
usnjeni dodatki so črne barve, drugi deli pa so temno modre barve.
(7) Službeno žensko mornariško
uniformo sestavljajo suknjič, hlače, krilo, klobuček, baretka, bluza s kravato,
vetrovka, jopica, jopič, obutev, torbica, rokavice, nogavice, torba in dežnik.
Izdelana je iz enake tkanine in v enaki barvni kombinaciji kot moška službena
mornariška uniforma.
8. člen
(slovesne uniforme)
(1) Slovesna uniforma je moška in
ženska. Enaka je za vse vojaške osebe, razen za pripadnike mornariških enot.
(2) Slovesna moška uniforma je temno
sive barve. Sestavljajo jo suknjič, hlače s pasom, čapka, vrvica, srajca, kravata,
metuljček, plašč, šal, rokavice, nogavice in čevlji.
(3) Slovesna ženska uniforma je temno
sive barve. Sestavljajo jo suknjič, krilo, hlače, klobuček, vrvica, bluza,
metuljček, jakna, plašč, šal, pas, rokavice, torbica, nogavice in čevlji.
(4) Slovesna zimska mornariška moška in
ženska uniforma sta enaki kot je službena mornariška uniforma.
(5) Moška slovesna poletna mornariška
uniforma je bele barve. Sestavljajo jo suknjič, hlače, čapka, srajca, kravata,
metuljček, pas, čevlji in nogavice.
(6) Ženska slovesna poletna mornariška
uniforma je bele barve. Sestavljajo jo suknjič, krilo, klobuček, bluza,
metuljček, pas, čevlji in nogavice.
9. člen
(gardna uniforma)
(1) Gardna uniforma je moška in ženska
ter je zeleno modre barve.
(2) Gardno uniformo sestavljajo
suknjič, hlače s pasom, čapka, baretka, srajca s kravato, škornji, čevlji,
plašč, dežni plašč, pulover, pas gardne uniforme, vrvice, rokavice in nogavice.
Srajca je svetlo zelene barve, kravata, plašč in vetrovka so temno sive,
škornji in usnjeni dodatki pa črne barve. Pas gardne enote in vrvice so zlato
rumene barve.
10. člen
(uniforma orkestra Slovenske vojske)
Uniforma orkestra Slovenske vojske je moška
in ženska ter je zeleno modre barve. Sestavljajo jo suknjič, hlače, čapka,
srajca, dežni plašč, plašč, pulover, rokavice, slovesni pas, čevlji, kravata,
nogavice in vrvice.
11. člen
(športna oprema)
Športna oprema je moška in
ženska. Sestavljajo jo jakna, hlače, majica, kapa, rokavice, nogavice,
športni copati, kopalke in natikači. Hlače so temno sive, jakna temno zelene,
majica pa svetlo zelene barve.
III. NOŠENJE UNIFORM IN ŠPORTNE OPREME
12. člen
(nošenje bojne uniforme)
Bojno uniformo nosijo vojaške osebe pri
izvajanju bojnih nalog ter pri opravljanju vseh nalog in aktivnostih, povezanih
z vojaškim usposabljanjem. Vojaške osebe lahko nosijo bojno uniformo tudi pri
izvajanju drugih nalog, če tako odredi nadrejeni.
13. člen
(nošenje službene uniforme)
(1) Službeno uniformo nosijo vojaške
osebe med vojaško službo takrat, ko ne izvajajo vojaškega usposabljanja ali ne
opravljajo bojnih nalog.
(2) Člani orkestra Slovenske vojske
nosijo službeno uniformo tudi na komemoracijah in pogrebih z vojaškimi častmi. Lahko
jo nosijo tudi na koncertih ali drugih nastopih, če tako odredi nadrejeni. V
tem primeru se na suknjič pripne okrasna vrvica.
14. člen
(nošenje slovesne uniforme)
Slovesno uniformo nosijo vojaške osebe na
protokolarnih prireditvah (slovesne akademije, proslave, uradni sprejemi in
podobno) v skladu s protokolarnimi pravili ter Pravili službe v Slovenski
vojski.
15. člen
(nošenje gardne uniforme)
Gardno uniformo nosijo pripadniki enote za
protokol pri izvajanju protokolarnih nalog v skladu s protokolarnimi pravili in
Pravili službe v Slovenski vojski.
16. člen
(nošenje uniforme orkestra Slovenske
vojske)
Uniformo orkestra Slovenske vojske nosijo
člani orkestra pri izvajanju protokolarnih nalog, na sprejemih z vojaškimi
častmi, državnih proslavah, lahko pa tudi na koncertih, če tako odredi
nadrejeni.
17. člen
(nošenje športne opreme)
(1) Športno opremo nosijo vojaške
osebe med športnim usposabljanjem in pri športnih aktivnostih. Nadrejeni, ki
vodi predpisano športno usposabljanje, odloči, kateri deli športne opreme se
bodo nosili.
(2) Pripadniki Slovenske vojske v
mednarodnih operacijah in misijah ter udeleženci vojaškega izobraževanja ali
usposabljanja lahko športno opremo nosijo tudi v prostem času znotraj baze,
vojašnice ali tabora, kjer je enota nastanjena oziroma se izvaja izobraževanje
ali usposabljanje.
IV. NOŠENJE OZNAK SLOVENSKE VOJSKE NA UNIFORMAH
18. člen
(nošenje oznak)
Na uniformah Slovenske vojske se nosijo
samo predpisane oznake Slovenske vojske ter napisi.
18.a člen
(nošenje mednarodnih oznak in slovenske
zastave)
Ne glede na prejšnji člen nosijo pripadniki
Slovenske vojske med opravljanjem vojaške službe ali nalog na predpisanem mestu
skupno oznako mednarodne operacije ali mednarodne organizacije, v okviru katere
te naloge opravljajo, ter našitek v obliki slovenske zastave. Našitek v obliki
slovenske zastave na predpisanem mestu uniforme lahko nosijo pripadniki
Slovenske vojske tudi med opravljanjem vojaške službe v Republiki Sloveniji,
morajo pa ga nositi med opravljanjem vojaške službe oziroma nalog izven države
ter pri vseh mednarodnih aktivnostih.
18.b člen
(nošenje oznake pripadnosti Slovenski
vojski)
(1) Oznaka pripadnosti Slovenski vojski na
pokrivalih se nosi na sredini pokrivala nad čelom, razen na baretki, kjer se
nosi na levi strani sprednjega dela baretke.
(2) Oznaka pripadnosti Slovenski vojski na
našitku se na levem rokavu nosi tako, da je njen zgornji rob našit 11 do 16 cm
pod ramenskim šivom, odvisno od velikosti številke uniforme.
18.c člen
(oznake činov)
(1) Oznake činov se na bojni uniformi
nosijo na traku nad levim prsnim žepom ali na traku, ki je prišit na letvi
spredaj, v višini prsi. Na službenih uniformah se oznake činov nosijo na
ramenskih epoletah.
(2) Na službeni mornariški uniformi se na
suknjiču nosijo čini našiti na spodnjem delu rokavov v obliki zlatorumenih
trakov. Čini na puloverju, vetrovki, srajci in plašču se nosijo na ramenih. Čin
je v obliki trakov našit na črni epoleti na ramenih.
18.č člen
(oznake pripadnosti poveljstvom, enotam in
zavodom)
(1) Oznaka pripadnosti poveljstvom, enotam
in zavodom na našitku se na desnem rokavu nosi tako, da je njen zgornji rob
našit 11 do 14 cm pod ramenskim šivom, odvisno od velikosti številke uniforme.
(2) Izjemoma se oznaka pripadnosti iz
prejšnjega odstavka nosi v obliki ustrezne oznake na levi strani sprednjega
dela baretke namesto oznake pripadnosti Slovenski vojski, če tako določi
minister za obrambo na predlog načelnika Generalštaba Slovenske vojske.
(3) Oznake pripadnosti oddelkom vojaškega
letalstva se nosijo na desni strani oblačila v višini prsi.
18.d člen
(položajne oznake)
Položajne oznake se nosijo na službeni
uniformi na desnem zgornjem žepu. Pritrjene so na gumb žepa.
18.e člen
(ime in priimek ter napis SLOVENIJA)
(1) Na bojnih uniformah se nad desnim
prsnim žepom nosi našitek z izvezeno prvo črko imena in priimkom vojaške
osebe, nad levim prsnim žepom pa našitek z izvezenim napisom
SLOVENIJA.
(2) Na službenih uniformah se nad desnim
prsnim žepom nosi ploščica z vgravirano prvo črko imena in priimkom vojaške
osebe.
(3) Našitek z izvezeno prvo črko imena in
priimkom vojaške osebe se lahko nosi tudi na levi strani prsi na športni ali
drugi obleki, predpisani s tem pravilnikom.
18.f člen
(oznake usposobljenosti)
Oznaka usposobljenosti se na bojni uniformi
nosi nad napisom SLOVENIJA. Vojaška oseba se lahko sama odloči, katero oznako
usposobljenosti bo nosila, pri tem pa je omejena samo na eno oznako. Izjemoma
se oznaka usposobljenosti lahko nosi tudi nad oznako pripadnosti poveljstvom,
enotam in zavodom, če je tako določeno v programih vojaškega izobraževanja in
usposabljanja.
V. NAČIN NOŠENJA, OPIS, PRIPADANJE IN ROKI UPORABNOSTI
UNIFORM IN ŠPORTNE OPREME
19. člen
(nošenje, opis, pripadanje in roki
uporabnosti)
(1) Način nošenja uniform, določenih s
tem pravilnikom, podrobnejši opis uniform, športne in druge opreme, pripadanje,
roki uporabnosti, načini zadolžitve in zamenjave, popolnjevanje ter vračanje
uniform, športne in druge opreme, se uredijo z navodili o uniformah in opremi
Slovenske vojske, ki jih izda minister za obrambo in se objavijo na spletni
strani ministrstva.
(2) Z navodili iz prejšnjega odstavka
se podrobneje uredijo tudi opis, pripadanje, roki uporabnosti in druga
vprašanja posebnih uniform, delov uniforme, delovnih in drugih oblačil ter
opreme iz četrtega odstavka 6. člena tega pravilnika.

Pravilnik o uniformah Slovenske vojske (Uradni
list RS, št. 45/12)
vsebuje naslednjo prehodno in končni določbi:
»VI. PREHODNA IN KONČNI DOLOČBI
20. člen
(uporaba
prejšnjih uniform)
Uniforme Slovenske vojske, določene s
Pravilnikom o uniformah Slovenske vojske (Uradni list RS, št. 81/08), se
uporabljajo dokler se ne porabijo obstoječe zaloge uniform in njihovih delov
oziroma dokler se uniforme in njihovi deli ne izločijo iz operativne uporabe.
21. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o uniformah Slovenske vojske (Uradni list RS,
št. 81/08), razen 22. do 27. člena.
22. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o uniformah Slovenske vojske (Uradni list RS, št. 19/17)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
(prenehanje
veljavnosti)
Z dnem uveljavitve tega pravilnika
prenehajo veljati 22. do 27. člen Pravilnika o uniformah Slovenske vojske
(Uradni list RS, št. 81/08 in 45/12).
4. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.