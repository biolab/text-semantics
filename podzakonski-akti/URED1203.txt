1. člen
Ta uredba določa mejne vrednosti parametrov
tehnološke odpadne vode (v nadaljnjem besedilu: odpadna voda) iz objektov in
naprav za pridobivanje premoga, proizvodnjo briketov ter proizvodnjo koksa.
Za emisije snovi v vode, ki niso urejene s
to uredbo, se uporablja uredba o emisiji snovi in toplote pri odvajanju
odpadnih voda iz virov onesnaževanja (Uradni list RS, št. 35/96; v nadaljnjem
besedilu: uredba).
2. člen
Določbe te uredbe veljajo za objekte in
naprave za:
-      
pranje, sušenje, mletje, čiščenje, razvrščanje,
upraševanje in skepljanje črnega premoga, rjavega premoga in lignita,
-      
proizvodnjo briketov iz rjavega premoga in
-      
proizvodnjo koksa iz črnega premoga,
(v nadaljnjem besedilu: vir
onesnaževanja).
3. člen
Za odpadno vodo iz vira onesnaževanja se ne
šteje odpadna voda, ki se odvaja iz:
-      
jamskih delovišč, kot voda, ki izteka zaradi
posegov pri pridobivanju rud,
-      
naprav za pripravo vode,
-      
hladilnih sistemov in parnih ter vročevodnih
kotlov,
-      
naprav za čiščenje dimnih plinov,
-      
naprav za proizvodnjo plina v koksarnah,
-      
naprav za proizvodnjo surovega katrana iz
premoga in lignita,
-      
naprav za proizvodnjo smole in smolnega koksa
in
-      
naprav za pretovor koksa.
Določbe te uredbe ne veljajo tudi za
komunalno odpadno vodo, ki nastaja na območju vira onesnaževanja.
4. člen
Mejne vrednosti parametrov odpadne vode iz
virov onesnaževanja za odvajanje neposredno v vode in v kanalizacijo so
določene v prilogah 1, 2 in 3, ki so sestavni del te uredbe.
Za naprave in objekte za proizvodnjo
briketov iz rjavega premoga in za proizvodnjo koksa iz črnega premoga iz 2.
člena so za posamezne parametre odpadnih vod v prilogah 1 in 2 določene mejne
vrednosti emisijskih faktorjev.
Emisijski faktor posameznega parametra
odpadnih vod iz prejšnjega odstavka je določen kot razmerje med količino
parametra v odpadni vodi, ki se je odvedla v obdobju dveh ur, in količino
briketov ali koksa, ki bi bila proizvedena pri največji zmogljivosti proizvodnje
v enakem obdobju.
Emisijski faktor se izraža v gramih
posameznega parametra odpadne vode na tono proizvedenih briketov ali koksa.
5. člen
Nadzor nad izvajanjem te uredbe opravljajo
inšpektorji, pristojni za varstvo okolja.
6. člen
Upravljavci ali lastniki virov
onesnaževanja morajo obstoječe vire onesnaževanja prilagoditi določbam te
uredbe v štiriindvajsetih mesecih po uveljavitvi te uredbe.
7. člen
Če je za obstoječi vir onesnaževanja po tej
uredbi odrejena priprava in izvedba sanacijskega programa, ministrstvo,
pristojno za varstvo okolja, ne glede na določbo prejšnjega člena, v soglasju k
sanacijskemu programu določi tudi količine nevarnih snovi, ki se v času
izvajanja programa letno lahko izpuščajo z odvajanjem odpadne vode v javno
kanalizacijo ali neposredno v vode.
Ministrstvo, pristojno za varstvo okolja,
določi količine nevarnih snovi iz prejšnjega odstavka na podlagi analize
obremenitve okolja zaradi odvajanja odpadne vode, ki je sestavni del
sanacijskega programa.
8. člen
Ta uredba začne veljati petnajsti dan po
objavi v Uradnem listu Republike Slovenije.
Št. 353-23/2000-1
Ljubljana, dne 16. marca 2000.
Vlada
Republike Slovenije
dr.
Janez Drnovšek l. r.
Predsednik

Priloga 1: Mejne
vrednosti parametrov odpadne vode iz objektov in naprav za
pranje, sušenje, mletje, čiščenje, razvrščanje, upraševanje in skepljanje
črnega premoga, rjavega premoga in lignita
Priloga 2: Mejne
vrednosti parametrov odpadne vode iz objektov in naprav za proizvodnjo briketov
iz rjavega premoga
Priloga 3: Mejne
vrednosti parametrov odpadne vode iz objektov in naprav za proizvodnjo koksa iz
črnega premoga