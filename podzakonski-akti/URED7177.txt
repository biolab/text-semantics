1. člen
(vsebina)
Ta uredba določa višino in začetek plačevanja obveznega
prispevka za promocijo kmetijskih in živilskih proizvodov (v nadaljnjem
besedilu: prispevek) za zavezance iz sektorja pridelave in predelave sadja (v
nadaljnjem besedilu: sektor sadja).
2. člen
(plačevanje prispevka)
Prispevek se plačuje za vse
sadne vrste za obdobje od 1. januarja 2018 do 31. decembra 2020.
3. člen
(višina prispevka od kmetijskih površin)
Prispevek za površine, zasajene z vsemi sadnimi vrstami,
se obračuna letno za koledarska leta 2018, 2019 in 2020 ter znaša za nosilca
kmetijskega gospodarstva 20 eurov na hektar intenzivnega sadovnjaka.
4. člen
(višina prispevka od sadja za predelavo)
Zavezanec za prispevek od sadja za predelavo je kupec
tega sadja. Prispevek od sadja za predelavo znaša za vse sadne vrste za
koledarsko leto 2018, 2019 in 2020 1,50 eura na tono.
5. člen
(sektorska navodila za plačilo prispevka)
Ministrstvo, pristojno za kmetijstvo, gozdarstvo in
prehrano, pripravi sektorska navodila za plačilo prispevka in jih objavi na
svojih spletnih straneh najpozneje en mesec pred dnevom začetka plačevanja
prispevka.
6. člen
(začetek plačevanja)
(1) Prispevek se začne plačevati prvi dan
naslednjega meseca po objavi naznanila o pridobitvi sklepa Evropske komisije o
združljivosti sheme državne pomoči za promocijo.
(2) Minister, pristojen za kmetijstvo, gozdarstvo
in prehrano, objavi naznanilo iz prejšnjega odstavka v Uradnem listu Republike
Slovenije.

Uredba o določitvi višine in začetku
plačevanja obveznega prispevka za promocijo kmetijskih in živilskih proizvodov
za zavezance sektorja pridelave in predelave sadja (Uradni list RS, št. 81/16) vsebuje naslednjo končno določbo:
»7. člen
(začetek veljavnosti)
Ta uredba začne veljati petnajsti dan po objavi v
Uradnem listu Republike Slovenije.«.

Uredba o spremembah Uredbe o določitvi višine
in začetku plačevanja obveznega prispevka za promocijo kmetijskih in živilskih
proizvodov za zavezance sektorja pridelave in predelave sadja (Uradni list RS,
št. 10/18) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(začetek plačevanja)
(1) Prispevek se začne plačevati prvi dan naslednjega meseca
po objavi naznanila o pridobitvi sklepa Evropske komisije o združljivosti sheme
državne pomoči za promocijo.
(2) Minister, pristojen za kmetijstvo, gozdarstvo in
prehrano, objavi naznanilo iz prejšnjega odstavka v Uradnem listu Republike
Slovenije.
5. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.