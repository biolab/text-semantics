I. UVODNE DOLOČBE
1. člen
(vsebina)
Ta pravilnik določa zahteve za dajanje v
promet, prost pretok in dajanje v uporabo radijske opreme in telekomunikacijske
terminalske opreme, v skladu z Direktivo 1999/5/ES Evropskega parlamenta in
Sveta z dne 9. marca 1999 o radijski opremi in telekomunikacijski
terminalski opremi ter medsebojnem priznavanju skladnosti te opreme (UL L št.
91 z dne 7. 4. 1999, str. 10), zadnjič spremenjeno z Uredbo (ES) št.
1882/2003 Evropskega parlamenta in Sveta z dne 29. septembra 2003 o
prilagoditvi določb glede odborov, ki pomagajo Komisiji pri uresničevanju
njenih izvedbenih pooblastil, predvidenih aktih, za katere se uporablja
postopek iz člena 251 Pogodbe ES, Sklepu Sveta 1999/468/ES (UL L št. 284 z dne
31. 10. 2003, str. 1), (v nadaljnjem besedilu: Direktiva 1999/5/ES).
2. člen
(področje uporabe)
(1) Ta pravilnik se uporablja
za aparate, kot jih opredeljuje 3. člen tega pravilnika.
(2) Ta pravilnik se ne uporablja za
opremo, našteto v Prilogi 1, ki je kot priloga sestavni del tega pravilnika.
(3) Ta pravilnik se ne uporablja za
aparate, ki so izključno namenjeni za zagotavljanje javne varnosti, obrambe,
državne varnosti (vključujoč gospodarsko blagostanje države v aktivnostih, ki
se nanašajo na državno varnost) in dejavnosti države na področju kazenskega
prava.
3. člen
(pomen izrazov)
Izrazi, uporabljeni v tem pravilniku,
pomenijo:
1.    
»aparat« je vsaka radijska ali
telekomunikacijska terminalska oprema ali oboje;
2.    
»telekomunikacijska terminalska oprema« je
proizvod ali njegov ustrezni sestavni del, ki je namenjen za neposredno ali
posredno priključitev s katerimikoli sredstvi na vmesnike javnih
komunikacijskih omrežij, ki se v celoti ali delno uporabljajo za zagotavljanje
javnih komunikacijskih storitev;
3.    
»radijska oprema« je proizvod ali njen ustrezni
sestavni del, ki omogoča komuniciranje z oddajanjem oziroma sprejemanjem
radijskih valov iz radiofrekvenčnega spektra, razporejenega za prizemne oziroma
vesoljske radiokomunikacije;
4.    
»radijski valovi« so elektromagnetni valovi v
frekvenčnem pasu od 9 kHz do 3000 GHz,
5.    
»vmesnik« je
-  
omrežna priključna točka, ki uporabniku
zagotavlja dostop do javnega komunikacijskega omrežja (omrežna priključna
točka),
-  
eden ali več oddajnikov ali sprejemnikov ali
kombinacija oddajnikov in sprejemnikov, vključno s potrebno opremo, potrebnih
na enem mestu za izvajanje radiokomunikacijske storitve ali radioastronomske
storitve (radijska postaja),
in njihove tehnične
specifikacije;
6.    
»razred opreme« označuje aparate, ki jih ta
pravilnik obravnava kot podobne, v skladu s predpisanim postopkom Evropske
komisije. Aparat lahko spada v različne razrede;
7.    
»tehnična konstrukcijska mapa« je mapa s
podatki, ki opisujejo aparat in zagotavljajo informacije ter pojasnila o
upoštevanju ustreznih bistvenih zahtev;
8.    
»harmonizirani standard« pomeni tehnično
specifikacijo, ki jo je sprejel priznani organ za standardizacijo z mandatom
Komisije po postopkih, ki jih določa Direktiva 98/34/ES s ciljem vzpostavitve
evropske zahteve, skladnost s katero pa ni obvezna;
9.    
»škodljivo motenje« je motenje, ki ogroža
delovanje radionavigacijskih storitev ali drugih varnostnih storitev ali kako
drugače resno poslabšuje, ovira ali ponavljajoče prekinja radiokomunikacijske
storitve, ki delujejo v skladu z državnimi predpisi ali predpisi Evropske
skupnosti;
10. 
»dajanje radijske opreme v uporabo« pomeni
izpolnjevanje pogojev, da se radijska oprema lahko prodaja, kupuje in daje v
promet.
II. DAJANJE V PROMET IN V UPORABO
4. člen
(bistvene zahteve)
(1) Za vse aparate veljajo
bistvene zahteve glede:
-      
varovanja zdravja in varnosti uporabnika in
vsake druge osebe, vključno z varnostnimi zahtevami Direktive 2006/95/ES o
uskladitvi zakonodaje držav članic v zvezi z električno opremo, konstruirano za
uporabo znotraj določenih napetostnih mej (UL L št. 374 z dne 27. 12.
2006, str. 10; v nadaljnjem besedilu: Direktiva 2006/95/ES), vendar brez
uporabe napetostne omejitve, in
-      
zaščite v zvezi z elektromagnetno
združljivostjo, v skladu z Direktivo 2004/108/ES Evropskega parlamenta in Sveta
z dne 15. decembra 2004 o približevanju zakonodaj držav članic v zvezi z
elektromagnetno združljivostjo in razveljavitvi Direktive 89/336/EGS (UL L št.
390 z dne 31. 12. 2004, str. 24; v nadaljnjem besedilu: Direktiva
2004/108/ES).
(2) Ne glede na prejšnji odstavek mora
biti radijska oprema zasnovana tako, da omogoča učinkovito uporabo
radiofrekvenčnega spektra na način, da ne pride do škodljivega motenja.
(3) Za vse aparate veljajo tudi
bistvene zahteve, ki jih določi Evropska komisija v skladu s tretjim odstavkom
3. člena Direktive 1999/5/ES.
5. člen
(priglasitev in objavljanje specifikacij
vmesnikov)
(1) Priglašeni organ iz 11.
člena tega pravilnika (v nadaljnjem besedilu: priglašeni organ) mora Evropski
komisiji priglasiti vmesnike, ki niso bili priglašeni po določbah Direktive
98/34/ES Evropskega parlamenta in Sveta z dne 22. junija 1998 o določitvi
postopka za zbiranje informacij na področju tehničnih standardov in tehničnih
predpisov (UL L št. 204 z dne 21. 7. 1998, str. 37), zadnjič spremenjene z
Direktivo Sveta 2006/96/ES z dne 20. novembra 2006 o prilagoditvi
nekaterih direktiv na področju prostega pretoka blaga zaradi pristopa Bolgarije
in Romunije (UL L št. 363 z dne 20. 12. 2006, str. 81).
(2) Priglašeni organ mora priglasiti
Evropski komisiji vrste vmesnikov, ki jih nudijo operaterji javnih
komunikacijskih omrežij. Operaterji morajo javno objaviti točne in zadostne
tehnične specifikacije vmesnikov, preden začnejo prek njih javno zagotavljati
oziroma izvajati storitve. Specifikacije morajo biti dovolj podrobne, da
omogočajo zasnovo telekomunikacijske terminalske opreme, ki bo omogočala vse
storitve, zagotovljene prek ustreznih vmesnikov. Zato morajo specifikacije
vsebovati vse informacije, ki proizvajalcem omogočajo, da po svoji izbiri
izvajajo ustrezne preskuse glede bistvenih zahtev, ki veljajo za
telekomunikacijsko terminalsko opremo.
6. člen
(harmonizirani standardi)
(1) Skladnost s harmoniziranim
standardom ni obvezna.
(2) Ministrstvo, pristojno za trg (v
nadaljnjem besedilu: ministrstvo) objavi na svojih spletnih straneh seznam
harmoniziranih standardov, katerih uporaba ustvari domnevo o skladnosti
radijske opreme in telekomunikacijske terminalne opreme z zahtevami, ki jih
določa ta pravilnik (v nadaljnjem besedilu: seznam standardov).
(3) Kadar je oprema zasnovana in
izdelana v skladu s standardi, navedenimi v seznamu standardov iz prejšnjega
odstavka, velja domneva, da ta oprema ustreza bistvenim zahtevam tega
pravilnika, na katere se nanašajo navedeni harmonizirani standardi. Ta domneva
o skladnosti je omejena na področje uporabe harmoniziranih standardov in
ustreznih bistvenih zahtev, ki jih ti harmonizirani standardi pokrivajo.
7. člen
(dajanje v promet)
(1) V promet se lahko dajo le
aparati, če so skladni z bistvenimi zahtevami tega pravilnika, če so pravilno
nameščeni in vzdrževani in se uporabljajo za predvideni namen.
(2) Če mora biti določeni razred
opreme skladen s posebnimi bistvenimi zahtevami tretjega odstavka 3. člena
Direktive 1999/5/ES, se lahko aparat iz obravnavanega razreda opreme, ki je že
v prometu, razumen čas, ki ga določi evropska Komisija, še naprej daje v
promet.
(3) Proizvajalec ali oseba, ki je
odgovorna za dajanje aparata v promet, mora zagotoviti uporabniku informacije o
predvideni uporabi aparata skupaj z izjavo o skladnosti z bistvenimi zahtevami.
Pri radijski opremi zadošča, da se na embalaži in navodilih za uporabo aparata
navede, v katerih državah ali na katerih zemljepisnih območjih znotraj določene
države naj bi se oprema uporabljala, uporabnika pa z oznako na aparatu, ki je
določena v petem odstavku Priloge 7, ki je kot priloga sestavni del tega
pravilnika, opozori na morebitne omejitve ali zahteve za dovoljenje za uporabo
radijske opreme v nekaterih državah članicah. Če gre za telekomunikacijsko
terminalsko opremo je treba navesti zadostne informacije, ki omogočajo
določitev vmesnikov javnih telekomunikacijskih omrežij, na katere naj bi se
oprema priključila. Za vse aparate je treba take informacije navesti na vidnem
mestu.
(4) Pri radijski opremi, ki se daje v
uporabo in uporablja frekvenčne pasove, katerih uporaba na celem območju
Evropske skupnosti ni usklajena, mora proizvajalec ali njegov pooblaščeni
zastopnik ali oseba, odgovorna za dajanje take opreme v promet in uporabo, pri
pooblaščenem organu, ki je odgovoren za upravljanje in nadzor radiofrekvenčnega
spektra, priglasiti svojo namero o dajanju opreme v uporabo.
(5) Priglasitev mora biti predložena
pooblaščenemu organu iz prejšnjega odstavka najkasneje štiri tedne pred
začetkom dobave, morajo biti poleg identifikacijske številke priglašenega
organa iz Priloge 4 ali 5, ki sta kot prilogi sestavni del tega pravilnika,
navedene tudi značilnosti radijske opreme: radijska frekvenca, medkanalski
razmik, tip modulacije in moč.
8. člen
(dajanje v uporabo in pravica do priključitve)
(1) Aparat se da v uporabo za
njegov predvideni namen, če ustreza bistvenim zahtevam iz 4. člena tega
pravilnika, v primeru radijskih postaj in pripadajočih vmesnikov pa tudi
določilom zakona, ki ureja elektronske komunikacije.
(2) Ne glede na prvi odstavek tega
člena dajanje opreme v uporabo lahko omeji Agencija za pošto in elektronske
komunikacije Republike Slovenije kot pristojni organ za nadzor delovanja na
področju elektronskih komunikacij, iz razlogov v zvezi z učinkovito in ustrezno
uporabo radijskega spektra, izogibanja škodljivemu motenju ali v zvezi z javnim
zdravjem.
(3) Operaterji javnih komunikacijskih
omrežij in storitev ne smejo zavrniti priključitve telekomunikacijske
terminalske opreme na ustrezne vmesnike iz tehničnih razlogov, če je oprema
skladna z veljavnimi zahtevami iz 4. člena tega pravilnika.
(4) Če aparat, ki je sicer označen kot
skladen z določbami tega pravilnika, povzroča poškodbe omrežja ali škodljive
radiofrekvenčne motnje ali škoduje pri delovanju omrežja, lahko operater
javnega komunikacijskega omrežja zavrne priključitev aparata na svoje omrežje, ga
izključi ali odstrani iz obratovanja. Pristojni organ iz drugega odstavka tega
člena o takem ukrepu uradno obvesti Evropsko komisijo. Lahko se sprejmejo tudi
drugi primerni ukrepi v skladu s predpisi, ki urejajo elektronske komunikacije.
(5) V nujnem primeru lahko operater
aparat izključi, če je to potrebno zaradi zaščite omrežja in če se lahko
uporabniku brez odloga in brez stroškov zanj ponudi druga rešitev. Operater o
tem takoj obvesti pristojni organ iz drugega odstavka tega člena.
9. člen
(prost pretok aparatov)
(1) Ob upoštevanju tega
pravilnika se v promet ali v uporabo lahko dajejo aparati z oznako »CE« iz
Priloge 7 tega pravilnika, ki označuje njihovo skladnost z vsemi določbami tega
pravilnika. Za radijsko terminalsko opremo veljajo omejitve zakona, ki ureja
elektronske komunikacije.
(2) Na strokovnih sejmih, razstavah,
predstavitvah se lahko razstavljajo tudi aparati, ki niso skladni z zahtevami
tega pravilnika, če viden znak jasno opozarja, da se lahko tržijo ali dajo v
uporabo šele, ko bodo skladni s tem pravilnikom.
(3) Če za aparat veljajo različni
predpisi, ki predvidevajo oznako »CE«, je treba ob oznaki »CE« navesti tiste
predpise, katerih določbe izpolnjuje. Če kateri od teh predpisov dovoljuje, da
proizvajalec v prehodnem obdobju izbere, kateri predpis bo uporabil, je treba
ob oznaki »CE« navesti tisti predpis, katerih določbe izpolnjuje.
III. UGOTAVLJANJE SKLADNOSTI
10. člen
(postopki ugotavljanja skladnosti)
(1) Postopki ugotavljanja skladnosti,
ki so določeni v tem členu, se uporabljajo za potrditev skladnosti aparata z
vsemi bistvenimi zahtevami, določenimi v 4. členu tega pravilnika.
(2) Na proizvajalčevo zahtevo se lahko
skladnost aparata z bistvenimi zahtevami, določenimi v prvem odstavku
4. člena tega pravilnika, dokazuje tudi z uporabo postopkov, ki jih določa
Direktiva 2006/95/ES in Direktiva 2004/108/ES, če aparat sodi v področje
uporabe teh direktiv.
(3) Za telekomunikacijsko terminalsko
opremo, ki ne uporablja spektra, razporejenega za prizemne oziroma vesoljske
radiokomunikacije, in sprejemne dele radijske opreme, veljajo po proizvajalčevi
izbiri postopki iz Priloge 2, ki je kot priloga sestavni del tega pravilnika in
prilogi 4 ali 5 tega pravilnika.
(4) Če proizvajalec uporabi
harmonizirane standarde iz 6. člena tega pravilnika, veljajo po proizvajalčevi
izbiri za radijsko opremo, ki ne sodi v področje uporabe iz prejšnjega
odstavka, postopki, opisani v Prilogi 3, ki je kot priloga sestavni del tega
pravilnika in prilogi 4 ali 5 tega pravilnika.
(5) Če proizvajalec ne uporabi harmoniziranih
standardov iz 6. člena tega pravilnika ali jih uporabi le delno, veljajo po
proizvajalčevi izbiri za radijsko opremo, ki ne sodi v področje uporabe iz
tretjega odstavka tega člena, postopki, opisani v Prilogah 4 ali 5 tega
pravilnika.
(6) Evidenca in korespondenca v zvezi
s postopki ugotavljanja skladnosti iz drugega do petega odstavka tega člena
mora biti v slovenskem jeziku.
11. člen
(priglašeni organi)
(1) Pravne ali fizične osebe,
ki želijo opravljati naloge priglašenega organa iz 10. člena tega pravilnika,
morajo izpolnjevati merila, ki so določena v Prilogi 6, ki je kot priloga
sestavni del tega pravilnika. Minister, pristojen za trg (v nadaljnjem
besedilu: minister) na podlagi vloge izda odločbo, s katero
določi organ in naloge, za izvajanje katerih je določen.
(2) Osebe, ki jim je bila izdana
odločba iz prejšnjega odstavka, minister priglasi Evropski komisiji. Pri
priglasitvi navede, če je imenovanje omejeno na določene posebne vidike oziroma
kategorije aparatov.
(3) Za organe, ki ustrezajo
ocenjevalnim merilom, določenim z ustreznimi harmoniziranimi standardi, se
domneva, da izpolnjujejo merila iz Priloge 6 tega pravilnika.
(4) Če priglašeni organ ne izpolnjuje
več meril v skladu s tem pravilnikom, minister izda odločbo o preklicu odločbe.
IV. OZNAČEVANJE SKLADNOSTI Z OZNAKO CE IN NAPISI
12. člen
(oznaka »CE«)
(1) Aparati, ki ustrezajo vsem
ustreznim bistvenim zahtevam, se označijo z znakom skladnosti »CE« iz Priloge 7
tega pravilnika. Za namestitev oznake »CE« je odgovoren proizvajalec ali njegov
pooblaščen zastopnik. Če se uporabijo postopki, določeni v Prilogah 3, 4 ali 5
tega pravilnika, se oznaki doda identifikacijska številka priglašenega organa
iz 11. člena tega pravilnika. Radijski opremi se poleg tega doda tudi
razpoznavni znak razreda opreme, če je tak znak dodeljen. Na opremo se lahko
namestijo tudi druge oznake, če se s tem ne zmanjša vidljivost in berljivost
oznake »CE«.
(2) Na aparate, njihovo embalažo ali
navodila za uporabo je prepovedano pritrjevanje oznak, ki lahko zavedejo tretje
osebe glede pomena oziroma grafične oblike oznake »CE«.
(3) Če pristojna inšpekcija iz 13.
člena tega pravilnika ugotovi, da je bila oznaka »CE« pritrjena neupravičeno,
mora proizvajalec ali njegov pooblaščeni zastopnik v Evropski skupnosti uskladiti
aparat v skladu z določili iz tega pravilnika pod pogoji, ki jih določi
pristojna inšpekcija. V kolikor se neskladnost ne odpravi, mora nadzorni organ
ukreniti vse potrebno, da se prepreči promet ali uporaba neustrezne radijske in
telekomunikacijske terminalske opreme.
(4) Na aparatu mora proizvajalec
označiti tip, lot oziroma serijske številke ter ime proizvajalca ali osebe, ki
je odgovorna za dajanje aparatov v promet.
V. NADZOR IN OBVEŠČANJE
13. člen
(nadzor)
Nadzor nad izvajanjem tega pravilnika, opravljata
v skladu s predpisi, ki urejajo organizacijo in delovna področja ministrstev in
organov v njihovi sestavi:
-      
Tržni inšpektorat Republike Slovenije za
aparate v prometu in
-      
Inšpektorat Republike Slovenije za elektronske
komunikacije, elektronsko podpisovanje in pošto za nadzor aparatov in
nepremičnih sestavov v uporabi.
14. člen
(zaščitni ukrepi)
(1) Če aparat z oznako »CE« ni
skladen z zahtevami tega pravilnika, mora pristojni inšpektorat sprejeti vse
ustrezne ukrepe za umik aparata iz prometa ali uporabe, prepovedati njegovo
dajanje v promet oziroma dajanje v uporabo ali omejiti njegov prost pretok.
Pristojni inšpektorat lahko zahteva dokazila o skladnosti in po potrebi sproži
postopek ugotavljanja skladnosti.
(2) O vsakem ukrepu iz prvega odstavka
tega člena mora pristojni inšpektorat, ki je tak ukrep sprejel, nemudoma
obvestiti Evropsko komisijo in države članice. Pri tem mora pristojni
inšpektorat navesti razloge za takšno odločitev, še posebej ali je neskladnost
posledica:
(a) nepravilne uporabe harmoniziranih standardov, navedenih v 6. členu
tega pravilnika;
(b) pomanjkljivosti harmoniziranih standardov, navedenih v 6. členu
tega pravilnika ali
(c) neizpolnjevanja zahtev, navedenih v 4. členu tega pravilnika, če
harmonizirani standardi navedeni v 6. členu tega pravilnika, niso upoštevani.
(3) Če se ukrepi iz prvega odstavka
tega člena uvedejo zaradi nepravilne uporabe harmoniziranih standardov iz 6.
člena ali neizpolnjevanja zahtev iz 4. člena tega pravilnika, mora pristojni
inšpektorat o tem obvestiti Evropsko komisijo.
(4) Pristojni inšpektorat lahko
prepove ali omeji dajanje v promet oziroma zahteva umik iz prometa radijske
opreme, ki je povzročila ali za katero utemeljeno meni, da bo povzročila
škodljive motnje vključno z motenjem obstoječih ali načrtovanih storitev
skladno s predpisoma, ki urejata načrt razporeditve nacionalnih frekvenčnih
pasov. O ukrepih in razlogih za tako odločitev takoj obvesti Evropsko komisijo.

Priloga 1: Oprema iz drugega odstavka 2. člena tega
pravilnika, za katero se ta pravilnik ne uporablja
Priloga 2: Postopek ugotavljanja skladnosti v skladu s
tretjim odstavkom 10. člena tega pravilnika
Priloga 3: Postopek ugotavljanja skladnosti v skladu z
četrtim odstavkom 10. člena tega pravilnika
Priloga 4: Postopek ugotavljanja skladnosti v skladu s
petim odstavkom 10. člena tega pravilnika
Priloga 5: Postopek ugotavljanja skladnosti v skladu z
10. členom tega pravilnika
Priloga 6: Minimalna merila, ki jih morajo države
članice upoštevati pri določanju priglašenih organov v skladu s prvim odstavkom
11. člena tega pravilnika
Priloga 7: Označevanje opreme v skladu s prvim
odstavkom 12. člena tega pravilnika

Pravilnik o radijski opremi in
telekomunikacijski terminalski opremi (Uradni list RS, št. 17/09) vsebuje naslednji končni določbi:
»VI. KONČNI DOLOČBI
15. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o radijski in terminalski opremi (Uradni list RS, št. 77/01
in 40/03).
16. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o radijski
opremi in telekomunikacijski terminalski opremi (Uradni list RS, št. 54/12) vsebuje naslednji končni določbi:
»4. člen
Z dnem uveljavitve tega pravilnika preneha
veljati Odredba o seznamu standardov, katerih uporaba ustvari domnevo o
skladnosti proizvodov z zahtevami Pravilnika o radijski opremi in
telekomunikacijski terminalski opremi (Uradni list RS, št. 1/11).
5. člen
Ta pravilnik začne veljati petnajsti dan po
objavi v Uradnem listu Republike Slovenije.«.