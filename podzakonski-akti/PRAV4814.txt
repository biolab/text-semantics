1. člen
(vsebina)
Ta pravilnik ureja označevanje živil v prometu, ki niso
predpakirana (v nadaljnjem besedilu: nepredpakirano živilo), ter živil, ki so
predpakirana za neposredno prodajo v skladu z Direktivo Sveta 89/396/EGS z dne
14. junija 1989 o označbah ali znakih za identifikacijo serije, v katero spada
živilo (UL L št. 186 z dne 30. 6. 1989, str. 21, z vsemi spremembami).
2. člen
(predpakirana živila za neposredno prodajo)
Za predpakirano živilo za neposredno prodajo iz prejšnjega člena
se štejejo živila, ki jih za prodajo vnaprej pakira trgovec na drobno ali v
prostorih trgovine, namenjenih za pakiranje živil brez prisotnosti končnega
potrošnika, ali na prevoznem sredstvu, ki ga uporablja za prodajo, ali na
stojnici, ki jo uporablja za prodajo.
3. člen
(podatki na označbi)
Označba na nepredpakiranem živilu mora vsebovati naslednje
podatke:
-       
ime, pod katerim se živilo daje v promet, v skladu s predpisom, ki ureja
splošno označevanje predpakiranih živil;
-       
ime ali poslovno ime proizvajalca ali trgovsko ime oziroma blagovno
znamko živila;
-       
kraj porekla ali država izvora, če bi izpustitev tega podatka lahko
zavedla potrošnika glede pravega izvora ali porekla živila;
-       
v primeru nepredpakiranih jedi, ki so z mikrobiološkega vidika hitro
pokvarljiva, rok uporabnosti, označen z besedami »porabiti do…«;
-       
kategorija oziroma razred živila, kolikor se živilo razvršča v
kategorije oziroma razrede;
-       
druge podatke, če je tako določeno za posamezno nepredpakirano živilo v
predpisu, ki ureja kakovost za posamezno živilo oziroma v predpisu, ki ureja
zdravstveno ustreznost živil.
4. člen
(način označevanja)
Označba mora biti na živilu ali neposredno ob živilu, na katerega
se nanaša, v slovenskem jeziku, na dobro vidnem mestu, nedvoumna, čitljiva,
neizbrisna in ne sme biti prekrita z drugim besednim ali slikovnim materialom.
4.a člen
(serija oziroma lot)
(1) Za serijo (lot) se šteje serija enot živila v prometu, ki
je pridelano, predelano ali izdelano pod enakimi pogoji. 
(2) Serija (lot) mora biti navedena s črko L in številko
serije, ki skupaj omogočata identifikacijo živila, na transportni embalaži
oziroma embalaži iz katere je živilo vzeto ali pa na spremnih dokumentih, ki se
nanašajo na živilo, in so poslani pred dobavo živila ali hkrati z njo. V vseh
primerih mora biti dobro vidna, razločno napisana in neizbrisna.

Pravilnik o splošnem označevanju živil, ki
niso predpakirana (Uradni list RS, št. 28/04)
vsebuje naslednjo prehodno in končno določbo:
»5. člen
(prehodno obdobje)
Živila morajo biti označena v skladu z določbami tega pravilnika
najpozneje od 31. maja 2004 dalje.
6. člen
(uveljavitev)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembi in dopolnitvi pravilnika
o splošnem označevanju živil, ki niso predpakirana (Uradni list RS, št. 10/05) vsebuje naslednjo končno določbo:
»2. člen
Ta pravilnik začne veljati osmi dan po objavi v Uradnem listu
Republike Slovenije.«.

Pravilnik o spremembi Pravilnika o splošnem
označevanju živil, ki niso predpakirana (Uradni list RS, št. 57/05) vsebuje naslednjo končno določbo:
»2. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembi in dopolnitvi Pravilnika
o splošnem označevanju živil, ki niso predpakirana (Uradni list RS, št. 115/06) vsebuje naslednjo končno določbo:
»3. člen
Ta pravilnik začne veljati petnajsti dan po objavi v Uradnem
listu Republike Slovenije.«.