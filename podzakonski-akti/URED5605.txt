I. SPLOŠNA DOLOČBA
1. člen
(1) S to uredbo se določajo omejevalni ukrepi skladno s
Sklepom Sveta 2010/231/SZVP z dne 26. aprila 2010 o omejevalnih ukrepih proti
Somaliji in razveljavitvi Skupnega stališča 2009/138/SZVP (UL L št. 105 z dne
27. 4. 2010, str. 17, z vsemi spremembami; v nadaljnjem besedilu: sklep
2010/231/SZVP). 
(2) S to uredbo se določajo tudi pristojni organi in sankcije
za kršitve te uredbe ter Uredbe Sveta (ES) št. 147/2003 z dne 27. januarja 2003
o nekaterih omejevalnih ukrepih v zvezi z Somalijo (UL L št. 24 z dne 29. 1.
2003, str. 2, z vsemi spremembami; v nadaljnjem besedilu: uredba 147/2003/ES)
in Uredbe Sveta (EU) št. 356/2010 z dne 26. aprila 2010 o nekaterih posebnih
omejevalnih ukrepih proti nekaterim fizičnim ali pravnim osebam, subjektom ali
organom zaradi razmer v Somaliji (UL L št. 105 z dne 27. 4. 2010, str. 1, z
vsemi spremembami; v nadaljnjem besedilu: uredba 356/2010/EU).
II. OMEJEVALNI UKREPI
2. člen
(1) Državljanom Republike Slovenije ali z ozemlja Republike
Slovenije ali z uporabo plovil, ki plovejo pod zastavo Republike Slovenije, ali
zrakoplovov, registriranih v Republiki Sloveniji, je prepovedano v Somalijo, za
uporabo v Somaliji ali v njeno korist ali osebam iz 2. člena sklepa
2010/231/SZVP neposredno ali posredno prodajati, dobavljati, prenašati ali
izvažati oborožitev in drugo vojaško opremo vseh vrst, vključno z orožjem in
strelivom, vojaškimi vozili in opremo, paravojaško opremo ter rezervnimi deli
in komponentami za navedeno, ne glede na to, ali je tako blago po poreklu iz
Evropske unije (v nadaljnjem besedilu: EU). 
(2) Prejšnji odstavek se ne uporablja za: 
(a)   
dobavo, prodajo ali posredovanje orožja in njemu sorodnega materiala
vseh vrst v zvezi z vojaško dejavnostjo, izključno namenjenega podpori misiji
Afriške unije v Somaliji (AMISOM), da bi ga ta uporabljala, kakor je določeno v
četrtem odstavku RVSZN 1744 (2007), ali da bi ga izključno uporabljale države in
regionalne organizacije pri sprejemanju ukrepov v skladu s šestim odstavkom
RVSZN 1851 (2008) in desetim odstavkom RVSZN 1846 (2008); 
(b)   
dobavo, prodajo ali posredovanje orožja in njemu sorodnega materiala
vseh vrst, namenjenega izključno pomoči pri razvoju institucij na varnostnem
področju, kar je skladno s političnim procesom, določenim v prvem, drugem in
tretjem odstavku RVSZN 1744 (2007), če Odbor za sankcije v petih delovnih dneh
od prejema ustreznega uradnega obvestila ne sprejme odklonilne odločitve; 
(c)   
dobavo ali prodajo nesmrtonosne vojaške opreme, namenjene izključno
človekoljubni ali zaščitni rabi, ali materiala, namenjenega programom Evropske
unije ali držav članic za vzpostavitev institucij, ki se, vključno z varnostnim
področjem, izvajajo v okviru mirovnega in spravnega procesa in jih je vnaprej
odobril Odbor za sankcije, niti se ne uporablja za zaščitna oblačila, vključno
z neprebojnimi jopiči in vojaškimi čeladami, ki jih osebje ZN, predstavniki
medijev in delavci človekoljubnih in razvojnih organizacij skupaj s pridruženim
osebjem začasno izvozijo v Somalijo izključno za osebno uporabo. 
(2) Paravojaška oprema iz prejšnjega odstavka vključuje
zlasti: 
(a)   
akustične naprave, ki jih proizvajalec ali dobavitelj predstavlja kot
primerne za obvladovanje nemirov, in njihove posebej izdelane sestavne dele; 
(b)   
ščite za uporabo v nemirih in policijske neprebojne ščite ter njihove
posebej izdelane sestavne dele; 
(c)   
lisice, izdelane za omejevanje gibanja ljudi, katerih največja skupna
velikost, vključno z verigo, je pri merjenju od zunanjega roba enega okova do
zunanjega roba drugega v zaklenjenem stanju od 240 mm do 280 mm; 
(d)   
pasove za uporabo elektrošoka, izdelane za omejevanje gibanja ljudi z
elektrošokom z največjo napetostjo prostega teka 10 000 voltov; 
(e)   
vodne topove in njihove posebej izdelane sestavne dele; 
(f)    
vozila za obvladovanje nemirov, posebej izdelana ali prirejena tako, da
jih je mogoče naelektriti zaradi odganjanja protestnikov, in njihove v ta namen
posebej izdelane ali prirejene sestavne dele; 
(g)   
pištole z električnim nabojem z največjo napetostjo prostega teka 10 000
voltov; 
(h)   
sestavne dele, posebej izdelane ali prirejene za prenosne pripomočke,
izdelane ali prirejene za obvladovanje nemirov ali za samozaščito z uporabo
elektrošoka (vključno s palicami in ščiti za povzročanje elektrošoka, pištolami
za omamljanje in takimi z električnimi naboji); 
(i)    
gumijevke, palice za obvladovanje nemirov in podobne pripomočke za
kazenski pregon; 
(j)    
oklepne jopiče, vključno z neprebojnimi oblačili, neprebojno podlogo in
zaščitnimi čeladami; 
(k)   
biče; 
(l)    
dele in dodatke, izdelane ali prirejene za uporabljanje v opremi,
našteti v točkah od i do k, ali z njo.
3. člen
(1) Vstop na ozemlje Republike Slovenije ali tranzit čezenj
se prepreči osebam iz 2. člena sklepa 2010/231/SZVP. 
(2) Izjeme od ukrepov iz prejšnjega odstavka se lahko
dovolijo, če Odbor za sankcije, ustanovljen v skladu z Resolucijo Varnostnega
sveta Združenih narodov 751 (1992) in razširjen v skladu z Resolucijo
Varnostnega sveta Združenih narodov 1844 (2008) (v nadaljnjem besedilu: odbor),
za vsak primer posebej ugotovi, da je tako potovanje utemeljeno iz
človekoljubnih razlogov, vključno z verskimi dolžnostmi, ali če odbor sklene,
da bi izjema sicer pospešila uresničevanje cilja vzpostavljanja miru in
stabilnosti v regiji. 
(3) O odobritvi izjem po tem členu v skladu s prejšnjim
odstavkom odloča ministrstvo, pristojno za zunanje zadeve. Z odobritvijo izjem
ministrstvo, pristojno za zunanje zadeve, seznani tudi policijo. Obvestilo iz
prejšnjega stavka mora vsebovati seznam oseb, ki jim je bil dovoljen vstop na
ozemlje Republike Slovenije ali tranzit čezenj. 
(4) Kadar se na podlagi drugega in tretjega odstavka tega
člena osebam iz prvega odstavka tega člena dovoli vstop na ozemlje Republike
Slovenije ali tranzit čezenj, se tako dovoljenje omeji na namen, za katerega je
bilo dano, in na osebe, na katere se nanaša.
4. člen
(1) Skladno s prvim odstavkom 7. a člena uredbe 147/2003/ES
in prvim odstavkom 16. člena uredbe 356/2010/EU so v Republiki Sloveniji
pristojni organi za njeno izvajanje: 
-       
ministrstvo, pristojno za obrambo, v zvezi z 2. a členom uredbe
147/2003/ES, 
-       
ministrstvo, pristojno za finance, v zvezi s 5. in 6. členom uredbe
356/2010/EU in 
-       
ministrstvo, pristojno za zunanje zadeve, v zvezi z 9. členom uredbe
356/2010/EU. 
(2) Ministrstvo, pristojno za zunanje zadeve, skladno z
drugim odstavkom 7. a člena uredbe 147/2003/ES in 16. členom uredbe 356/2010/EU
objavi seznam pristojnih organov s podatki za stike na spletni strani, navedeni
v prilogi k uredbi 147/2003/ES in prilogi II k uredbi 356/2010/EU.
III. KAZENSKE DOLOČBE
5. člen
(1) Z globo od 1.500 do 125.000 evrov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, če v Somalijo za uporabo v njej ali v njeno korist ali
osebam in subjektom iz 2. člena sklepa 2010/231/SZVP neposredno ali posredno
prodaja, dobavlja, prenaša ali izvaža oborožitev in drugo vojaško opremo vseh
vrst, vključno z orožjem in strelivom, vojaškimi vozili in opremo, paravojaško
opremo ter rezervnimi in sestavnimi deli za navedeno, ne glede na to, ali je
tako blago po poreklu iz EU (prvi odstavek 2. člena te uredbe). 
(2) Z globo od 1.500 do 4.100 evrov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka. 
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
6. člen
(1) Z globo od 1.500 do 125.000 evrov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, če: 
(a)   
kateri koli fizični ali pravni osebi, subjektu ali organu v Somaliji ali
za uporabo v tej državi ali osebam iz priloge I k uredbi 356/2010/EU neposredno
ali posredno zagotavlja tehnično pomoč v zvezi z blagom in tehnologijo s
Skupnega seznama vojaške opreme EU (UL C št. 69 z dne 18. 3. 2010, str. 19, z
vsemi spremembami, v nadaljevanju: skupni seznam) ter z zagotavljanjem,
proizvodnjo, vzdrževanjem in uporabo blaga, navedenega na skupnem seznamu (druga
alineja 1. člena uredbe 147/2003/ES in točka a prvega odstavka 8. člena uredbe
356/2010/EU); 
(b)   
kateri koli fizični ali pravni osebi, subjektu ali organu v Somaliji ali
za uporabo v tej državi ali osebam iz priloge I k uredbi 356/2010/EU neposredno
ali posredno zagotavlja financiranje ali finančno pomoč v zvezi z blagom in
tehnologijo s skupnega seznama ter vključuje zlasti subvencije, posojila in
izvozna kreditna zavarovanja v zvezi z nakupom, prenosom ali izvozom teh
izdelkov ali v zvezi z zagotavljanjem pripadajoče tehnične pomoči (prva alineja
1. člena uredbe 147/2003/ES in točka b prvega odstavka 8. člena uredbe
356/2010/EU); 
(c)   
osebam iz priloge I k uredbi 356/2010/EU neposredno ali posredno
zagotavlja investicijske storitve, povezane z vojaškimi dejavnostmi ali z
dobavo, prodajo, prenosom, izdelavo, vzdrževanjem ali uporabo blaga in
tehnologije s skupnega seznama (točka c prvega odstavka 8. člena uredbe
356/2010/EU); 
(d)   
zavestno in naklepoma sodeluje pri dejavnostih, katerih namen ali učinek
je obiti prepovedi iz točk a do d prvega odstavka 2. člena ter točk a in b
prvega odstavka 8. člena uredbe 356/2010/EU (2. člen uredbe 147/2003/ES in
drugi odstavek 8. člena uredbe 356/2010/EU). 
(2) Z globo od 1.500 do 4.100 evrov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka. 
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
7. člen
(1) Z globo od 1.500 do 125.000 evrov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, če: 
(a)   
ne zamrzne vseh sredstev in gospodarskih virov, ki pripadajo osebam,
subjektom ali organom iz priloge I k uredbi 356/2010/EU, so v njihovi lasti ali
s katerimi razpolagajo (prvi odstavek 2. člena uredbe 356/2010/EU); 
(b)   
osebam, subjektom ali organom iz priloge I k uredbi 356/2010/EU
neposredno ali posredno ali v njihovo korist da na voljo sredstva ali
gospodarske vire (drugi odstavek 2. člena uredbe 356/2010/EU); 
(c)   
zavestno in naklepoma sodeluje pri dejavnostih, katerih namen ali
posledica je neposredno ali posredno izogibanje ukrepom iz prvega in drugega
odstavka 2. člena uredbe 356/2010/EU (četrti odstavek 2. člena uredbe
356/2010/EU). 
(2) Z globo od 1.500 do 4.100 evrov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka. 
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
8. člen
(1) Z globo od 1.500 do 125.000 evrov se za prekršek kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, če brez poseganja v veljavna pravila glede poročanja,
zaupnosti in poslovne skrivnosti: 
(a)   
nemudoma ne pošlje vseh podatkov, ki bi pripomogli k spoštovanju
obveznosti iz uredbe 356/2010/EU, kakor je npr. zamrznitev računov in zneskov v
skladu z 2. členom uredbe 356/2010/EU, pristojnim organom, navedenim na
spletnih straneh iz priloge II k uredbi 356/2010/EU, če prebiva ali ima sedež v
Republiki Sloveniji, in neposredno ali prek teh pristojnih organov Komisiji EU
(točka a prvega odstavka 9. člena uredbe 356/2010/EU); 
(b)   
ne sodeluje s pristojnimi organi, navedenimi na spletnih straneh iz
priloge II k uredbi 356/2010/EU, pri vsakem preverjanju takih podatkov (točka b
prvega odstavka 9. člena uredbe 356/2010/EU). 
(2) Z globo od 1.500 do 4.100 evrov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika, če stori dejanje iz prejšnjega
odstavka. 
(3) Z globo od 500 do 1.200 evrov se za prekršek kaznuje
posameznik, če stori dejanje iz prvega odstavka tega člena.
IV. NADZOR
9. člen
(1) Izvajanje določb te uredbe, uredbe 147/2003/ES in uredbe
356/2010/EU v okviru svojih pooblastil iz zadev stvarne pristojnosti organa
nadzirajo pristojni inšpekcijski in carinski organi, policija, pristojni
nosilci javnih pooblastil. Če gre za vojaško orožje in vojaško opremo,
opravljajo nadzor iz prejšnjega stavka Inšpektorat Republike Slovenije za
obrambo in carinski organi, če gre za civilno orožje, strelivo in gospodarska
razstreliva, pa Inšpektorat Republike Slovenije za notranje zadeve in carinski
organi. 
(2) Pri opravljanju nadzora iz prejšnjega odstavka organi
odvzamejo predmete, ki so bili uporabljeni ali namenjeni za prekršek ali so
nastali v zvezi z njim. 
(3) O ugotovljenih kršitvah določb iz te uredbe, uredbe
147/2003/ES in uredbe 356/2010/EU organi iz prvega odstavka tega člena nemudoma
obvestijo ministrstvo, pristojno za zunanje zadeve.
V. PREHODNA IN KONČNA DOLOČBA
10. člen
(1) Z uveljavitvijo te uredbe preneha veljati Uredba o
ukrepih proti Somaliji (Uradni list RS, št. 11/03). 
(2) Ta uredba začne veljati naslednji dan po objavi v Uradnem
listu Republike Slovenije.
Št. 00724-65/2010
Ljubljana, dne 25. novembra 2010
EVA 2010-1811-0202
Vlada Republike Slovenije
mag. Mitja Gaspari l.r. 
Minister