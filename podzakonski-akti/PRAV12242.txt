I. SPLOŠNE DOLOČBE
1. člen
Ta pravilnik določa pogoje in postopek za
uveljavljanje pravic iz zavarovanja za starševsko varstvo.
2. člen
Pravice iz zavarovanja za starševsko
varstvo uveljavljajo zavarovanci na podlagi prijave v zavarovanje in obračunanih
prispevkov za starševsko varstvo.
3. člen
(1) Center za socialno delo (v
nadaljnjem besedilu: center) po uradni dolžnosti pridobi podatke o dejstvih,
potrebnih za obravnavo vloge in odločanje o pravicah iz lastne evidence ter
tudi iz uradnih evidenc, ki jih vodijo upravni in drugi državni organi, organi
lokalnih skupnosti ali nosilci javnih pooblastil (npr. o rojstvu, smrti,
stalnem oziroma začasnem prebivališču, državljanstvu, izvleček iz evidence o
vključitvi v starševsko varstvo), razen če stranka to izrecno prepove.
(2) Stranki dokazil, s katerimi center
že razpolaga, ni treba prilagati ob uveljavljanju posamezne pravice.
II. PRAVICA DO DOPUSTA
4. člen
Pravica do vseh vrst dopusta se uveljavlja
pri krajevno pristojnem centru. Center stranko seznani z nadaljnjim postopkom
uveljavljanja posamezne pravice, posledicami zamude rokov ter jo opozori na
obveznosti do delodajalca.
1. Pravica do materinskega dopusta
1.1. Pravica do materinskega dopusta
matere
5. člen
Pravico do materinskega dopusta uveljavlja
mati največ 60 dni pred predvidenim datumom poroda in najpozneje do nastopa
materinskega dopusta. Če se uveljavlja po tem roku, a pred predvidenim datumom
poroda, se prizna z dnem vložitve vloge. Če se uveljavlja po rojstvu otroka, se
prizna z dnem rojstva otroka. Informacijo o predvidenem datumu poroda dobi pri
osebnem ginekologu.
6. člen
(1) Materi pripada od dne rojstva
otroka najmanj 42 dni materinskega dopusta.
(2) Če mati rodi mrtvega otroka se o
tem obvesti krajevno pristojni center v 30 dneh od dneva poroda. Dokazilo o tem
je obvestilo pristojnega zdravstvenega zavoda.
(3) Če otrok umre v času materinskega
dopusta, pripada materi najmanj 42 dni materinskega dopusta od rojstva otroka,
od dne smrti otroka pa 10 dni, vendar skupno trajanje materinskega dopusta ne
sme biti daljše od 105 dni. O smrti otroka se obvesti krajevno pristojni
center.
(4) Če mati zapusti otroka, to
ugotavlja center.
1.2. Pravica do materinskega dopusta
očeta, druge osebe ali enega od starih staršev otroka
7. člen
Oče, druga oseba ali eden od starih staršev
otroka lahko uveljavlja pravico do materinskega dopusta le v primerih določenih
z Zakonom o starševskem varstvu in družinskih prejemkih (Uradni list RS, št.
26/14; v nadaljnjem besedilu: zakon) in če dejansko neguje in varuje otroka.
8. člen
Oče, druga oseba ali eden od starih staršev
otroka uveljavlja pravico do materinskega dopusta pri centru, ki je materi
priznal pravico do materinskega dopusta. Če materi ni bila priznana pravica do
materinskega dopusta, vlagatelj uveljavlja pravico do materinskega dopusta v
skladu z 58. členom zakona.
9. člen
Če uveljavlja pravico do materinskega
dopusta oče, ker je mati zapustila otroka ali na podlagi mnenja zdravnika specialista
ali zdravnice specialistke (v nadaljnjem besedilu: zdravnik) da mati trajno ali
začasno ni sposobna za nego in varstvo otroka, mora vlogi za uveljavitev
pravice do materinskega dopusta priložiti mnenje zdravnika o materini trajni
ali začasni nesposobnosti za nego in varstvo otroka med trajanjem materinskega
dopusta. Oče v vlogi izjavi, da dejansko neguje in varuje otroka. Oče, ki nima
sklenjene zakonske zveze z materjo otroka in rojstvo še ni bilo vpisano v
rojstno matično knjigo, v vlogi izjavi, da je oče otroka.
10. člen
Kadar oče uveljavlja pravico do
materinskega dopusta namesto matere, mlajše od 18 let, ki ima status vajenke,
učenke, dijakinje ali študentke, mati v vlogi izrazi soglasje, da vlagatelj
uveljavlja pravico do materinskega dopusta. Oče v vlogi izjavi, da dejansko
neguje in varuje otroka. Oče, ki nima sklenjene zakonske zveze z materjo otroka
in rojstvo še ni bilo vpisano v rojstno matično knjigo, v vlogi izjavi da je
oče otroka.
11. člen
Pravico do materinskega dopusta lahko
uveljavlja eden od starih staršev, če je ne uveljavlja oče in je mati otroka
mlajša od 18 let ter ima status vajenke, učenke, dijakinje ali študentke. Mati
in oče v vlogi izrazita soglasje, da vlagatelj uveljavlja pravico do
materinskega dopusta, vlagatelj pa v vlogi izjavi, da neguje in varuje otroka.
2. Pravica do očetovskega dopusta
12. člen
(1) Oče uveljavlja pravico do
očetovskega dopusta po rojstvu otroka pri krajevno pristojnem centru v skladu z
58. členom zakona.
(2) Oče, ki nima sklenjene zakonske
zveze z materjo otroka in rojstvo še ni bilo vpisano v rojstno matično knjigo,
v vlogi izjavi, da je oče otroka.
13. člen
(1) Oče nima pravice do očetovskega
dopusta iz razlogov navedenih v prvem odstavku 26. člena zakona.
(2) Če oče izrabi del očetovskega
dopusta pred nastankom razloga iz 4. točke prvega odstavka 26. člena zakona,
lahko neizrabljeni del očetovskega dopusta iz prvega odstavka 27. člena zakona
izrabi na enak način po prenehanju razloga, vendar najpozneje do šestega
oziroma 12 meseca otrokove starosti, kadar obstajajo izjeme iz drugega odstavka
27. člena zakona. Neizrabljeni del očetovskega dopusta iz tretjega odstavka 27.
člena zakona lahko oče izrabi na enak način najpozneje do končanega prvega
razreda osnovne šole otroka, v skladu s predpisi, ki urejajo osnovno šolo.
3. Pravica do starševskega dopusta
3.1 Pravica staršev do starševskega
dopusta
14. člen
(1) Pravico do starševskega dopusta
uveljavlja mati oziroma oče ob uveljavljanju pravice do materinskega dopusta
oziroma očetovskega dopusta ali 30 dni pred iztekom materinskega dopusta pri
centru, ki je krajevno pristojen v skladu z 58. členom zakona. Če vlagateljica
ni mati, mora oče v vlogi navesti tudi podatke o njej. Oče, ki nima sklenjene
zakonske zveze z materjo otroka in rojstvo še ni bilo vpisano v rojstno matično
knjigo, v vlogi izjavi, da je oče otroka.
(2) V primeru, da mati prenese na
očeta 100 dni starševskega dopusta, se mora s tem pisno strinjati. V primeru,
da oče prenese na mater 130 dni starševskega dopusta, se mora s tem pisno
strinjati. V primeru obstoja izjem iz 30. člena zakona eden od staršev v celoti
izrabi starševski dopust brez predhodnega pisnega strinjanja drugega od
staršev. Za dokazovanje izjem iz 30. člena zakona je centru potrebno predložiti
ustrezno dokazilo, če center že sam z njim ne razpolaga oziroma ni razvidno iz
uradnih evidenc.
(3) Pravica do podaljšanega
starševskega dopusta zaradi rojstva dvojčkov, več hkrati živorojenih otrok,
rojstva nedonošenčka ali nedonošenčkov, rojstva otroka, ki potrebuje posebno
nego in varstvo ter ko starši že ob rojstvu otroka varujejo in vzgajajo najmanj
dva otroka v starosti do končanega prvega razreda osnovne šole, se uveljavlja
istočasno s pravico do starševskega dopusta. Če vlagatelj pravico uveljavlja
zaradi rojstva nedonošenčka, mora vlogi priložiti dokazilo pristojnega
zdravstvenega zavoda.
(4) Starša se dogovorita, kdo bo
izrabil dneve podaljšanega starševskega dopusta.
15. člen
Pravico do daljšega starševskega dopusta
(za otroka, ki potrebuje posebno nego in varstvo) lahko uveljavlja eden od
staršev naknadno, vendar najpozneje do 18. meseca starosti otroka. Vlogi
priloži zdravstveno dokumentacijo.
16. člen
(1) Če mati nima pravice do
materinskega dopusta in te pravice ni uveljavljal oče, lahko mati ali oče
uveljavlja pravico do starševskega dopusta 30 dni pred potekom 77 dni starosti
otroka.
(2) Pravica do starševskega dopusta se
prizna neposredno po poteku 77 dni starosti otroka, to je v istem obdobju, kot
če bi bila pravica do materinskega dopusta priznana. Če mati ali oče uveljavlja
pravico do starševskega dopusta po poteku 77 dni starosti otroka, se pravica
prizna z dnem vložitve vloge, pri čemer se trajanje pravice skrajša za toliko
dni, kolikor je otrok star tisti dan, ko eden od staršev predloži centru vlogo.
17. člen
(1) Kadar oba od staršev uveljavljata
pravico do starševskega dopusta v obliki polne odsotnosti z dela (izmenično
koriščenje dopusta), se za časovno razporeditev koriščenja starševskega dopusta
medsebojno dogovorita s pisnim dogovorom, iz katerega je razvidno obdobje
koriščenja dopusta vsakega od staršev. Vsak delodajalec za svojega zaposlenega
s podpisom in žigom potrdi, da je seznanjen s predvidenim obdobjem koriščenja
starševskega dopusta.
(2) Kadar oba od staršev uveljavljata
pravico do starševskega dopusta v obliki delne odsotnosti z dela, se za časovno
razporeditev koriščenja starševskega dopusta medsebojno dogovorita s pisnim
dogovorom iz katerega je razvidno obdobje ter časovna razporeditev koriščenja
dopusta vsakega od staršev. Vsak delodajalec za svojega zaposlenega s podpisom
in žigom potrdi, da je seznanjen s predvidenim obdobjem koriščenja starševskega
dopusta.
18. člen
Kadar oba od staršev uveljavljata pravico
do istočasnega koriščenja starševskega dopusta, morata skleniti pisni dogovor,
s katerim določita obdobje, v katerem bosta koristila pravico do starševskega
dopusta istočasno v obliki polne odsotnosti z dela.
19. člen
Pisni dogovor o izrabi starševskega dopusta
lahko starši spremenijo v primeru, če nastopi razlog iz tretjega odstavka 33.
člena zakona. Spremenjenemu dogovoru je treba priložiti ustrezno dokazilo o okoliščini,
ki je podlaga za spremembo dogovora.
20. člen
(1) Pisni dogovor med starši preneha
veljati, če nastopi razlog iz drugega odstavka 33. člena zakona. Centru je
treba priložiti mnenje pristojnega zdravnika o trajni ali začasni nesposobnosti
za nego in varstvo otroka med trajanjem starševskega dopusta za enega od
staršev.
(2) Če mati ali oče zapusti otroka, to
ugotavlja center.
3.2 Pravica druge osebe ali enega od
starih staršev otroka do starševskega dopusta.
21. člen
Druga oseba lahko uveljavlja pravico do
starševskega dopusta, če izpolnjuje pogoje določene v tretji točki 5. člena
zakona. Starševski dopust lahko izrabi druga oseba le v strnjenem nizu v obliki
polne ali delne odsotnosti z dela.
22. člen
(1) Pravico do starševskega dopusta
lahko uveljavlja eden od starih staršev, če te pravice ne uveljavlja oče in je
mati otroka ob rojstvu otroka mlajša od 18 let ter ima status vajenke, učenke,
dijakinje oziroma študentke. Vlogi mora priložiti tudi podpisano izjavo očeta,
da ne bo uveljavljal pravice do starševskega dopusta, razen kadar obstaja
razlog iz drugega odstavka 31. člena zakona.
(2) Mati v vlogi izrazi soglasje, da
eden od starih staršev uveljavlja pravico do starševskega dopusta. Eden od
starih staršev v vlogi izjavi, da neguje in varuje otroka.
(3) Starševski dopust lahko izrabi
eden od starih staršev otroka le v strnjenem nizu v obliki polne odsotnosti z
dela.
3.3. Pravica druge osebe ali posvojitelja
do starševskega dopusta
23. člen
Posvojitelj ali druga oseba, ki ji je otrok
zaupan v vzgojo in varstvo z namenom posvojitve v skladu s predpisi, ki urejajo
družinska razmerja, uveljavlja pravico do starševskega dopusta in starševskega
nadomestila pri krajevno pristojnem centru skladno z 58. členom zakona
najpozneje 30 dni po nastopu starševskega dopusta. Po tem roku pravice ne more
uveljaviti.
III. PRAVICA DO NADOMESTILA
1. Uveljavljanje pravice do
starševskega nadomestila na podlagi pravice do starševskega dopusta
24. člen
(1) Pravico do nadomestila vlagatelj
uveljavlja skupaj z dopustom.
(2) Pravico do materinskega
nadomestila uveljavlja mati istočasno z uveljavljanjem pravice do materinskega
dopusta. Pravico do očetovskega nadomestila uveljavlja oče istočasno z
uveljavljanjem pravice do očetovskega dopusta. Pravico do starševskega
nadomestila uveljavlja eden od staršev ali oba starša istočasno z
uveljavljanjem pravice do starševskega dopusta. Pravico do starševskega
nadomestila uveljavlja eden od posvojiteljev ali oba posvojitelja ali druga
oseba, ki ji je otrok zaupan v vzgojo in varstvo z namenom posvojitve istočasno
z uveljavljanjem pravice do starševskega dopusta.
25. člen
Če vlagatelj uveljavlja davčno olajšavo za
družinske člane, na vlogi navede priimek in ime posameznega družinskega člana,
davčno številko, leto rojstva ter sorodstveno razmerje.
2. Uveljavljanje pravice do
starševskega nadomestila brez pravice do starševskega dopusta
26. člen
(1) Kadar vlagatelj v skladu z drugim
odstavkom 41. člena zakona ne uveljavlja pravice do starševskega dopusta,
uveljavlja pravico samo do starševskega nadomestila.
(2) Če vlagatelj uveljavlja davčno
olajšavo za družinske člane, na vlogi navede priimek in ime posameznega družinskega
člana, davčno številko, leto rojstva ter sorodstveno razmerje.
27. člen
Center upravičence do dopusta iz 45. člena
zakona in upravičence starševskega nadomestila iz drugega odstavka 41. člena
zakona prijavi v zavarovanje na predpisanih obrazcih M.
28. člen
Nadomestila se izplačujejo najpozneje do
15. v mesecu za pretekli mesec. Razporeditev izplačil v posameznih mesecih koledarskega
leta določi ministrstvo, pristojno za družino (v nadaljnjem besedilu:
ministrstvo).
IV. PRAVICA STARŠEV DO PLAČILA PRISPEVKOV ZA SOCIALNO VARNOST
ZARADI KRAJŠEGA DELOVNEGA ČASA IN PRAVICA DO PLAČILA PRISPEVKOV ZA SOCIALNO
VARNOST V PRIMERU ŠTIRIH ALI VEČ OTROK
29. člen
Na podlagi priznane pravice do plačila
sorazmernega dela prispevkov za socialno varnost do polne delovne obveznosti
center upravičenca prijavi v zavarovanje na predpisanih obrazcih M.
30. člen
(1) Pravico do plačila sorazmernega
dela prispevkov za socialno varnost do polne delovne obveznosti uveljavlja
vlagatelj pri centru, ki je krajevno pristojen v skladu z 58. členom zakona.
Vlogi mora vlagatelj priložiti aneks k pogodbi o zaposlitvi z določbo o
opravljanju dela s krajšim delovnim časom od polnega, iz katere mora biti
razvidno obdobje, v katerem bo eden od staršev delal krajši delovni čas, ter
število ur dela na teden ali število ur dela na dan.
(2) Če vlagatelj ali drugi od staršev
ni uveljavljal pravice do dodatka za nego otroka, starejšega od treh let in
mlajšega od 18 let, zaradi katerega uveljavlja pravico do plačila prispevkov za
socialno varnost zaradi dela s krajšim delovnim časom zaradi starševstva, mora
vlogi priložiti še zdravstveno dokumentacijo, v kateri zadnji izvid ni starejši
od enega leta.
31. člen
Pravico do plačila sorazmernega dela
prispevkov za socialno varnost do polne delovne obveznosti uveljavlja vlagatelj
najpozneje 30 dni po pridobitvi pravice do dela s krajšim delovnim časom od
polnega. V tem primeru se mu pravica prizna z dnem, ko začne delati s krajšim
delovnim časom od polnega. Če pravice ne uveljavlja v tem roku, mu pripada
pravica do plačila sorazmernega dela prispevkov za socialno varnost od dne
vložitve vloge.
V. POSEBNI DOLOČBI
32. člen
(1) Mati uveljavlja pravico do pomoči
ob rojstvu otroka z isto vlogo, s katero uveljavlja pravico do materinskega
dopusta.
(2) Oče uveljavlja pravico do pomoči
ob rojstvu otroka z isto vlogo, s katero uveljavlja pravico do očetovskega
dopusta.
VI. KONČNA DOLOČBA
33. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 0072-23/2014
Ljubljana, dne 4. decembra 2014
EVA 2014-2611-0053
dr. Anja Kopač Mrak l.r.
Ministrica
za delo, družino, socialne zadeve 
in enake možnosti