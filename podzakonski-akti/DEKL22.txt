Uvod
Zavedajoč se nezamenljivega poslanstva Evropske unije (v
nadaljevanju: EU) in njenih temeljnih ciljev ter vloge Republike Slovenije (v
nadaljevanju: Slovenije) kot polnopravne članice EU in predsedujoče Svetu EU v
prvi polovici leta 2008,
ob ponovni potrditvi zavezanosti evropskim vrednotam in
ambicijam,
v želji po razvidnih ciljih Slovenije znotraj
institucij EU,
upoštevajoč 18-mesečni program predsedovanja Nemčije, Portugalske
in Slovenije ter Zakonodajni in delovni program Komisije za leto 2007,
nadalje ob upoštevanju prednostnih nalog, ki si jih je
za obdobje januar 2007–junij 2008 zastavila Slovenija,
Državni zbor s to deklaracijo
sprejema temeljne politične smernice glede strateških vprašanj,
s katerimi se bo Slovenija srečala pri nadaljnjem sprejemanju odločitev v
postopkih sprejemanja zakonodajnih in nezakonodajnih aktov EU v obdobju januar
2007–junij 2008,
se pridružuje v okviru svojih pristojnosti skupnim
prizadevanjem in naporom pri izvajanju te deklaracije,
sprejema odgovornost in pomembno vlogo, ki jo imajo nacionalni
parlamenti v zadevah EU, ko sodelujejo v parlamentarnih razpravah o aktualnih
evropskih temah tako v Sloveniji kot na nivoju EU ter
poudarja pomembno in aktivno vlogo njegovih delovnih teles,
tako matičnih kot pristojnih, še posebej v času priprav na predsedovanje kot
tudi v času predsedovanja Slovenije Svetu EU.
Priprave na predsedovanje
Sloveniji je bilo z odločitvijo, da bo predsedovala Svetu EU,
izkazano veliko priznanje in zaupanje. Zavedajoč se priložnosti in odgovornosti
predsedujoče za učinkovito in organizirano polletno vodenje Sveta EU, bo najpomembnejša
prednostna naloga Slovenije v letu 2007 intenzivno nadaljevanje priprav na vseh
področjih, tako da bo 1. januarja 2008 v celoti pripravljena na vse razsežnosti
predsedovanja Svetu EU.
V luči številnih izzivov, s katerimi se sooča in se bo morala
v prihodnosti soočiti EU, se Slovenija zaveda nujnosti doseganja dejanskih
rešitev za državljane EU. Slovenija bo tako nadaljevala s poglobljenim delom
pri vsebinskih pripravah na predsedovanje in bo, upoštevaje sprotni razvoj
dogodkov, do začetka predsedovanja oblikovala in sprejela še zadnje odločitve glede
prednostnih nalog, ki bodo z vidika slovenskega predsedstva strateškega pomena
za EU.
V ta namen bodo priprave na predsedovanje potekale tudi v
širšem mednarodnem kontekstu z izmenjavo stališč in izkušenj pri iskanju
skupnih rešitev. Pri tem bo Slovenija nadaljevala s krepitvijo tesnih stikov z
institucijami EU, od katerih bo še posebej pomembno sodelovanje na raznovrstnih
ravneh z Evropsko komisijo in Evropskim parlamentom, ki tako s kapaciteto kot
legitimnostjo predstavljata pomembna sogovornika. Ob tem bo Slovenija še naprej
tesno sodelovala in se usklajevala z drugimi državami članicami, zlasti z
nedavno predsedujočimi ter Nemčijo in Portugalsko, s katerima je oblikovala
skupni 18-mesečni program predsedovanja. V prizadevanju za čim boljše doseganje
dolgoročnih ciljev EU bo Slovenija prav tako nadalje krepila sodelovanje s
Francijo, Češko in Švedsko, naslednjimi tremi predsedujočimi, s katerimi je
Slovenija že vodila posvetovanja glede strateškega okvirja 18-mesečnega
programa.
Prihodnost Unije
Slovenija bo posebno pozornost namenila procesu
institucionalne reforme Evropske unije in poteku razprav v zvezi z nadaljnjo
usodo Pogodbe o ustavi za Evropo. Kot država, ki je Pogodbo že ratificirala, se
bo Slovenija tudi v prihodnje prednostno zavzemala za nadaljevanje procesa
ratifikacij, poleg tega pa bo aktivno sodelovala pri iskanju rešitve iz
nastalega položaja z namenom doseganja rešitve, ki bo omogočila učinkovito delovanje
razširjene Unije.
Po pristopu Bolgarije in Romunije bo delo Slovenije
osredotočeno na utrjevanje temeljev Unije sedemindvajsetih držav članic sočasno
z zagotavljanjem polne vključitve omenjenih dveh držav v strukture Unije.
Slovenija bo prav tako nadaljevala v smeri zagotavljanja možnosti,
ki bodo vsem novim državam članicam zagotovile, da čim prej postanejo del
schengenskega območja, in ki bodo omogočale nadaljnjo širitev evroobmočja, ko
bodo še druge države članice izpolnile konvergenčna merila, kot jih določajo pogodbe.
Slovenija si bo prizadevala za napredek v pristopnih
pogajanjih s Hrvaško in Turčijo. Proces širitve je namreč eden najuspešnejših
zunanjepolitičnih instrumentov EU. Pogajanja z državami kandidatkami naj
potekajo v skladu s pogajalskim okvirjem ter novim soglasjem o širitveni
politiki, dogovorjenem na Evropskem svetu decembra 2006. Slovenija podpira članstvo
obeh držav v EU, pri čemer naj državi v pristopnih pogajanjih napredujeta na
osnovi doslednega izpolnjevanja kriterijev za članstvo. Zavezanost Unije k
izpolnitvi danih obljub kandidatkam in potencialnim kandidatkam Zahodnega
Balkana za članstvo mora ostati ključni element širitvene politike.
Slovenija se bo zavzemala za določitev datuma za začetek pristopnih
pogajanj z Makedonijo, ki ima od decembra 2005 status države kandidatke.
Slovenija bo Makedoniji pomagala pri izpeljavi reform, saj ostaja evropska
perspektiva edini pravi motiv za njihov sprejem in izvajanje. Napredek
Makedonije na poti proti EU bo ocenjen na podlagi rezultatov nadaljnjega izvajanja
Ohridskega sporazuma ter reformnih procesov na področju pravosodja, policije,
boja proti korupciji in organiziranemu kriminalu ter gospodarstva.
Lizbonska strategija: zagotavljanje celovitega izvajanja Lizbonske
strategije v njenih gospodarskih, socialnih in okoljskih razsežnostih
Slovenija bo aktivno spremljala pripravo poročila Evropske komisije
o izvedbi nacionalnih reform v skladu z izvedbo prvega triletnega obdobja
prenovljene Lizbonske strategije ter oblikovanje novih integriranih smernic za
leto 2008–2010. Poročilo o izvajanju prenovljene Lizbonske strategije bo
obravnavano na marčevskem, integrirane smernice pa na junijskem zasedanju
Evropskega sveta leta 2008.
Slovenija si bo prizadevala za krepitev konkurenčnosti
gospodarstva EU, za ustvarjanje delovnih mest ter gospodarske rasti v zdravem
okolju, zavedajoč se, da je izvajanje prenovljene Lizbonske strategije,
vključno z doslednim uresničevanjem nacionalnega programa reform in Lizbonskega
programa skupnosti, osrednjega pomena za dosego teh ciljev.
Slovenija je prepričana o potrebi po nadaljnjih prizadevanjih
za dokončno oblikovanje notranjega trga. Temu ustrezno bo posebno pozornost
namenila pospešitvi ali dokončanju dela na številnih prednostnih področjih, ki
so ključna za delovanje
notranjega trga, vključno s čim hitrejšo implementacijo
direktive o storitvah ter vzpostavitvijo notranjega trga na področju energije
in telekomunikacij. V tem okviru se Slovenija zavzema za prosto gibanje
delavcev med državami članicami, kar mora veljati tudi za Bolgarijo in
Romunijo.
Slovenija pozdravlja usmeritev industrijske politike EU v krepitev
konkurenčnosti in inovacijske sposobnosti evropskih družb ter v izboljšanje
okvirnih pogojev za delovanje gospodarstva, predvsem v izboljšanje pogojev
poslovanja malih in srednjih podjetij, ki so gonilno kolo gospodarskega uspeha.
Zavedajoč se pomena inovacijske sposobnosti za spodbujanje rasti,
konkurenčnosti gospodarstva in ustvarjanje delovnih mest, si bo Slovenija
prizadevala za spodbujanje raziskav, znanja in inovacij. Ključno vlogo bo
igralo izvajanje 7. Okvirnega programa za raziskave in izvajanje programa za
vseživljenjsko učenje. Ustanovitev Evropskega tehnološkega inštituta in
oblikovanje evropske vesoljske politike lahko prispevata k spodbujanju najnaprednejše
tehnologije v EU. Ravno tako bo Slovenija posebno pozornost namenila
spodbujanju vloge univerz na tem področju, povezovanju potencialov
raziskovalnih institucij in univerz s potrebami gospodarstva, povečanju
človeških virov, ki se posvečajo znanosti in tehnologiji in okrepitvi
mednarodnega sodelovanja na področju znanosti in tehnologije.
Glede zunanjih vidikov konkurenčnosti bo Slovenija posebno pozornost
namenila trgom za javna naročila, oblikovanju učinkovitega pravnega okvira za
zaščito pravic intelektualne lastnine, novi generaciji sporazumov o prosti
trgovini in izboljšanju pogojev za dostop na trg v tretjih državah.
Slovenija je kot prva nova država članica uvedla evro. To je
priznanje stabilni makroekonomski politiki Slovenije. Slovenija bo nadaljevala
s podporo finančni in ekonomski politiki, usmerjeni k rasti in stabilnosti,
predvsem s spoštovanjem pravil Pakta stabilnosti in rasti, s povečanim
poudarkom na dolgoročni vzdržnosti in izboljšanju kakovosti javnih financ držav
članic.
Ob deseti obletnici evropske strategije zaposlovanja v letu
2007 Slovenija pozdravlja namero, da se preučijo načini za dodatno okrepitev
socialne razsežnosti revidirane strategije zaposlovanja ob zagotavljanju tesne
povezave med obstoječimi postopki v okviru odprte metode usklajevanja in
revidirano Lizbonsko strategijo. Ob tem bo Slovenija kot ključne cilje obdržala
nadaljnji razvoj evropskega socialnega modela, spodbujanje enakih možnosti in
evropske politike integracije načela enakosti spolov ter izboljšanje sistemov
izobraževanja in usposabljanja. Na tem področju bo poudarek na soočanju z
demografskimi izzivi, zaposlovanju prednostnih skupin, predvsem mladih in starejših,
na razpravi o konceptu prožne varnosti, na krepitvi socialnega dialoga in
presoji socialnih vplivov.
Slovenija se bo zavzemala za aktivno nadaljevanje dela v
zvezi z vrsto dejavnosti Skupnosti, katerih cilj je prispevati k visoki ravni
zdravja za vse državljane, ob poudarku na spodbujanju zdravja, preprečevanju
bolezni, inovativnosti in dostopu do zdravstvenega varstva. V tem kontekstu bo
še posebej pomembna razprava o vzpostavitvi okvira skupnosti za zdravstvene
storitve.
Na področju kulture bo Slovenija spodbujala razpravo o kulturi
kot izhodišču za socialni, gospodarski in okoljski razvoj ter o prispevku
kulturnih dejavnosti k večji konkurenčnosti in zaposlovanju in s tem k ciljem
Lizbonske strategije, ob upoštevanju in spodbujanju kulturne raznolikosti.
Obenem bo Slovenija aktivno sodelovala pri pripravah na izvedbo projekta Evropsko
leto medkulturnega dialoga (2008).
Zavedajoč se potrebe po bolje oblikovanih predpisih in odpravi
nepotrebnih administrativnih bremen bo Slovenija podprla prizadevanja na tem
področju, s posebnim poudarkom na zmanjšanju administrativnih bremen in
stroškov za mala in srednja podjetja. V tem pogledu bo imela ključno vlogo
pospešitev procesa poenostavitve obstoječe zakonodaje in uporaba obsežne
presoje vplivov za nove zakonodajne predloge.
Slovenija se bo zavzemala, da zanesljiva, trajnostna in konkurenčna
oskrba z energijo ostane visoko na dnevnem redu EU. Osrednji ukrep bo sprejetje
in izvedba energetskega akcijskega načrta, ki bo obravnaval vse vidike zagotavljanja
v prihodnost usmerjene energetske politike, ki prispeva k trajnostnemu razvoju:
nadaljnjo liberalizacijo energetskih trgov ter širitev načel notranjega trga na
sosednje države, še posebej na države jugovzhodne Evrope, zmanjšanje odvisnosti
od uvoza in zmanjšanje emisij toplogrednih plinov z izboljšanjem energetske učinkovitosti
in krepitvijo vloge obnovljivih virov energije, raznovrstnost virov energije in
oskrbovalnih poti ter okrepitev in razvejanost zunanjih odnosov na področju
energetike.
Boj proti podnebnim spremembam bo naslednje prednostno področje,
kjer si bo Slovenija skladno s ciljem EU, da se globalna temperatura ne sme
dvigniti za več kot 2 stopinji nad predindustrijsko ravnijo, v pogajanjih med
državami članicami in na mednarodni ravni prizadevala za uravnotežene in
pravične ureditve po koncu veljavnosti Kjotskega protokola, to je po letu 2012.
Poleg navedenega si bo Slovenija prizadevala za nadaljnji razvoj Evropskega
programa za podnebne spremembe in dosledno vključevanje ustreznih ukrepov v vse
sektorje ter za kakovostno prenovo sistema za trgovanje z emisijami toplogrednih
plinov, saj so vsi našteti procesi izrednega pomena za doseganje obstoječih
ciljev glede podnebnih sprememb. Na področju varstva okolja bo Slovenija veliko
pozornost namenila tudi evropskemu in mednarodnemu cilju zaustavitve izgubljanja
biotske raznovrstnosti. Slovenija bo nadaljevala dejavnosti v zvezi s pobudami
in ukrepi, katerih namen je prispevati k varstvu in trajnostni rabi biotske
raznovrstnosti, zlasti v luči priprav na 9. konferenco pogodbenic Konvencije o biološki
raznovrstnosti, ki bo potekala v prvi polovici leta 2008. Vsebinski poudarek bo
na prednostnih nalogah EU – vprašanju dostopa in porazdelitve koristi,
problematiki ohranjanja gozdne in morske biotske raznovrstnosti, pa tudi
financiranju varstva narave na svetovni ravni.
V obdobju 2008/2009 je napovedana razprava o celoviti reformi
javnih financ EU, ki bo zajemala vse vidike porabe sredstev proračuna EU in
sistema njegovega financiranja. Slovenija bo nadaljevala s poglobljenimi
pripravami na revizijsko razpravo, tako na strani virov sredstev kot na strani
odhodkov proračuna. Posebna pozornost bo usmerjena k temu, da mora pričakovana
reforma proračuna EU omogočiti nadaljnje prestrukturiranje proračuna EU,
omogočiti zadostno financiranje aktualnih in bodočih političnih ciljev
Skupnosti ter zagotoviti vzdržnost javnih financ EU v primeru nadaljnjih
širitev.
Na podlagi Četrtega poročila o ekonomski in socialni
koheziji, ki bo pripravljeno s strani Evropske komisije in v katerem bo
predstavljen napredek, dosežen na področju ekonomske in socialne kohezije, bo
Slovenija podpirala prizadevanja za ovrednotenje predhodnih programov
kohezijske politike in za začetek širše razprave o prihodnosti kohezijske politike.
Z namenom skladnejšega razvoja bo Slovenija spodbujala socialno in teritorialno
kohezijo ter podprla aktivnosti tudi na področju urbanega razvoja.
Zavedajoč se pomena krepitev pozitivnih sinergij med različnimi
področji pomorske politike, bo Slovenija podprla oblikovanje integrirane
pomorske politike.
Krepitev območja svobode, varnosti in pravice
Slovenija bo po opravljenem pregledu Haaškega programa konec
leta 2006 in v skladu s tako sprejetimi usmeritvami ter revidiranim Akcijskim
načrtom za njegovo izvajanje, nadalje konstruktivno sodelovala v izvajanju
politik in ukrepov EU na področju svobode, varnosti in pravice.
Slovenija bo posebno pozornost namenila azilni politiki in politiki
priseljevanja. Poleg krepitve sodelovanja med azilnimi službami in ocene prve
faze azilne zakonodaje si bo Slovenija prizadevala za izvajanje globalnega
pristopa do migracij, temelječega na mednarodnem sodelovanju in dialogu med izvornimi,
tranzitnimi in ciljnimi državami. Med ukrepi v zvezi z migracijami bo
prioritetno sklepanje sporazumov o vračanju in ponovnem sprejemu oseb ter
zagotavljanje ostalih ukrepov, ki izhajajo iz sporočil Komisije in sklepov
Evropskega sveta v zvezi z ilegalnimi in zakonitimi migracijami ter politiko
vključevanja v Evropski uniji, temelječo na medkulturnem dialogu.
Pomembna prednost bo namenjena tudi učinkovitemu varovanju
zunanjih meja Unije, in sicer bo Slovenija v skladu s politiko EU sodelovala
pri nadaljnjem razvijanju integriranega upravljanja zunanjih meja EU, pri
vzpostavljanju SIS II in VIS ter povezav med informacijskimi sistemi, pri
evalvaciji in krepitvi vloge agencije FRONTEX, pri krepitvi operativnega sodelovanja
ter pri izvajanju skupne vizumske politike EU. Za Slovenijo bo ključna naloga
izvedba vseh priprav za širitev schengenskega območja in odpravo nadzora na
notranjih mejah. V okviru protiterorističnega ukrepanja bo Slovenija nadalje aktivno
sodelovala v izvajanju strategij in akcijskih načrtov EU na tem področju.
Pri policijskem sodelovanju bo prednost namenjena krepitvi Europola
in nadaljnjemu razvoju informacijskih sistemov EU ter uresničevanju načela
dostopnosti do informacij. Na področju boja proti mednarodnemu organiziranemu
kriminalu, zlasti trgovini z ljudmi in drogami, bo poudarek na izvajanju
sprejetih akcijskih načrtov ter na krepitvi operativnega sodelovanja med organi
pregona držav članic. Slovenija se bo nadalje aktivno angažirala pri
poglabljanju vsestranskega sodelovanja organov pregona oziroma policijskega in
carinskega sodelovanja.
Delo v okviru pravosodnega sodelovanja na kazenskopravnem in
civilnopravnem področju bo osredotočeno na krepitev pravne varnosti v čezmejnih
razmerjih ter na izboljšanje čezmejnega sodelovanja pravosodnih organov.
Na področju civilne zaščite bo imelo prednost sprejetje finančnega
instrumenta, prenova mehanizma civilne zaščite in izboljšanje koordinacije ob
odzivu na nesreče in krize znotraj EU in v tretjih državah.
Na področju pravosodja in notranjih zadev bodo posebej upoštevani
tudi vidiki zunanjih odnosov v skladu s sprejeto Strategijo o zunanji
razsežnosti pravosodnih in notranjih zadev.
Povečanje zunanje vloge EU na področju varnosti, razvoja in
gospodarskih odnosov
Slovenija si bo prizadevala za nenehni razvoj evropskega področja
varnosti in stabilnosti.
Podpirala bo krepitev evropske perspektive v državah Zahodnega
Balkana, zlasti z nadaljnjim razvojem stabilizacijsko-pridružitvenega procesa.
Prizadevala si bo za aktivno pomoč državam regije pri izpeljavi nujnih reform
ter za pospešen potek približevanja posameznih držav k EU. Ob tem Slovenija meni,
da politika širitve predstavlja najpomembnejši politični instrument EU pri
stabilizaciji držav Zahodnega Balkana ter pri doseganju napredka v strukturnih,
gospodarskih in političnih reformah v regiji. Slovenija bo zato delovala za
čimprejšnje vključevanje držav Zahodnega Balkana v evropske integracije na
podlagi Solunskih zavez, obenem pa se zavzemala za dosledno izpolnjevanje
kriterijev, ki so bili državam na poti v EU postavljeni kot pogoj, da postanejo
članice Unije.
Predvsem v okviru mehanizmov Evropske sosedske politike in z
nadaljnjim razvijanjem sodelovanja s partnerji Barcelonskega procesa na
političnem, varnostnem, gospodarskem, kulturnem in socialnem področju si bo
Slovenija prizadevala tudi za krepitev odnosov Unije s sosednjimi državami na
vzhodu in jugu. Slovenija si bo obenem dejavno prizadevala za ustanovitev
Sredozemske univerze s sedežem v Republiki Sloveniji.
Slovenija bo sodelovala pri prizadevanjih EU za rešitev krize
na Bližnjem vzhodu.
Prednostnega pomena ostaja krepitev strateškega partnerstva z
Rusijo in ukrepi za krepitev odnosov z državami Srednje Azije.
Slovenija bo posebno pozornost namenila tudi krepitvi transatlantskih
odnosov ter odnosov z ostalimi strateškimi partnerji, kot so Japonska,
Kitajska, Indija in ASEAN.
Razvoj EVOP se bo nadaljeval z dodatnimi ukrepi na področju
vojaških in civilnih zmogljivosti ter učinkovitega civilno-vojaškega
usklajevanja.
Slovenija si bo prizadevala za izboljšanje sodelovanja med EU
in mednarodnimi organizacijami, zlasti ZN in NATO.
Ključno prednost bosta imela krepitev trgovinskih odnosov v
luči izida kroga pogajanj v Dohi ter nadaljnje delo v zvezi z vključevanjem
držav Afrike, Karibov in Pacifika v svetovno gospodarstvo. Slovenija si bo
prizadevala za sklenitev sporazumov o ekonomskem partnerstvu kot sredstvom za
vzpodbujanje razvoja.
Delo bo osredotočeno tudi na izboljšanje skladnosti politik v
korist razvoja. Nadaljevali se bodo napori za boljše dopolnjevanje med
donatorji.
Nenazadnje bo Slovenija vzporedno s pripravami na izvedbo projekta
Evropsko leto medkulturnega dialoga načrtovala nadgradnjo omenjenega projekta
kot prioritete slovenskega predsedovanja Evropski uniji. Nadgradnja bo
vključevala širitev dialoga znotraj držav in med državami Evropske unije na
dialog z Zahodnim Balkanom ter še nadalje na dialog kultur, religij in civilizacij
v sredozemskem prostoru. Nekatere izmed aktivnosti v okviru priprav na
predsedovanje na področju medkulturnega dialoga bodo potekale že v letu 2007,
na primer na področju zaščite verskih in drugih spomenikov na teritoriju držav
Zahodnega Balkana.
PREDNOSTNE NALOGE ZA DELO V
SVETU EU v obdobju januar 2007–junij 2008
RAZVOJ UNIJE
Pogodba o ustavi za Evropo
Skladno s sklepi Evropskega sveta v juniju 2006 je nemško predsedstvo
dobilo mandat za pripravo poročila v juniju 2007, ki bo temeljilo na rezultatih
posvetovanj z državami članicami. Poročilo bo podlaga za nadaljnje odločitve o
tem, kako nadaljevati proces reforme, pri čemer je Evropski svet sklenil, da je
treba vse potrebne ukrepe v zvezi s tem sprejeti najkasneje do konca leta 2008,
torej v času francoskega predsedovanja. Vse ostale predsedujoče države članice,
med njimi tudi Slovenija, pa so odgovorne za zagotovitev tega cilja. Hkrati je
Evropski svet potrdil tako imenovani dvotirni pristop, torej izboljšanje
delovanja Evropske unije na podlagi obstoječih pogodb ob hkratni razpravi o
prihodnosti Pogodbe o ustavi za Evropo.
Kot bodoča predsedujoča Evropski uniji si bo Slovenija prizadevala,
da bo čimbolj vključena v dejavnosti nemškega predsedstva, povezane s
prihodnostjo Pogodbe o ustavi za Evropo. Glede na to, da je Republika Slovenija
že ratificirala Pogodbo o ustavi za Evropo, se bo zavzemala za nadaljevanje ratifikacijskih
postopkov tudi v preostalih državah članicah, vendar bo morala hkrati
upoštevati tudi različna stališča in druge predloge glede možnih rešitev za
izpeljavo institucionalne reforme v Evropski uniji.
Širitev Evropske unije
S pristopom Bolgarije in Romunije k EU 1. januarja 2007 se je
zaključila peta širitev EU, v okviru katere so se EU pridružile srednje- in
vzhodnoevropske države ter Ciper in Malta. Tudi po pristopu Bolgarije in
Romunije bo EU pozorno spremljala izpolnjevanje preostalih pogojev za članstvo.
Če Bolgarija in Romunija še neizpolnjenih obveznosti v začetnem obdobju članstva
ne bosta v zadostni meri izpolnili, lahko EU uvede posebne zaščitne ukrepe in s
tem zagotovi nemoteno delovanje evropskih politik.
V letu 2007 se bodo v skladu s sklepi Evropskega sveta decembra
2006 in sklepi Sveta za splošne zadeve in zunanje odnose iz decembra 2006
nadaljevala pristopna pogajanja s Hrvaško in Turčijo.
Slovenija podpira članstvo obeh držav v EU, pri čemer zagovarja
spoštovanje in nujnost izpolnjevanja vseh objektivnih kriterijev za članstvo in
drugih pogojev, ki izhajajo iz sklepov Evropskega sveta. Glede Hrvaške
Slovenija pričakuje, da bo le-ta čim prej in v celoti prevzela evropski pravni
red, prakso in evropske standarde.
V skladu s sklepi Evropskega sveta decembra 2006 je Unija
zaustavila pristopna pogajanja s Turčijo za osem poglavij, ki so povezana z
Dodatnim protokolom k Pridružitvenemu sporazumu med Evropsko skupnostjo in
Turčijo. Dokler Turčija Dodatnega protokola, ki Pridružitveni sporazum razširja
na osem srednje- in vzhodnoevropskih držav ter Ciper in Malto, ne bo začela
dosledno izvajati, za osem poglavij ne bo mogla začeti pogajanj. Svet bo
opravil pregled izpolnjevanja te obveznosti v letih 2007, 2008 in 2009 na
podlagi rednih letnih poročil Komisije o napredku Turčije.
V skladu s sklepi Evropskega sveta decembra 2006 si bo
Slovenija prizadevala za približevanje držav Zahodnega Balkana k EU. Slovenija
bo države iz regije podpirala pri njihovih prizadevanjih za izpolnitev
kopenhagenskih kriterijev ter pogojev iz stabilizacijsko-pridružitvenega
procesa. Na osnovi izpolnjevanja omenjenih kriterijev bodo države Zahodnega
Balkana namreč napredovale pri približevanju EU.
Slovenija se zaveda potrebe po novem institucionalnem dogovoru,
ki bo okrepil tudi integracijsko sposobnost Unije, in bo pri oblikovanju
le-tega aktivno sodelovala. Integracijska sposobnost se bo tako z
institucionalnega kot finančnega vidika preverjala v vseh ključnih fazah
pristopnega procesa, kar naj bi, vključno s povečanjem transparentnosti ter
zagotovitvijo večje podpore javnosti nadaljevanju širitve, zagotovilo
izboljšanje kakovosti širitvenega procesa.
Širitev schengenskega prostora
Širitev schengenskega prostora in odprava nadzora na notranjih
mejah novih držav članic pomeni v zadnjih letih eno od najpomembnejših
političnih prioritet tako Evropske unije kot tudi naše države. Proces
vzpostavitve zunanje meje EU, dokončanje priprav Slovenije za vstop v
schengenski prostor in odprava nadzora na notranjih mejah je po ključnih
odločitvah, ki jih je decembra 2006 o tem sprejel Svet EU in potrdil Evropski svet,
postal dokončno časovno opredeljen. Realizacija odločitve o odpravi nadzora na
kopenskih in morskih notranjih mejah do konca decembra 2007, oziroma na zračnih
mejah najkasneje do konca marca 2008, prinaša za Slovenijo jasno opredeljene
naloge – izvedbo potrebnih tehničnih priprav za vključitev v obstoječi
schengenski informacijski sistem in izpolnitev vseh ostalih zahtev za uspešno
evalvacijo usposobljenosti za polno izvajanje schengenskega pravnega reda.
Praktično to pomeni uresničitev vseh načrtovanih ukrepov iz Schengenskega izvedbenega
načrta in izvedbo potrebnih ukrepov za zagotovitev mejne kontrole v skladu z
ugotovitvami v letu 2006 opravljene schengenske evalvacije ter bodočega, v
jeseni 2007 načrtovanega ocenjevanja v zvezi s schengenskim pravnim redom,
povezanim z informacijskim sistemom.
Nadalje ostaja pomembna prioriteta vzpostavitev schengenskega
informacijskega sistema druge generacije (SIS II) in vzpostavitev sinergijskih
povezav z drugimi evropskimi informacijskimi sistemi, zato bo Slovenija tudi v
okviru izvajanja programa treh predsedstev tvorno sodelovala v teh procesih.
Širitev evroobmočja
Slovenija se je kot prva izmed novih držav članic in kot
trinajsta država članica 1. januarja 2007 pridružila evroobmočju. Od starih
držav članic le Velika Britanija, Danska in Švedska niso prevzele skupne
evropske valute. Velika Britanija in Danska imata poseben status, ki pomeni, da
lahko sami odločata, ali bosta uvedli evro ali ne. Švedska in enajst drugih
novih držav članic EU so članice EMU z derogacijo, od njih se pričakuje, da
bodo prevzele evro, ko bodo izpolnile postavljene pogoje. V naslednjem letu bi
lahko nekatere države članice zaprosile za vključitev v evropski mehanizem
deviznih tečajev ERM II, druge pa bi lahko izpolnile zahteve za prevzem evra.
Eden izmed pogojev za prevzem skupne evropske valute, kriterij
stabilnosti deviznega tečaja, se določa na podlagi dveletnega sodelovanja v ERM
II. Izmed novih držav članic v ERM II že sodelujejo Estonija, Litva (obe
vstopili hkrati s Slovenijo 28. junija 2004), Ciper, Malta in Latvija, ki
sodelujejo od 2. Maja 2005, in Slovaška, ki sodeluje od 28. novembra 2005.
Širitev evroobmočja na nove države članice z letom 2008 je
odvisna od njihove pripravljenosti za prevzem skupne evropske valute. Komisija
je v rednem konvergenčnem poročilu za leto 2006 ocenila, da Estonija in Latvija
še presegata nominalni kriterij stabilnosti cen, Ciper nominalni kriterij
javnega dolga, Malta pa v manjši meri presega vse nominalne kriterije razen obrestne
mere.
Ne glede na navedeno vse nove države članice nadaljujejo s
procesom gospodarske konvergence, dve državi članici, Ciper in Malta, pa
zaenkrat načrtujeta uvedbo skupne evropske valute z letom 2008. Latvija, ki je
sprva načrtovala uvedbo evra z letom 2008, je ta cilj prestavila, Estonija pa
je tudi v spremembah Nacionalnega načrta za prehod na evro decembra 2006 izpustila
2008 kot ciljni datum za prevzem skupne valute. Litva, za katero sta Komisija
in Evropska centralna banka v predčasnem konvergenčnem poročilu leta 2006
ocenili, da še ne izpolnjuje pogoja stabilnosti cen, ki bi omogočil prevzem
evra z letom 2007, je uvedbo skupne valute prestavila na leto 2009.
Če bi se izkazalo, da bi v letu 2007 katera od držav članic izpolnila
pogoje za uvedbo skupne valute z letom 2008, bo v naslednjem letu treba izvesti
vse postopke ugotavljanja in izvajanja takšne odločitve. Svet bo moral
temeljito oceniti vsak posamezni primer, zlasti ocene konvergenčnih poročil
Komisije in Evropske centralne banke na osnovi kriterijev, določenih s Pogodbo
Evropske skupnosti. V teh poročilih se prouči, v kolikšni meri je država članica
uspešna pri doseganju visoke stopnje trajnostne konvergence na podlagi štirih
konvergenčnih meril. Del ocene prispeva tudi usklajenost njihove nacionalne zakonodaje
s pravom Skupnosti. Če bodo ena ali več držav članic izpolnile pogoje za uvedbo
evra, bo Svet v letu 2007 po posvetovanju z Evropskim parlamentom njihovo
posebno ureditev (derogacijo) odpravil. Z uredbo bo določil tudi končno menjalno
razmerje za nove članice evroobmočja ter način uvedbe evra.
Slovenija podpira nadaljnjo
širitev evroobmočja in bo zato spremljala proces gospodarske konvergence v
državah, ki si prizadevajo za uvedbo skupne evropske valute. Slovenija bo prizadevanja
teh držav podpirala tudi s posredovanjem lastnih izkušenj.
SPLOŠEN GOSPODARSKI OKVIR /
USKLAJEVANJE POLITIKE
Izboljšano usklajevanje gospodarske politike
Dobro utečeni in načrtovani postopki večstranskega nadzora so
bistveni za učinkovito usklajevanje fiskalne in gospodarske politike med
državami članicami. Slovenija bo v skladu z 18-mesečnim programom poskušala
racionalizirati tako proračunski nadzor kot oceno programov stabilnosti in konvergenčnih
programov. Ti instrumenti politik morajo biti skupaj z učinkovitimi širšimi
smernicami ekonomskih politik in priporočili za posamezne države usmerjeni k
spodbujanju stabilnega gospodarskega razvoja v vseh državah članicah ter k doseganju
visoke stopnje skladnosti, zlasti v državah članicah, ki so del evroobmočja.
Svet bo leta 2007 v tesnem sodelovanju s Komisijo pregledal izvajanje Širokih
smernic ekonomskih politik in sprejel odločitev glede morebitne potrebe po
njihovi posodobitvi. Ta naloga bo opravljena v okviru dopolnitve Integriranih
smernic za obdobje 2005–2008 in na podlagi nacionalnih akcijskih načrtov,
ki so jih pripravile države članice. Dejavnost bo osredotočena na glavne stebre
ekonomskih in fiskalnih politik v Evropi, kot so zagotavljanje k stabilnosti
usmerjenih javnih financ, izboljšanju njihove kvalitete in vzdržnosti ter
pospešitev ekonomskih in strukturnih reform.
Končno besedilo morebitnih predlaganih sprememb Širokih smernic
ekonomskih politik bo pripravil Svet ekonomskih in finančnih ministrov in jih
skupaj z dokumentom o ključnih temah predstavil spomladanskemu Evropskemu
svetu. Evropska komisija je sicer že konec leta 2006 v okviru pregleda poročil
o izvajanju Nacionalnih programov reform ocenila tudi izvajanje Širokih smernic
ekonomskih politik.
Kot navedeno v poglavju prednostnih nalog o izvajanju Lizbonske
strategije bo Slovenija nadaljevala z uresničevanjem prednostnih nalog, ukrepov
in ciljev Nacionalnega programa reform.
Kakovost javnih financ
V letu 2007 so bo nadaljevala razprava glede kakovostnega izboljšanja
javnih financ. Globalizacija in demografski razvoj od držav članic in Evropske
unije kot celote zahtevata, da ponovno razmislijo o tem, kako se porablja javni
denar ter kako najbolje doseči dolgoročno gospodarsko in fiskalno vzdržnost.
Kakovost javnih financ pri oblikovanju nacionalne politike in politike EU je
ključna tudi za doseganje Lizbonskih ciljev gospodarske rasti in zaposlovanja.
Razprava o javnih izdatkih se bo odvijala okoli vprašanja, kako
povečati izdatke, namenjene izobraževanju, inovativnosti in produktivnosti. Pri
tem bosta pomembna zlasti izmenjava informacij in določanje najboljših praks,
vključno z ocenjevanjem učinkovitosti javne porabe. V tem okviru bo potekala
razprava tudi o nadaljnjem posodabljanju javnih uprav, katerega namen je
spodbuditi zanesljivo gospodarsko delovanje, proračunsko disciplino ter dobro
finančno poslovanje.
Pakt stabilnosti in rasti
V 18-mesečnem programu Nemčije, Portugalske in Slovenije so
se predsedstva zavezala k temu, da se bo revidiran Pakt za stabilnost in
rast še naprej uporabljal na ekonomsko zdrav način in s posebnim poudarkom
na dolgoročni vzdržnosti javnih financ držav članic tako s postopki v zvezi s
čezmernim primanjkljajem kot na področju preprečevanja primanjkljaja.
Reforma Pakta stabilnosti in rasti, sprejeta leta 2005, je
potrdila temeljna pravila in načela iz Pogodbe o evropski skupnosti ter ponovno
uvedla soglasje v državah članicah glede vzdržnih javnofinančnih politik.
Temelja sistema ostajata 3-odstotni prag za javnofinančni primanjkljaj in
60-odstotni prag za javnofinančni dolg.
Revidirani Pakt stabilnosti in rasti vsebuje določila glede zgodnjega
zaznavanja čezmernih primanjkljajev ter takojšnjega ukrepanja ob njihovem
pojavu, hkrati pa povečuje njegovo prožnost in ekonomsko utemeljenost.
Revidirani Pakt posveča večjo pozornost predvsem gibanju javnofinančnega dolga
in izvajanju strukturnih politik, ki povečujejo potencialno rast in dolgoročno
vzdržnost javnih financ. V postopku v zvezi s čezmernim primanjkljajem se
odločitve in priporočila sprejemajo na podlagi celovite ekonomske analize, bolj
pa se tudi poudarjajo strukturna prizadevanja za fiskalno konsolidacijo in ne
samo kratkoročni nominalni rezultati.
V letu 2007 bodo pomembne ocene, ugotovitve in ukrepi v
obstoječih postopkih presežnih primanjkljajev posameznih držav članic. Tako bo
ocenjeno, ali je Velika Britanija spoštovala priporočilo, da naj se njen
presežni primanjkljaj odpravi v finančnem letu 2006/7. Na podlagi sporočila
Komisije je Svet primanjkljaj nazadnje obravnaval na novembrskem zasedanju Sveta
za ekonomske in finančne zadeve, ko je pozitivno ocenil ukrepe usmerjene v
zmanjšanje primanjkljaja. Rok za odpravo čezmernega primanjkljaja v 2007 ima
tudi Nemčija, vendar bo zaradi ugodne gospodarske klime po vsej verjetnosti
izpolnjen že v letu 2006 (napoved Evropske komisije glede primanjkljaja v 2006
je 2,3% BDP). V letu 2007 morajo presežni primanjkljaj odpraviti še Italija,
Poljska in Slovaška. Italija je v letu 2006 izkazala višji deficit od
načrtovanega, kar pa je predvsem posledica enkratnega vpliva odločbe sodišča
glede vračil davka. Deficit v 2006 naj bi znašal 4,7% BDP, v 2007 pa 2,9% BDP.
V primeru odstopanj od cilja v letu 2007, bi Komisija lahko predlagala poziv
Italiji po členu 104(9) Pogodbe o EU. Konkretnejše ukrepe v smeri odprave
primanjkljaja v letu 2007 bo morala sprejeti Madžarska, kjer je primanjkljaj v
letu 2006 presegel 10% BDP. V dopolnjenem konvergenčnem programu, ki ga je Madžarska
sprejela septembra 2006, je zmanjšanje primanjkljaja za 7-odstotnih točk v
letih 2006–2009 izpostavljeno kot prioriteta. Poljska sicer predvideva deficit
na ravni 2% BDP v 2007, vendar se prihodnje leto izteče prehodno obdobje za obravnavo
pokojninske reforme, ki naj bi k deficitu prispevala dodatni 2 odstotni točki
BDP. S tem Poljska po vsej verjetnosti ne bo izpolnila priporočil Sveta, zato
bo Komisija predlagala nova priporočila. Slovaška naj bi po napovedih Komisije
v 2007 dosegla raven deficita na dovoljeni meji (3% BDP), zato Komisija zaenkrat
ne namerava sprejemati novih ukrepov.
Slovenija bo na področju svojih javnih financ delovala v smeri
zagotavljanja kriterijev, ki jih opredeljuje Pakt stabilnosti in rasti. Po formalnem
sprejetju odločitve za vstop Slovenije v evro območje 11. julija 2006 je morala
Slovenija v skladu s 4. členom Uredbe 1466/97 v 6 mesecih predstaviti svoj prvi
Program stabilnosti. Ta opredeljuje ukrepe ekonomskih politik v obdobju do leta
2009 ob upoštevanju zadnjih napovedi makroekonomskih agregatov, ki so bili
podlaga za proračuna za leti 2007 in 2008. Javnofinančne projekcije,
predstavljene v Programu stabilnosti, ciljajo postopno znižanje javnofinančnega
primanjkljaja do leta 2009 na 1% BDP ter ohranjanje ravni zadolženosti v BDP na
trenutni ravni okoli 28% BDP. Pri tem so v projekcijah v celoti upoštevani
učinki sprejete davčne reforme ter predviden višji obseg investicij v
železniško infrastrukturo. Javnofinančna strategija zagotavlja, da se bo raven
prihodkov v BDP znižala za 4,1 odstotnih točk, in sicer s 45,8% BDP v letu 2005
na 41,7% BDP v letu 2009. Prav tako se bo znižala raven odhodkov s 47,2% BDP v
letu 2005 na 42,6% BDP v letu 2009, kar predstavlja znižanje za 4,6 odstotnih
točk. Dokument opredeljuje tudi dolgoročna tveganja za vzdržnost javnih financ ob
osnovnem scenariju, ki izhaja iz lanskoletnega poročila Komisije, predstavljene
pa so tudi projekcije ob upoštevanih višjih stopnjah aktivnosti, ki bi jih
Slovenija lahko dosegla ob izvedbi zadanih reformnih ukrepov. V tem primeru bi
bila vzdržnost pokojninskega sistema zagotovljena do leta 2030, med letom 2030
in 2050 pa bi se izdatki za pokojnine povečali za 3,5% BDP.
Slovenija bo v okviru delovnih
in drugih teles Sveta vključena v obravnavo postopkov presežnih primanjkljajev
držav članic, kjer bo podpirala spoštovanje reformiranega Pakta stabilnosti in
rasti.
RAST IN DELOVNA MESTA
Lizbonska strategija
Evropska komisija je konec leta 2006 predstavila Sporočilo
za spomladanski Evropski vrh: Izvajanje prenovljene Lizbonske
strategije za rast in zaposlitve, o katerem bo Svet EU opravil razpravo. Na
podlagi priporočil v sporočilu Komisije ter razprave v Svetu EU bo spomladanski
Evropski svet sprejel sklepe o nadaljnjem izvajanju Lizbonske strategije, prav
tako pa bo Svet EU sprejel Priporočila o izvajanju ekonomskih politik in
politik zaposlovanja držav članic. Države članice bodo do jeseni 2007
pripravile drugo poročilo o izvajanju ukrepov, ki so si jih zadale v
nacionalnih programih reform, kjer bodo še posebej upoštevale specifična
priporočila Sveta za države članice (country sprecific recommendations). V tem
drugem krogu poročanja bo Slovenija skladno z Evropskim paktom za enakost spolov,
sprejetem na zasedanju Sveta 23/24 marca 2006, ki od držav članic zahteva
vključitev vidika spola v poročanje o izvajanju nacionalnih programov reform,
posebej izpostavila tudi vidik enakosti spolov.
Evropska komisija v svojem sporočilu Evropskemu svetu ugotavlja,
da reforme, ki so si jih države članice zadale v nacionalnih programih leta
2005, že dajejo prve rezultate, saj se je gospodarska rast v EU povečala na
2,8%, nezaposlenost pa se bo predvidoma zmanjšala na 7,3% v letu 2007. Večina držav
članic zasleduje stabilne makroekonomske politike. Vse države članice so si
zastavila ambiciozne cilje glede povečanja vlaganj v raziskave in razvoj. Prav
tako si države članice aktivno prizadevajo za vzpostavitev sistema vse na enem
mestu za podjetnike. Vse države članic pa so načeloma sprejele tudi koncept
prožne varnosti kot način zagotavljanja varnosti zaposlitve. Po drugi strani
Komisija ugotavlja, da je treba okrepiti delovanje notranjega trga na področju
telekomunikacij in energije, potrebno je vzpostaviti sistem zaščite
intelektualne lastnine na ravni skupnosti, države članice pa si morajo po
mnenju Komisije med drugim prizadevati za doseganje dogovorjenih ciljev, ki jih
je potrdil spomladanski Evropski svet 2006. Poleg tega Komisija med drugim
predlaga državam članicam zmanjšanje administrativnih ovir za 25% do leta 2012
ter da sprejmejo spodbude za podaljšanje delovnega življenja in usposabljanja starejših
od 45 let.
Hkrati s spremljanjem izvajanja Lizbonskega procesa po obstoječih
smernicah bo v letu 2007 potekal tudi proces revizije veljavnih smernic, saj bo
prenovljena Lizbonska strategija v letu 2008 vstopila v svoj drugi izvedbeni
cikel. Evropski pakt za enakost spolov in Načrt za enakost spolov sta za
Slovenijo močan politični argument za ohranitev in okrepitev vidnosti načela
enakosti spolov v procesu priprave novih smernic za poročanje.
Glede sporočila Komisije
Slovenija ocenjuje, da je pristop Evropske komisije pravi, saj Komisija tokrat
ne predlaga novih ciljev, temveč poziva k uresničevanju zastavljenih nalog. Prav
tako se Slovenija strinja, da je treba okrepiti sodelovanje s civilno družbo,
nacionalnimi parlamenti in socialnimi partnerji ter da je treba vložiti še več
napora v komuniciranje Lizbonske strategije javnosti. Pri izvajanju reform za
doseganje ciljev Lizbonske strategije bo Slovenija v skladu s specifičnimi priporočili
Sveta EU posebno pozornost namenila ukrepom, ki bodo prispevali k dolgoročni
vzdržnosti pokojninskega sistema in bodo omogočali lažje soočanje s
posledicami, ki jih prinaša staranje prebivalstva. Okrepiti namerava vlaganje v
raziskave in razvoj in nadaljevati z ukrepi za povezavo raziskovalnih
institucij in univerz z gospodarstvom. Slovenija bo nadaljevala tudi s
prizadevanji za zmanjševanje administrativnih ovir. Posebna pozornost bo
posvečena ukrepom, ki prispevajo k večji fleksibilnosti trga dela ob hkratnem
zagotavljanju potrebne stopnje varnosti zaposlitve in socialne varnosti.
Slovenija si bo z razvojno naravnano gospodarsko politiko prizadevala povečati
delež zahtevnih in zlasti po znanju intenzivnih delovnih mest.
TRAJNOSTNI RAZVOJ
Evropska komisija bo jeseni 2007 pripravila Prvo poročilo o
napredku glede izvajanja prenovljene Strategije trajnostnega razvoja EU.
Poročilo bo obravnavano na Svetu EU, Evropski svet pa bo decembra sprejel
splošne usmeritve za posamezne politike, strategije in instrumente. Poudarek bo
na prednostnih nalogah, opredeljenih v sami strategiji, in na povezavi z
Lizbonsko strategijo. Priprava stališč EU za zasedanje Komisije Združenih
narodov za trajnostni razvoj bo druga prednostna naloga na tem področju.
Slovenija je v letu 2005 sprejela Strategijo razvoja, ki ustreza
tudi merilom strategije trajnostnega razvoja. Izhajajoč iz prepričanja, da dvig
blaginje prebivalcev, kar je temeljni cilj trajnostnega razvoja, ne zagotavlja
število dokumentov, marveč uspešna integracija načel trajnosti v ključne
dokumente ter potrebno zagotavljanje ravnotežja znotraj in med ekonomskim, socialnim
in okoljskim razvojem, Slovenija ne bo sprejemala posebne strategije za
trajnostni razvoj. Na osnovi doseženega in glede na zahteve Evropske komisije
bo Slovenija v letu 2007 pripravila nacionalni prispevek za Poročilo o napredku
pri izvajanju prenovljene Strategije.
Za 15. zasedanje Komisije
Združenih narodov za trajnostni razvoj, ki bo potekalo v prvi polovici leta
2007 in bo namenjeno podajanju zavez in priporočil, t. i. policy session, v
okviru že določenih tem (energetika za trajnostni razvoj, industrijski razvoj,
onesnaževanje zraka/atmosfere, klimatske spremembe), bo Slovenija skladno z
navodili komisije pripravila Poročilo o implementaciji ciljev in zavez na
omenjenih področjih, sodelovala pri pripravi stališč EU za zasedanje.
RAZISKAVE, ZNANJE IN INOVACIJE
Raziskave
Znanstvene raziskave in tehnološki razvoj ter prenos leteh v
gospodarstvo in na trg igrajo ključno vlogo pri ekonomskem razvoju. Glavni
namen ukrepov EU je krepitev znanstvenih in tehnoloških temeljev evropskega
gospodarstva in posledično njene mednarodne konkurenčnosti. Skladno s tem bo
Evropa morala nadaljevati aktivnosti, ki bodo pripomogle k izboljševanju
pogojev za raziskovalne dejavnosti in prenosa znanja v gospodarstvo ter
povečevanje izdatkov namenjenih za investicije v raziskave in razvoj (cilj
predstavlja 3% BDP).
Na področju znanstvenih raziskav in tehnološkega razvoja je
EU predstavila okvirne programe, preko katerih s finančnimi vzvodi spodbuja
raziskave ter tehnološki napredek v vseh panogah in tehnoloških področjih. V
okviru 7. okvirnega programa (7. OP) ter Programa za konkurenčnost in inovacije
(CIP) so izpostavljena ključna področja razvoja, ki bodo v celotni finančni perspektivi
dopolnjena in nadgrajena. Leto 2007 bo v znamenju zagotavljanja pravočasnega
začetka in uspešne izvedbe 7. OP za raziskave in tehnološki razvoj, ki za
obdobje med letoma 2007 in 2013 predvideva sklad v višini 50,521 mrd EUR. Prav
tako bo to leto zaznamovano z začetkom črpanja sredstev strukturnih skladov za
področje razvoja, raziskav in inovacij na osnovi sprejetih operativnih
programov, kar se pričakuje v drugem kvartalu 2007.
7. OP je zasnovan tako, da bo najbolje prispeval k ciljem Lizbonske
strategije. Temu primerno je poudarek na tistih panogah in tehnoloških
področjih, ki imajo v EU velik razvojni in prebojni potencial in bi jih bilo
potrebno razvijati še naprej, da bi vzpostavili globalno konkurenčno prednost.
Ta področja so: vgrajeni računalniški sistemi, nanotehnologija, trajnostni razvoj,
biotehnologija, infrastruktura, varnost ter humanistične in družboslovne vede.
Izrednega pomena so raziskave fuzijske energije v okviru EURATOM-a. V letu 2007
se bodo začele priprave na začetek gradnje mednarodnega termonuklearnega poskusnega
reaktorja (ITER), ki je financiran v okviru 7. OP. Skozi postopek soodločanja
pa se bo začel proces ustanovitve prvih dveh skupnih tehnoloških pobud v 7. OP,
to sta Artemis in Eniac. Artemis in Eniac bosta v 7. OP umeščeni konec leta 2007
in delujeta kot horizontalni pobudi v okviru že ustanovljenih evropskih
tehnoloških platform (ETP).
V letu 2007 pričakujemo analizo rezultatov, doseženih z izvedbo
6. okvirnega programa.
Slovenija podpira zastavljene cilje EU, saj se zaveda pomembnosti
raziskav za razvoj v gospodarstvu. Resolucija o nacionalnih razvojnih projektih
med leti 2007–2023 podaja usmeritev o povečanju pozornosti raziskavam. Poudarek
bo na nadaljnjem razvoju podjetniškega in inovativnega okolja, kot so
nadgradnja VEM točke, tehnoloških parkov, univerzitetnih in podjetniških
inkubatorjev ter razvoj obstoječih nacionalnih tehnoloških platform. Slovenija
si prizadeva za članstvo v evropski tehnološki platformi na področju vgrajenih
sistemov Artemis, saj je to področje pomembno tudi za razvoj slovenskega
gospodarstva.
Inovacije
Sposobnost učinkovitega prenosa novih tehnoloških kot tudi
ne-tehnoloških inovacij na trg, torej generiranja in trženja inovacij v
evropskem gospodarstvu je ključnega pomena pri srečevanju s konkurenco in
izzivi globalizacije. Evropa potrebuje jasno in učinkovito strategijo za
vzpostavitev inovativnosti in inovacijam prijaznega okolja, hkrati pa politično
voljo, da podpre paket aktivnosti, ki so potrebne za izboljšanje inovacijskega okolja.
V letu 2007 se bo nadaljevalo po poti začrtani v času finskega
predsedstva. Ravno tako se bo nadaljevalo z že predstavljenimi pobudami za
integrirano inovacijsko politiko, s pomočjo katere bi spodbudili inovacijski
potencial ter s tem konkurenčnost evropskega gospodarstva. Oboje bo prispevalo k
uresničevanju Lizbonske strategije.
V tem pogledu bo pomembno izvajanje okvirnega programa za
konkurenčnost in inovacije (CIP), ki združuje ukrepe EU na področju
podjetništva, malih in srednje velikih podjetij (MSP), konkurenčnosti in
inovacij.
Slovenija je podprla prizadevanja finskega predsedstva pri
analizi ključnih dejavnikov inovacijske politike, ki mora pridobiti večjo težo
med sedanjimi evropskimi politikami. Potrebno je dodatno spodbuditi celovito
inovacijsko politiko na evropski ravni in tudi na nacionalnih ravneh, saj so
inovacije in tehnološki razvoj med ključnimi dejavniki konkurenčnosti sodobnega
gospodarstva.
Slovenija si prizadeva za čim boljšo sinergijo ukrepov, ki so
namenjeni spodbujanju inovacij, tehnološkega razvoja ter podjetništva. V
naslednjih letih bi radi vzpostavili slovenski inovacijski trg, ki bi združeval
v širšem, evropskem, okviru v obliki mreženja Slovenijo z ostalimi državami
članicami.
Slovenija si prizadeva povečati vlaganja v raziskave in razvoj,
pri tem pa se zavedamo, da je za hitrejšo gospodarsko rast še pomembneje kot
povečati sredstva, potrebno povečati učinkovitost uporabe le-teh in
učinkovitost raziskav, povečati število inovacij ter pospešiti tehnološki
razvoj v gospodarstvu in ga povezati z raziskovalnimi institucijami. Sedanji
nacionalni ukrepi so na področju inovacijske politike dobro zasnovani, želimo pa
si, da bi bilo sodelovanje v okviru držav članic tesnejše, še posebej na
področju inovacij in delovanja inovativnih skupin kot npr. grozdov, tehnoloških
platform, skupnih tehnoloških platform za usmerjen in učinkovit razvoj ter
prenos rezultatov na trge.
Evropski inštitut za tehnologijo (EIT)
Evropska komisija je predlagala ustanovitev EIT kot institucije,
ki bi učinkovito združevala vse tri elemente »trikotnika znanja«
(izobraževanje, raziskave in inovacije) in služila kot model povezav med
visokim izobraževanjem, raziskovalnimi ustanovami in gospodarstvom. EIT naj bi
tako prispeval k boljšemu pretoku znanja v gospodarstvo ter tržni uspešnosti inovacij.
EIT bo smiselno dopolnil obstoječe aktivnosti EU iz različnih programov (7. OP
in CIP). Ena izmed nalog EIT pa bo prepričati podjetja, da bodo investirala v
znanost in raziskave v EU ter da teh investicij ne bodo selila izven EU.
Potrebno bo doreči odprta vprašanja glede same strukture in umestitve EIT v
evropski prostor, predvsem pa rešiti vprašanje financiranja EIT, katerega naj
bi s finančnimi sredstvi močno podprlo prav gospodarstvo.
Slovenija je mnenja, da bi EIT ob ustreznih pogojih lahko postal
najpomembnejši instrument za krepitev povezav med celotnim evropskim
gospodarskim in visokošolskim prostorom, ki bo omogočal lansiranje tržno
uspešnih inovacij in tudi omogočal vključevanje vseh držav članic. Da bi lahko
zadostil tem ciljem, bi moral biti zasnovan kot mrežna institucija brez odvečne
birokratizacije in z aktivno participacijo gospodarstva, ki bi EIT tudi
finančno podprlo.
Intelektualna lastnina
Izboljšanje varstva pravic intelektualne lastnine je pomembna
naloga pri ustvarjanju inovacijam prijaznega poslovnega okolja.
EU ima zato v načrtu, da bo predstavila celovito strategijo na
področju intelektualne lastnine. Kot podlaga za Sporočilo javnosti, bo
predhodno izvedeno javno posvetovanje.
EU si bo prizadevala doseči napredek pri oblikovanju učinkovitega
pravnega okvira za varstvo pravic intelektualne lastnine podjetij s sedežem v
EU. Prizadevala si bo doseči napredek tudi glede cenovno sprejemljivega,
varnega in učinkovitega patentnega sistema, vključno z morebitnim enotnim vseevropskim
sistemom za reševanje sporov v zvezi s patenti. Ravno tako se bo nadaljevalo
delo v zvezi s kazenskopravno zaščito takšnih pravic.
Slovenija je mnenja, da je potrebno oblikovati učinkovit in
predvsem tudi cenovno sprejemljiv patent skupnosti, ki bo podjetjem olajšal
pridobitev patenta na ravni skupnosti in s tem dodatno podprl konkurenčnost
evropskega gospodarstva. Slovenija je v tistem klubu držav članic, ki menijo,
da Evropski sporazum o patentnih sporih (European Patent Litigation Agreementa,
EPLA) predstavlja dobro osnovo za oblikovanje sodnega sistema.
Izobraževanje
Izobraževanju, usposabljanju in vseživljenjskemu učenju se
vse bolj priznava ključna vloga za prihodnost EU. Gre za odločilne dejavnike
pri doseganju ciljev Lizbonske strategije. Ob tem vedno bolj v ospredje prihaja
nova socialna dimenzija izobraževanja – vloga vseživljenjskega učenja kot
dejavnika prožne varnosti.
Slovenija bo aktivno nadaljevala tekoče delo, hkrati pa podala
nove pobude. Skupno vmesno poročilo Komisije in Sveta o izvajanju delovnega
programa »Izobraževanje in usposabljanje 2010« bo pripravljeno leta 2007.
Obravnava in sprejem vmesnega poročila bosta potekala v času slovenskega predsedovanja
EU, zato bo Slovenija posvetila veliko pozornost uresničevanju ukrepov, kot
tudi spremljanju in upravljanju na ravni EU. Slovenija vzpostavlja mehanizme
povezovanja in koordinacije omenjenega krovnega procesa v tesni povezavi z vsemi
ostalimi procesi.
Slovenija bo precejšen pomen pripisala začetku akcijskega programa
Skupnosti na področju vseživljenjskega učenja in bo pozorna na nemoten
potek tega programa, ki predstavlja pomembno izhodišče za sodelovanje in
podporo na področju izobraževanja v okviru delovnega programa »Izobraževanje
in usposabljanje 2010«. Slovenija se na črpanje sredstev iz novega programa
pospešeno pripravlja.
Slovenija med glavne cilje šteje večjo mobilnost učencev in
delavcev ter preglednost in združljivost nacionalnih izobraževalnih sistemov.
V tem okviru si bo prizadevala za sprejetje Priporočila Evropskega
parlamenta in Sveta o oblikovanju evropskega ogrodja kvalifikacij.
Izvajanje Priporočila naj bi prispevalo k izboljšanju preglednosti,
primerljivosti in priznavanja kvalifikacij ter s tem spodbudilo mobilnost preko
meja. Slovenija posebej izpostavlja zahtevo po jasni in preprosti
prevedljivosti obstoječih stopenj izobrazbe in kvalifikacij, pridobljenih po
različnih starejših pristopih, v skupno nacionalno ogrodje kvalifikacij in
posredno v evropsko ogrodje kvalifikacij.
Slovenija bo nadaljevala delo na področju poklicnega izobraževanja
in usposabljanja, npr. s spodbujanjem dela za evropski sistem prenašanja
kreditnih točk na področju poklicnega izobraževanja in usposabljanja (ECVET).
V prihodnosti bo potrebno okrepiti poklicno izobraževanje in usposabljanje, zagotoviti
osredotočen in holističen pristop, v katerem bi se poklicno izobraževanje in
usposabljanje razvijalo kot bistveni element vseživljenjskega učenja, ob tesnem
povezovanju z drugimi segmenti, še posebej visokošolskim.
Ostale obravnavane teme vključujejo vidike vseživljenjskega učenja
(predšolsko in šolsko izobraževanje, usposabljanje učiteljev, izobraževanje
odraslih in jeziki) ter razvoj kazalcev in spodbujanje raziskav na področju
izobraževanja in usposabljanja.
Sprejem predloga Priporočila o kakovosti izobraževanja učiteljev
je predviden v drugi četrtini leta 2007. Področje izobraževanja učiteljev
Slovenija opredeljuje kot eno od prednostnih področij. Skladno s tem Slovenija
predlaga, da se posebna pozornost temu področju posveti tudi v okviru vmesnega
poročila 2006–2008 o uresničevanju programa »Izobraževanje in usposabljanje
2010«.
Posodobitev evropskih univerz velja za temeljni pogoj uspeha
širše Lizbonske strategije, zato je od Evropskega sveta in neformalnega
srečanja v Hampton Courtu leta 2005 dalje to pomembna tema na dnevnem redu EU.
Na spomladanskem zasedanju Evropskega sveta 2006 je bilo dogovorjeno odločnejše
ukrepanje na evropski ravni za spodbujanje posodobitve univerz, ki mora biti
uresničena do konca leta 2007 v okviru obnovljenega partnerstva za rast in
zaposlovanje. Na začetku leta 2007 bo Komisija objavila poročilo o napredku
reform visokega šolstva v državah članicah.
Ob praznovanju 20. obletnice programa Erasmus v letu 2007 bo
na področju visokega šolstva poseben poudarek namenjen mobilnosti v visokem
šolstvu.
Predsedstva bodo podpirala nadaljnji razvoj bolonjskega procesa,
sodelovala pri pripravi ministrske konference maja 2007, usmerjala delovni
program v naslednjem dvoletnem obdobju ter spremljala napredek na prednostnih
področjih. Slovenija bo v drugi polovici 2007 kot članica trojke postala članica
Odbora Skupine za spremljanje bolonjskega procesa in se pripravljala na prevzem
vodenja bolonjskega procesa v prvi polovici leta 2008.
Elektronske komunikacije in informacijska družba
Slovenija bo v začetku leta 2007 namenila velik poudarek novemu
predlogu Evropske komisije za revizijo regulativnega okvira za elektronske
komunikacije. Revizija je potrebna zaradi razvoja tehnologij in konvergence omrežij
in storitev. Sprememba zakonodaje naj bi poenostavila postopke implementacije zakonodaje
in naj bi prispevala k povečanju konkurenčnosti in zadovoljstva uporabnikov.
Zakonodajni okvir bi promoviral tudi inovacije in razvoj novih tehnologij,
hkrati pa naj bi ustvaril pogoje za varne investicije. Regulacijski okvir
elektronskih komunikacij, sprejet leta 2002, je dober, ni pa idealen in ne
sledi popolnoma razvoju in konvergenci elektronskih komunikacijskih omrežij in storitev
v zadnjih letih, zato Slovenija podpira njegovo posodobitev in prilagoditev
novim razmeram. V okviru tega si bo Slovenija prizadevala tudi za razširitev
obsega univerzalnih storitev.
Aktivnosti v zvezi s predlogom o stroških za mednarodno gostovanje
(Predlog uredbe Evropskega parlamenta in Sveta glede gostovanja v mobilnih
omrežjih Skupnosti) bodo končane v letu 2007. Glavni cilj uredbe je
znižanje cen klicev, od česar bodo imeli korist vsi uporabniki, a hkrati to ne
sme ogroziti konkurenčnosti, operaterjem pa še vedno omogočiti fleksibilnost. Slovenija
se načeloma strinja, da je pristop evropskega domačega trga ustrezen pristop za
regulacijo cen za mobilna gostovanja, ob tem pa želi, da prehodno obdobje za
omejitev maloprodajnih cen ne bi bilo definirano. Slovenija predlaga oblikovanje
prehodnega obdobja, v katerem bi se maksimalne veleprodajne cene postopoma
zniževale. Ob tem Slovenija opozarja na nujnost jasnejše opredelitve vloge
Nacionalnega regulatornega organa v odnosu do Komisije.
Svet EU bo obravnaval tudi druge pomembne teme, kot sta prehod
z analognega na digitalno radijsko in televizijsko oddajanje ter politika
radijskega spektra.
Slovenija bo tudi nadaljevala delo pri dokončnem izoblikovanju
notranjega trga za poštne storitve (Predloga Direktive Evropskega parlamenta
in Sveta o spremembi Direktive 97/67/ES glede popolnega izoblikovanja
notranjega trga poštnih storitev v Skupnosti). Predlog prinaša pričakovano
in predvsem edino možno rešitev v luči konsistentnosti z drugimi cilji Evropske
unije, predvsem izgradnje enotnega evropskega trga ter potrjuje ciljni datum za
popolno liberalizacijo poštnih trgov EU, določen v direktivi 97/67/ES, in sicer
1. 1. 2009. Slovenija podpira namen in cilje predlagane ureditve ter vsebinske rešitve
in ob tem ugotavlja, da bo potrebno za implementacijo direktive v nacionalno
zakonodajo zagotoviti dovolj časa in urediti optimalen način financiranja USO
storitev.
Na področju informacijske družbe bo Slovenija aktivno sodelovala
pri izgradnji vseprisotne informacijske družbe v okviru aktivnosti izvajanja in
analize Strategije i2010, ki je ena najpomembnejših strategij za doseganje
Lizbonskih ciljev, s poudarkom na razvoju in uporabi IKT v gospodarstvu in družbi.
Slovenija podpira usmeritve in aktivnosti, ki se v tem okviru izvajajo in
pripravljajo na nivoju EU, pri čemer tudi na nacionalnem nivoju pripravlja v
skladu z i2010 prenovljeno strategijo razvoja informacijske družbe si2010, ki
bo predstavljala temeljno podlago podpore razvoju informacijske družbe v
Sloveniji. V skladu s temi usmeritvami bo Slovenija podprla pripravo akcijskega
načrta za e-vključenost (Evropska strategija e-vključevanja), ki ga
bosta pripravila Evropska komisija v sodelovanju s Svetom EU in državami
članicami.
Hkrati bo sodelovala pri akcijskem načrtu e-uprave in
direktivi o ponovni uporabi informacij javnega sektorja. Slovenija bo
oblikovala in podpirala pripravo, izvajanje in spremljanje evropskih
komunitarnih programov za pospeševanje informacijske družbe. Potrebno bo
aktivno sodelovanje pri programu CIP (2. steber: Podpora politikam IKT), ki je
namenjen razvoju storitev na področju e-uprave in e-zdravja za zagotavljanje enotne
interoperabilne vseevropske informacijske platforme ter na področju
e-poslovanja v smeri podpore inovativnosti in konkurenčnosti gospodarstva,
predvsem segmenta MSP. Izvajanje programa eContentPlus bo zahtevalo dodatne
napore za doseganje ustrezne podpore razvoju vseevropske e-vsebine na področju
znanosti, kulture, izobraževanja in geografskih sistemov. Evropska prizadevanja
pri nadgradnji in izvajanju programa Varnejši internet Plus so namenjena
promociji in zagotavljanju varnosti komunikacijskih sistemov in storitev ter zagotavljanju
zasebnosti ob njihovi uporabi. Poleg teh programov, ki so v osnovi namenjeni
spodbujanju vzpostavitve in uporabe e-storitev in interneta, bo Slovenija
aktivno podpirala izvajanje programov za spodbujanje raziskav in razvoja s
področja informacijske družbe, predvsem programa IST (tehnologije informacijske
družbe) v okviru 7. OP.
Slovenija bo orientirana v omogočanje in zagotavljanje vključenosti
vseh v sodobne družbene in tehnološke tokove. Bistvene aktivnosti bodo
usmerjene k prebivalstvu s posebnimi potrebami, ki obsega populacijo gibalno
oviranih ter telesno prizadetih, gluhih in naglušnih, slepih in slabovidnih ter
populacijo starejšega prebivalstva. Vključevanje teh skupin prebivalstva v
informacijsko družbo pomeni izkoriščanje rezultatov in pridobitev, ki jih
prinaša in omogoča sodobna informacijsko-komunikacijska tehnologija. Skrb za
starejše in bolne je naloga vsake družbene skupnosti, pri tem pa je
izkoriščanje sodobne tehnologije lahko le v pomoč. Slovenija želi vzpodbuditi
digitalizacijo, ki omogoča, da so vsebine, tudi kulturne, umetniške, vsebine
kulturne dediščine dostopne vsem in vsakomur. Propadanje gradiv in dokumentov v
klasičnih arhivih terja takojšen skupen evropski pristop, če naj se naše delo
in delo naših predhodnikov ohrani in je dostopno vsem rodovom, ki prihajajo za
nami. Z uporabo sodobnih informacijsko-komunikacijskih tehnologij lahko z
digitalizacijo vsebin zagotovimo vključenost vseh ter dostopnost do vsebin tudi
tistim, ki jim je sicer to onemogočeno.
Ostale ključne zadeve, ki bodo obravnavane na Svetu EU ter s
katerimi se bo soočila Slovenija, so tudi uvedba številke EU za klic v sili,
oblikovanje in izvajanje strategije za varno informacijsko družbo, izvajanje
strategije za zagotavljanje varnosti omrežij in informacij, reševanje problema
neželenih elektronskih sporočil (SPAM) ter razvoj inteligentnih transportnih sistemov.
Glede na rezultate in sporočila obeh dosedanjih svetovnih vrhov
o informacijski družbi kot tudi prvega Svetovnega foruma o upravljanju
interneta se bodo procesi v zvezi s problematiko internetnega upravljanja v
naslednjih letih še intenzivirali. Na tem področju deluje Slovenija v EU na več
vzporednih ravneh, kar zahteva posebne napore pri koordinaciji vseh razpršenih aktivnosti.
EU ima svojo vizijo glede razvoja informacijske družbe kot tudi instrumentov,
potrebnih za doseganje zastavljenih ciljev. K problematiki upravljanja
interneta štejemo med pomembnejše izzive, poleg iskanja ustreznih
organizacijskih modelov, še premostitev digitalnih ločnic, zagotavljanje
človekovih pravic vključno s svobodo izražanja na internetu, multikulturnost in
večjezičnost ter širitev informacijske družbe za vse. Dejavnosti v zvezi s
svetovnim vrhom o informacijski družbi in s tem povezanimi vprašanji
upravljanja z internetom dajejo EU možnost, da z močnim ozadjem nastopa pri
reševanju nekaterih ključnih svetovnih problemov izven meja EU. EU se tu
pojavlja tudi v vlogi varuha manj razvitega sveta in okolij, ki niso pod
vplivom drugih svetovnih velikih sil.
Slovenija bo sodelovala z Evropsko komisijo in drugimi članicami
EU pri iskanju poti za vključevanje njenih predstavnikov v ustrezne organe in
telesa, ki bodo delovala na področju Svetovnega vrha o informacijski družbi in
Svetovnega foruma o upravljanju interneta IGF ter tako zagotavljala prisotnost
njenih usmeritev neposredno na mestih, kjer se sprejemajo odločitve. Aktivna
vloga Slovenije lahko na podlagi dosedanjih izkušenj močno prispeva k prepoznavnosti
sposobnosti Slovenije pri nekaterih temeljnih svetovnih vprašanjih prihodnosti.
Evropska komisija bo pripravila
tudi sporočilo v zvezi z oceno Evropske agencije za varnost omrežij in
informacij (ENISA), kar bo sprožilo razpravo o prihodnjem mandatu in novi
pravni podlagi za Evropsko agencijo za varnost omrežij in informacij.
KONKURENČNOST
EU si je z Lizbonsko strategijo zadala cilj postati najbolj konkurenčno,
na znanju temelječe gospodarstvo do leta 2010. Ambicije so velike, zato je
pomembno, kakšne aktivnosti si zastavimo na poti do tega cilja.
Aktivnosti morajo spodbujati vse ukrepe in pobude, tako notranje
kot zunanje, s katerimi se prispeva k izboljšanju in varovanju evropske
konkurenčnosti v globalnem smislu in ki bodo Evropo naredile ne samo eno od
možnih lokacij, kamor bi vlagatelji investirali svoj kapital, ampak prvo, kamor
bi ga sploh želeli investirati.
Slovenija podpira strategijo EU za povečanje konkurenčnosti gospodarstva.
V tem pogledu je za državo najpomembnejša Resolucija o nacionalnih razvojnih
projektih za obdobje 2007 do 2023, ki vsebuje na EU nivoju predlagane ukrepe prevedene
v okvir slovenskega gospodarstva: spodbujanje tehnološkega razvoja,
inovativnosti, podjetništva, povečanje privlačnosti Slovenije za tuje strateške
investicije ter ugoden razvoj javno-zasebnih partnerstev so med ključnimi
dejavniki za povečanje konkurenčnosti gospodarstva.
Notranji trg
Strategija za notranji trg odpravlja prepreke in zagotavlja delovanje
štirih svoboščin ter s tem prispeva k večji fleksibilnosti ter konkurenčnosti
gospodarstva. Kljub napredku na tem področju pa notranji trg še ni dokončno
oblikovan. Pravzaprav to ni naloga z jasno določenim koncem, je kontinuiteta
aktivnosti z željo doseči popolno integracijo trga. Potrebno je zagotoviti kontinuiteto
aktivnosti za vzpostavitev polno delujočega notranjega trga ter harmonizacijo
ureditev v državah članicah.
V prvi polovici leta 2007 je pričakovati Sporočilo Komisije o
pregledu politike notranjega trga od vsega začetka do danes. Sporočilo Komisije
bo pomagalo identificirati področja uspehov in nadaljnjih izzivov potrebnih za
dopolnitev notranjega trga. Identificirani izzivi bodo pomembna osnova za
nadaljnje delo, tako na nivoju EU, kot v posameznih državah članicah.
Na področju prostega pretoka blaga se bodo v prihodnjem letu
obravnavala vprašanja standardizacije, revizija novega pristopa in področje
vzajemnega priznavanja, nadaljevala se bo revizija direktive o gradbenih
proizvodih, direktiva o električni varnosti, direktiva o plovilih za rekreacijo
in v zvezi z globalno usklajenim sistemom razvrščanja in označevanja kemikalij.
Na področju javnih naročil bo treba dokončati revizijo direktive o pravnih
sredstvih za javna naročila ter predlog direktive o javnih naročilih za
javno-zasebna partnerstva in predlog direktive o javnih naročilih na
obrambnem področju.
Slovenija se zaveda pomembnosti delujočega in harmoniziranega
notranjega trga, zato bo aktivno sodelovala pri usklajevanju predlogov
direktiv.
Bolje oblikovani predpisi
Cilj pobude za bolje oblikovane predpise je zagotoviti ustrezne,
proporcionalne, učinkovite predpise, ki dosežejo namen, zaradi katerega so bili
vzpostavljeni, ter odpraviti nepotrebna administrativna bremena ter stroške, ki
ob tem nastajajo.
Odpravljanje nepotrebnih administrativnih bremen bo
prispevalo k hitrejši odzivnosti javne uprave ter večji fleksibilnosti gospodarstva.
Oboje je ključnega pomena za krepitev konkurenčnosti evropskega gospodarstva.
Nadaljevalo se bo ozaveščanje o usklajevanju, spremljanju, izboljšanju
in pospeševanju procesa za boljše oblikovanje predpisov. Eno od pomembnejših
področij bo razvoj dosledne metodologije za oceno administrativnih obremenitev,
kar bo omogočilo določitev ciljev in njihovo spremljanje.
V prvi polovici 2007 bo Evropska Komisija objavila sistem presoje
vplivov predpisov na obremenitev podjetij ter socialno in okoljevarstveni
vidik. Poglavitni cilj je bistveno zmanjšanje nepotrebnih administrativnih
obremenitev, pri čemer bo posebna pozornost namenjena MSP. Neposredne pozitivne
učinke zaradi zmanjševanja administrativnih bremen bodo imeli tudi državljani.
S poenostavitvijo zakonodaje na nacionalni ravni bo povezan tudi
začetek pobud za odkrivanje najboljših praks in spodbujanje njihove izmenjave v
državah članicah.
Slovenija podpira napore EU pri zmanjševanju administrativnih
ovir za poslovanje na ravni EU in priznava prioritetno mesto reševanju tega
področja.
Statistika
Izvajalci državne statistike si bodo prizadevali, da bodo na voljo
visoko kakovostne, zanesljive in relevantne uradne statistične informacije. Pri
tem bodo upoštevali tudi načela Kodeksa ravnanja evropske statistike (European
Statistics Code of Practice), ki vsebuje standarde za neodvisnost državnih
statističnih organov in statističnega organa Skupnosti in predstavljajo zagotovilo
za dobro delovanje evropskega statističnega sistema in proizvodnjo kakovostnih
in zanesljivih statističnih podatkov. Standardi Kodeksa so mišljeni kot zaveza
ravnanja za statistične ustanove v Evropski skupnosti in na nacionalni ravni.
V povezavi s pridobivanjem statističnih podatkov je treba upoštevati
tudi prizadevanja za poenostavitev statističnih zahtev s prerazporejanjem
prednostnih nalog in za boljšo uporabo že obstoječih podatkov ter izdelavo
analize stroškov in koristi za vse nove statistične zahteve in s tem v zvezi
bolje oblikovanih predpisov, kar bo učinkovalo na splošno zmanjšanje upravnega
bremena, zmanjšano obremenitev enot poročanja in omogočilo učinkovitejšo porabo
sredstev.
Slovenija se bo preko svojih predstavnikov vključevala v
pripravo zakonodajnih aktov na področju statistike že na samem začetku, torej
ko bo predlagatelj potrebo predstavil ter aktivno sodelovala v postopku
sprejemanja predlogov pravnih predpisov. Pri tem bo sledila predstavljenim
ciljnim smernicam. Posebno pozornost bo namenila naslednjim predlogom predpisov:
-       
Srednjeročnemu programu statističnih raziskovanj 2008–2012, ki ga je
novembra 2006 predlagala Evropska komisija. Program upošteva načela Kodeksa
ravnanja evropske statistike in ima vgrajena varovala in usmeritve za
poenostavitve, določanje prioritet, razbremenjevanje enot poročanja, ocenjevanje
stroškovne učinkovitosti glede na vzpostavitev uravnoteženega odnosa med
zahtevami in viri. Novi srednjeročni program poleg strateških ciljev torej
zajema tudi ukrepe za zmanjšanje administrativnih bremen v naslednjih 5 letih.
-       
Uredbi o posredovanju statističnih podatkov s področja statistike
energetike na Eurostat. Uredba natančno določa vsebino kratkoročnega mesečnega,
rednega mesečnega in letnega poročanja. Navedene so definicije in terminologija
ter kriteriji kakovosti in roki za posredovanje podatkov. Sprejem uredbe je
pomemben s stališča naraščanja cen energentov in zanesljive oskrbe.
-       
Popisu prebivalstva in gospodinjstev: Popis se načrtuje leta 2011,
njegov namen pa je zbrati podatke o prebivalstvu, gospodinjstvih in
stanovanjih, za načrtovanje prihodnjih potreb, odločitev in trendov na
različnih teritorialnih ravneh države in v različnih družbenih skupnostih.
Slovenija načrtuje, da bo vse potrebne podatke zbrala iz registrov in
administrativnih virov, zato bo pri določanju zakonske podlage za popis
zagovarjala fleksibilnost in »output« pristop.
Politika konkurence
Nadaljevalo se bo delo v zvezi z akcijskim načrtom za državne
pomoči, še posebno z obravnavo predloga o postopkovni uredbi (Uredba Sveta
(ES) št. 659/1999) in predloga uredbe o pooblastitvi (Uredba Sveta (ES)
št. 994/98).
Industrijska politika
Industrijska politika ima ključno vlogo v okviru prizadevanj EU
za doseganje Lizbonskih ciljev. Splošni cilji nove, integrirane industrijske
politike, ki temelji na kombinaciji horizontalnih in posebnih sektorsko
usmerjenih ukrepov, so okrepitev konkurenčnosti in zagotovitve solidne
gospodarske rasti na podlagi okrepitve zmogljivosti evropskih družb,
spodbujanja razvoja podjetniških kapacitet in novih tehnologij ter izboljšanja
okvirnih pogojev za proizvodnjo. Sodobna industrijska politika prav tako ponuja
določene rešitve v zvezi z obstoječim obsegom in tveganjem deindustrializacije
ter vzpostavitev boljših okvirnih pogojev za predelovalne dejavnosti. Eden
pomembnejših ciljev je tudi vzpostavitev pravega okolja za razvoj MSP, kot
nosilcev inovativnosti v gospodarstvu, ter spodbujanje vlaganj v raziskave in
razvoj s primernimi, »tailor-made«, ukrepi.
Nadaljevalo in posebej se bo izpostavilo nekatere že v letu
2005 začete horizontalne pobude za izvajanje industrijske politike ter
industrijsko politiko, specifično za posamezne sektorje (sektorske pobude) na
področjih avtomobilske industrije, gradbeno-strojne industrije, tekstilne
industrije, biotehnologije, keramične industrije, informacijsko-komunikacijske
tehnologije. V prvi polovici leta 2007 bo pozornost prav tako usmerjena v priprave
Vmesnega poročila o izvajanju industrijske politike, ki bo predvidoma izšlo
julija 2007.
Mala in srednja podjetja
Revidirana Lizbonska strategija poudarja ključno vlogo, ki jo
imajo majhna in srednje velika podjetja za rast in zaposlovanje.
Leto 2007 bo nadaljevalo s pobudami, ki jih je začrtal
spomladanski Evropski svet 2006, v središču pozornosti bodo načelo dajanja
prednosti majhnim podjetjem (»Think Small First«) ter prizadevanja za
uresničitev zastavljenega cilja ustanovitve novega podjetja z vsemi potrebnimi
postopki v največ 7 dneh. Vzporedno s tem načelom se bo spodbujalo vodilo
vzpostavitve ustrezne zakonodaje, iskanje možnosti za izboljšanje delovnih pogojev
in podjetniške kulture za MSP ter lažji dostop MSP do finančnih sredstev na
podlagi omogočanje dostopa MSP do ustreznih programov Skupnosti, kot sta 7. OP
ter CIP ter na podlagi dostopa do relevantnih finančnih instrumentov.
Slovenija pozdravlja prizadevanja EU na tem področju ter si
tudi sama prizadeva za vzpostavitev ugodne podjetniške klime za razvoj MSP tudi
preko izkoriščanja instrumentov, ki jih nudi EU.
Finančne storitve
Na področju finančnih storitev bo prednostna naloga EU predvsem
napredek pri strategiji za povezovanje evropskega trga finančnih storitev v
obdobju 2005–2010. Napredek na tem področju bo pospešil čezmejne aktivnosti,
okrepil učinkovitost in konkurenčnost finančnega sektorja ter posledično
izboljšal splošne pogoje za investiranje v Evropski uniji, ob tem pa zagotovil ustrezno
varstvo potrošnikov in finančno stabilnost. V tem kontekstu si bo EU
prizadevala za nadaljnje izboljševanje finančne stabilnosti in učinkovite
ureditve kriznega upravljanja. Pozornost bo namenjena polni implementaciji
sprejetih ukrepov iz Akcijskega načrta za finančne storitve, poleg tega pa
zlasti poglobitvi integracije trga maloprodajnih finančnih storitev ter nadaljnjemu
razvoju trga investicijskih skladov v skladu z Belo knjigo Komisije. Opravljen
bo tudi naslednji pregled Lamfalussyjevega okvira in nadaljevan evolucijski
pristop k nadaljnjemu regulativnemu zbliževanju nadzora finančnega trga.
Na podlagi prihodnjega predloga Komisije si bo EU prizadevala
doseči dogovor o obsežni reviziji direktiv na področju zavarovalništva
(Solvency II), in sicer z namenom podpreti finančno trdnost in stabilnost
zavarovalnic. Končni cilj teh ukrepov je izboljšati varstvo imetnikov
zavarovalniških polic in upravičencev v Evropski uniji. Okrepila se bodo
prizadevanja za dokončno vzpostavitev enotnega in učinkovitega plačilnega sistema
Evropske unije, zlasti z vidika pospeševanja finančnih transakcij med državami
članicami. Tako bodo prizadevanja usmerjena v sprejem predloga direktive o
plačilnih storitvah na notranjem trgu, katere namen je vzpostaviti sodoben in
usklajen pravni okvir za plačilne storitve. Poskušal se bo doseči tudi dokončen
sprejem predloga direktive, ki bo na področju finančnih storitev spremenila
postopke in kriterije za bonitetno presojo pridobitve oziroma povečanja
poslovnih deležev v finančnem sektorju. Namen predloga direktive je izboljšati
pravno varnost, jasnost in preglednost omenjenih postopkov.
Slovenija bo dala pri svojem delu prednost tistim predlogom, ki
bodo ob upoštevanju obstoječega stanja vodili do povečevanja konkurenčnosti in
učinkovitosti slovenskega finančnega sektorja in njegove povezanosti s
finančnimi trgi EU in zunaj njega. Tako si bo na področju investicijskih
skladov prizadevala za nadgradnjo obstoječe UCITS direktive (o kolektivnih
naložbenih podjemih za investiranje v prenosljive vrednostne papirje) s
poenostavitvijo sedanjih mehanizmov za uporabo potnega lista ter možnostjo
oblikovanja učinkovitega in ustreznega izvlečka prospekta. Na področju
zavarovalništva bo Slovenija aktivno sodelovala pri podaji konkretnih stališč
do predlogov Komisije pri projektu »Solvency II«.
Slovenija je že podprla ukrepe, predvidene v »Beli knjigi o
politiki finančnih storitev za obdobje 2005–2010«, katere poglavitni namen je
nadaljnja integracija finančnih trgov s poudarkom na izvajanju že sprejete
zakonodaje in ukrepov. V prihodnosti bi moral biti dan večji poudarek
izboljšanju sodelovanja med nadzorniki finančnih trgov. Poenotenje pravil znotraj
EU, ki so usmerjena k večjemu razvoju čezmejnih aktivnosti, se lahko učinkovito
izvaja le ob hkratnem boljšem sodelovanju nadzornikov. Glede nadaljnjega
oblikovanja predpisov na ravni EU Slovenija podpira pristop Komisije glede presoje
vpliva posameznega predpisa na delovanje finančnih trgov in usklajevanje z
vsemi zainteresiranimi stranmi, da bi bila njegova implementacija izvrševanje v
prihodnosti lažja. Pri zakonodajnih predlogih, ki šele bodo posredovani v
obravnavo Svetu, se bo Slovenija aktivno vključila v postopek sprejema v čim
zgodnejši fazi, pri podaji stališč na dokumente pa aktivno sodelovala tako z
predstavniki nadzora finančnega sektorja, kot tudi s predstavniki industrije.
Obdavčitev
Prednostna naloga EU na davčnem področju bo pospešitev dela v
zvezi z obdavčitvijo v Evropski uniji, z namenom povečati preglednost in
enostavnost ter zmanjšati administrativne stroške in stroške v zvezi z
izpolnjevanjem davčnih obveznosti. S tem bi dosegli izboljšanje poslovnega
okolja na notranjem trgu Evropske unije in okrepili konkurenčnost evropskega
gospodarstva kot celote, ne da bi bili pri tem ogroženi davčni prihodki. EU si
bo zato prizadevala za spodbujanje, posodobitev in poenostavitev ureditve na
področju davka na dodano vrednost in skupnostnih pravil za trošarine.
Nadaljevalo se bo delo na področju okrepitve boja proti davčnim goljufijam v
Evropski uniji ter na področju skupne konsolidirane davčne osnove podjetij.
Evropska komisija načrtuje nekaj predlogov na davčnem področju,
med njimi je predvideno, da bo posredovala Sporočilo o stopnjah DDV, ki se
poleg splošne stopnje DDV uporabljajo v državah članicah. Predmet tega
Sporočila bo ocena vpliva takšnih stopenj na ustvarjanje delovnih mest,
ekonomsko rast in delovanje notranjega trga. V tem okviru se nakazuje tudi
razprava o možnostih za predložitev novih predlogov na področju nižjih stopenj
DDV. Pojasnitev tega področja bo odpravila negotovost za podjetja in
državljane. Komisija načrtuje tudi posodobitev določb DDV glede finančnih in
zavarovalniških storitev, s pomočjo katerih bi lahko podjetja izboljšala svoje
ekonomske in pravne strukture in s tem povečala svojo konkurenčnost.
Na področju trošarin Komisija načrtuje poenostavitev in
posodobitev Direktive 92/12 v zvezi z določitvijo pravne podlage za uvedbo
elektronskega nadzora trošarinskih izdelkov med državami članicami in
posodobitev drugih določb o nadzoru, proizvodnji, skladiščenju in prevozu
trošarinskih izdelkov.
Na področju DDV se Slovenija ne zavzema za hitre in obsežne
spremembe sistema, ampak za postopno prilagajanje in posodabljanje obstoječega
sistema s ciljem, da se administrativni postopki čimbolj poenostavijo in
poenoti njihovo izvajanje med državami članicami, vendar hkrati ohranijo oziroma
okrepijo vsi potrebni nadzorni mehanizmi, s katerimi je mogoče učinkovito
preprečevati zlorabe sistema in hitro odkrivati kršitve predvsem v trgovini med
državami članicami EU. Pri odobravanju izjem in sistema njihovega uveljavljanja
si Slovenija prizadeva za racionalni pristop. Zaradi enostavnosti sistema in
enotnosti njegovega izvajanja je primerno, da je izjem čim manj, vendar pa je
treba upoštevati specifične potrebe posameznih držav članic. Slovenija
zagovarja le tiste posebne rešitve, ki ne ogrožajo delovanja notranjega trga,
ne izkrivljajo konkurence med državami članicami in omogočajo učinkovit nadzor
odobrenih izjem brez pretiranih administrativnih stroškov. Slovenija pa se bo
aktivno vključevala v prizadevanja za zmanjševanje zlorab na področju davkov.
Na področju trošarin si Slovenija prizadeva za posodobitev obstoječega
sistema in za njegovo prilagoditev potrebam sodobnega elektronskega
komuniciranja. V tem kontekstu Slovenija pozdravlja izvajanje ukrepov za uvedbo
elektronskega spremljanja gibanja trošarinskih izdelkov. Tudi na področju trošarin
bi nove rešitve na dolgi rok morale zagotavljati učinkovit nadzor gibanja
trošarinskih izdelkov, kjer je velika možnost oškodovanja proračunov držav
članic, ob hkratnem čim manjšem administrativnem bremenu za zavezance.
Na področju direktnih davkov bo Slovenija sodelovala v razpravi
o odprtih vprašanjih v zvezi s skupno konsolidirano davčno osnovo podjetij, z
namenom osvetliti vse prednosti in slabosti predlagane nove ureditve.
Pravo družb
Nadaljevalo se bo delo na področju usklajevanja prava družb
in upravljanja družb. Delo v zvezi z direktivo o čezmejnih prenosih sedežev
družb in direktivo o pravicah delničarjev naj bi bilo zaključeno
najpozneje v prvi polovici 2008.
Nadaljevalo se bo tudi delo na področju posodabljanja prava
družb in izboljšanju upravljanja podjetij, in sicer glede upravljanja in
povezovanja družb, piramidnih iger, poenostavitve tretje in šeste direktive,
pravil o razkritju ter evropskih zasebnih podjetij.
Carina
Prva prednostna naloga na tem področju bo zaključek del v
zvezi s predlogom uredbe Sveta in EP za posodobljen carinski zakonik EU in
predlogom odločbe Sveta in EP o e-carini, da bi ustvarili standardizirano
elektronsko okolje za carinske organe in gospodarstvo.
V letu 2007 se bo iztekel program Carina 2007.
Komisija in države članice so ocenile, da je program bistveno pripomogel k
uniformnemu delovanju carinske unije, zato je bilo že na podlagi prvega branja
na Svetu EU in v EP doseženo soglasje za naslednji program Carina 2013,
ki bo nadaljeval začeto delo.
Carina 2013 med glavnimi cilji navaja: okrepitev varnosti in
varovanja, razvoj sodelovanja med carinskimi upravami in organi sedanjih in
prihodnjih držav članic, usmerjeno skupno učenje in usposabljanje, omogočanje
uresničevanja pobude za e-carino in predvsem za zagotovitev enotnega izvajanja
carinske zakonodaje na notranjem trgu in boja proti goljufijam.
Začel se bo obravnavati Predlog sprememb in dopolnitev uredbe
EP in Sveta (ES) št. 515/97 o medsebojni pomoči med upravnimi organi držav
članic in o sodelovanju med njimi in Komisijo zaradi zagotavljanja
pravilnega izvajanja carinske in kmetijske zakonodaje. Cilj tega predloga je
širitev namenov uporabe podatkovne baze Carinskega informacijskega sistema (CIS)
in ustvarjanja identifikacijske podatkovne baze za carinske preiskave.
Turizem
Slovenija bo na področju politike in usmeritev razvoja evropskega
turizma sledila dvema glavnima ciljema, to sta trajnostna rast turizma v Evropi
za več in boljša delovna mesta, ter izboljšanje konkurenčnosti evropske
turistične industrije za ohranitev Evrope kot primarnega turističnega cilja.
Predsedstva bodo zato posebno pozornost namenila predlogu Komisije o Evropski
agendi 21 za turizem, ki se pričakuje v drugi polovici leta 2007.
V prvi polovici 2007 bo pod nemškim predsedstvom organizirana
konferenca EU ministrov pristojnih za turizem, v drugi polovici 2007 bo
predsedujoča Portugalska gostila redni letni evropski turistični forum, ki kot
učinkovita platforma usklajevanja politik in usmeritev evropskega turizma
ponuja možnost za seznanjanje z dobrimi in inovativnimi praksami na področju turizma,
nujnimi za spodbujanje razvoja in ohranjanje raznolikosti, privlačnosti in
kakovosti evropskih destinacij.
Evropski turistični Forum 2007
bo prinesel prvega zmagovalca pilotnega projekta »Evropske destinacije odličnosti«,
ki je izvedbeno orodje programa Skupnosti za spodbujanje evropskega turizma.
ENERGIJA
Slovenija podpira napore za izdelavo celovite evropske energetske
politike. Sodelovala bo pri oblikovanju splošne, skladne in dosledne energetske
politike za Evropo, ki izhaja iz sklepov Evropskega sveta marca in junija 2006
ter energetskega svežnja (Strateški pregled energetske politike, Dolgoročni načrt
rabe obnovljivih virov, Pregled notranjih energetskih trgov, Prednostni načrt
za medsebojno povezovanje in infrastrukturo, Sporočilo o trajnostnih
tehnologijah za uporabo premoga, Komunikacija o jedrski energiji ter Energetsko
tehnološko strateški načrt, Napredek na področju biogoriv ter Napredek pri
proizvodnji elektrike iz obnovljivih virov). Tega je Evropska komisija predložila
v začetku leta 2007 in bo namenjen doseganju treh glavnih ciljev EU glede
trajnosti, konkurenčnosti in zanesljivosti oskrbe. Strateški pregled
energetske politike pomeni korak naprej, saj bo vseboval konkretne predloge
za razvoj energetske politike za Evropo. Pripravo prednostnega akcijskega
načrta, ki bo sprejet na spomladanskem zasedanju Evropskega sveta leta 2007,
ocenjuje Slovenija kot izjemno pomembno.
Slovenija bo podpirala krepitev zunanjih odnosov EU na
področju energetike. Krepitev dialoga med najpomembnejšimi državami
proizvajalkami in porabnicami energije ter državami po katerih ozemlju poteka
tranzit energije Slovenija ocenjuje kot zelo pomembno. Slovenija tudi ocenjuje,
da bo v prihodnjem obdobju potrebno intenzivneje obravnavati področja povečevanja
energetske učinkovitosti in spodbujanja obnovljivih virov energije. Zlasti
pomemben bo okrepljen dialog EU z Alžirijo in Norveško, posebno pozornost pa bo
ponovno potrebno nameniti učinkovitosti dialoga med EU in Rusijo. Ta dialog je
potrebno vključiti v okvir novega Sporazuma o partnerstvu in sodelovanju.
Slovenija ocenjuje kot zelo pomembno izvajanje Pogodbe o ustanovitvi
energetske skupnosti, s katero se vzpostavlja notranji trg z državami
jugovzhodne Evrope, ter poglabljanje odnosov s sredozemskimi partnerkami na
področju energetike.
Julija 2007 bo tudi začetek popolnega odprtja trgov z zemeljskim
plinom in električno energijo. Slovenija ocenjuje, da bo to spodbudilo razpravo
o izboljšanju medsebojne povezanosti in usklajenosti med zakonodajalci,
izvajalci energetskih dejavnosti in uporabniki energetskih storitev. S strani Evropske
komisije bodo predlagani tudi ukrepi za zagotovitev dokončnega oblikovanja
notranjega trga za električno energijo in zemeljski plin (revizija Direktive
2003/54, revizija Direktive 2003/55, revizija/razširitev Uredbe 1228/03,
revizija/razširitev Uredbe 1775/05, revizija Direktive 2004/67 in Direktive
2005/89 ter Direktiva/Uredba o skladiščenju plina). Slovenija podpira pričakovano
sprejetje prednostnega načrta za medsebojno povezovanje z infrastrukturo (Priority
Interconnection and Infrastructure Plan). Ocenjujemo, da se bodo na ta
način odprle možnosti za izgradnjo energetskih oskrbovalnih poti v skladu s strategijo
EU za večjo raznovrstnost, kar bo vplivalo na stabilnejše razmere na notranjem
energetskem trgu in omogočalo oblikovanje novih rezerv energentov.
Slovenija ocenjuje, da je potrebno aktivno delovati na področju
izboljšanja energetske učinkovitosti. To bo temeljilo na izvajanju akcijskega
načrta (Akcijski načrt za energetsko učinkovitost: Uresničitev možnosti),
s posebnim poudarkom na energetski učinkovitosti stavb, prometa in
gospodinjskih naprav. Slovenija si bo prizadevala za iskanje mehanizmov, ki bodo
spodbujali inovacije, raziskave in razvoj okolju prijaznih tehnologij. Menimo,
da bo kljub sorazmerno majhnim finančnim sredstvom v sklopu 7. okvirnega
programa za raziskave potrebno spodbujati energetske raziskave tudi tako, da
bodo te prispevale h konkurenčnosti in izvoznim zmogljivostim evropske industrije.
Slovenija bo ob upoštevanju Strategije za trajnostni razvoj v
letu 2006 velik poudarek namenila spodbujanju vseh vrst obnovljivih virov
energije, na primer biomase in biogoriv, vključno z izvajanjem obstoječih
ciljev in oblikovanjem srednjeročnih in dolgoročnih ciljev. Komisija bo v
začetku leta 2007 pripravila dolgoročni plan dela na področju obnovljivih virov
energije (Long-term renewables Road Map).
Osnovni cilji dolgoročne politike EU na področju jedrske energije
so zagotavljati stabilno obratovanje jedrskih objektov in ob tem zagotavljati
jedrsko varnost, nadzor nad jedrskimi materiali in varstvo pred ionizirajočimi
sevanji znotraj EU in v mednarodnem merilu. V središču pozornosti bo še vedno razprava
o izbiri ustreznih instrumentov za bolj učinkovito zagotavljanje jedrske
varnosti in varnega ravnanja z jedrskimi odpadki in izrabljenim jedrskim
gorivom.
Slovenija si bo tudi v prihodnje prizadevala, da se področje jedrske
varnosti ter ravnanja in odlaganja radioaktivnih odpadkov in izrabljenega
goriva uredi na način, ki bo jasen in sprejemljiv za vse države članice EU.
Izbrani način mora upoštevati načelo suverenosti držav pri urejanju teh
področij in mora biti čimbolj usklajen z dejavnostmi Mednarodne agencije za
atomsko energijo (MAAE).
Septembra 2006 je Slovenija
prevzela predsedovanje Svetu guvernerjev MAAE in ima do konca mandata – do septembra
2007, dodatno pomembno in zahtevno nalogo, saj mora iskati na tem področju tudi
konsenz med članicami Sveta guvernerjev MAAE.
PROMET
V EU bodo na področju prometa v ospredju prizadevanja za
doseganje Lizbonskih ciljev, katerih sestavni del vključuje močan, trajnosten
in inovativen prometni sektor, ki ustvarja učinkovite prometne tokove. V okviru
teh prizadevanj bo EU na podlagi Bele knjige o prometni politiki pripravila
ukrepe za izvajanje akcijskega programa na področju varnosti cestnega prometa
ter ustrezne akcijske programe za področje logistike in pomorskega prevoza po
kratkih razdaljah. Komisija bo na podlagi posvetovanj o Zeleni knjigi o skupni
evropski prometni politiki pripravila Belo knjigo o skupnem evropskem pomorskem
prostoru. Nadalje bo Komisija predstavila Zeleno knjigo o mestnem prometu ter
eventualno oblikovala ustrezne izvedbene ukrepe, ki bodo pomembni tudi za
celostni urbani razvoj. Republika Slovenija podpira razprave na podlagi Zelene
knjige o bodoči pomorski politiki EU in deli mnenje večine držav EU, da je razprava
o tako pomembni temi nujna za doseganje čim večje gospodarske rasti in
učinkovito varovanje okolja. Ravno tako Slovenija pozdravlja prizadevanja EU
pri pripravi Zelene knjige o mestnem prometu. Slovenija tudi podpira vsa
prizadevanja in ukrepe EU v zvezi z varnostjo cestnega prometa za prepolovitev žrtev
prometnih nesreč do leta 2010. Slovenija podpira pomorski prevoz na kratkih
razdaljah kot pomemben dejavnik pri zagotavljanju trajnostne mobilnosti in
njegovo neprekinjeno rast ter v zvezi s tem tudi razvoj pomorskih avtocest.
Prav tako Slovenija podpira vso nadaljnjo razpravo o logistiki prometa in tiste
rešitve, ki bodo na ravni EU primernejše oziroma učinkovitejše od obstoječih
rešitev na nacionalnih ravneh.
Kopenski promet
V zvezi z železniškim prometom bo EU nadaljevala z delom na
sprejetju zakonodajnih predlogov tretjega železniškega paketa (skupno stališče
sprejeto na Svetu EU za konkurenčnost 24. julija 2006), ki predstavlja velik
korak k uresničitvi enotnega evropskega železniškega trga. Zakonodajni paket
zajema štiri predloge, in sicer: Predlog direktive Evropskega Parlamenta in Sveta
o izdaji spričeval strojevodjem, ki upravljajo lokomotive in vlake na
železniškem omrežju Skupnosti, katere namen je predvsem določiti skupna
pravila EU za pridobitev spričeval strojevodij, kar prispeva k
interoperabilnosti železnic, povečanju varnosti železniškega prometa ter
mobilnosti zaposlenih v železniškem sektorju; Predlog uredbe Evropskega
parlamenta in Sveta o odškodnini za neizpolnjevanje pogodbenih zahtev glede
kakovosti v železniškem tovornem prometu, ki določa minimum obligacijskih
razmerij med prevoznikom in stranko v notranjem in mednarodnem železniškem
prometu, ki jih je potrebno vključiti v prevozne pogodbe in ustrezna
nadomestila v primeru neizpolnitve pogodbenih določb; Predlog uredbe Evropskega
parlamenta in Sveta o pravicah in obveznostih potnikov v mednarodnem
železniškem prometu, ki pomeni zakonodajni okvir za določitev minimalnih
pogojev informiranja potnika: pred, med in po prevozu, pogoje prevoza,
odgovornost prevoznika v primeru nesreče ali nezgode, zamude ali odpovedi
prevoza, način asistence invalidom pri prevozu in na koncu pogoje, pod katerimi
prevozniki sodelujejo med seboj za učinkovito implementacijo določb predloga
uredbe; Predlog direktive Evropskega Parlamenta in Sveta, ki spreminja
Direktivo Sveta 91/440/EGS o razvoju železnic Skupnosti, ki opredeljuje koncept
''mednarodnega potniškega prometa''. Vzpostavlja prost pristop do železniške
infrastrukture tudi za opravljanje mednarodnega potniškega prometa vključno z
omejeno možnostjo kabotaže, in sicer najkasneje do 1. 1. 2010. Vsi prej navedeni
zakonodajni predlogi so trenutno v drugem branju v Evropskem parlamentu, razen Predloga
uredbe Evropskega parlamenta in Sveta o odškodnini za neizpolnjevanje
pogodbenih zahtev glede kakovosti v železniškem tovornem prometu, glede
katerega je delo v okviru delovnih teles Sveta EU zaradi nasprotovanja držav
članic, med njimi tudi Slovenije, zastalo. Slovenija bo podpirala prizadevanja
Sveta EU za dosego dogovora z Evropskim parlamentom za sprejem tretjega
železniškega paketa.
Na področju cestnega prometa bo EU pričela z aktivnostmi, s
katerimi naj bi bil mestni prevoz bolj učinkovit in prijazen okolju. Evropska
komisija bo predstavila Zeleno knjigo o mestnem prometu, kjer bodo
oblikovani ustrezni izvedbeni ukrepi, ki bodo pomembni tudi za celostni urbani
razvoj. Slovenija pozdravlja prizadevanja EU pri pripravi Zelene knjige o
mestnem prometu ter oblikovanju ustreznih izvedbenih ukrepov na tem področju.
Slovenija se bo aktivno vključevala v razprave na prej omenjeno temo že v samem
posvetovalnem obdobju kakor tudi kasneje v okviru razprav v delovnih teles
Sveta EU. EU bo nadaljevala delo na Predlogu uredbe o javnih storitvah železniškega
in cestnega potniškega prevoza (politični dogovor sprejet na Svetu za
promet, telekomunikacije in energijo, 8. in 9. junija 2006), ki ureja podrobna
pravila posredovanja pristojnih organov, dodelitev izključnih pravic in
nadomestil za izvajanje obveznosti javnih služb železniškega in cestnega potniškega
prevoza, ki bi lahko najbolj vplivala na konkurenco med državami članicami.
Slovenija bo podpirala prizadevanja Sveta EU za dogovor z Evropskim parlamentom
za sprejem prej omenjenega predloga uredbe, pri čemer si bo še naprej prizadevala
za ustrezno upoštevanje specifične problematike Slovenije na tem področju
(oblikovanje višjih pragov za neposredno dodelitev pogodb malim in srednjim
podjetjem). Ena pomembnejših nalog EU na področju cestnega prometa je varnost,
gospodarska učinkovitost in prijaznost do okolja v sektorju osebnih in težkih
tovornih vozil. V zvezi s tem bo EU obravnavala vrsto usklajevalnih ukrepov in
aktivno izvajala Evropski akcijski program za varnost v cestnem prometu.
Nadaljnje razprave bodo potekale tudi na področju e-varnosti (avtomatski klic v
sili). Republika Slovenija podpira promocijo varnosti v cestnem prometu ter vse
aktivnosti, ki so namenjene izboljšanju varnosti v cestnem prometu. Na področju
varnosti kopenskega prometa se bo pričela intenzivna razprava k Predlogu
direktive Evropskega parlamenta in Sveta o izboljšanju varnosti cestne infrastrukture.
Cilj predlagane direktive je zagotoviti, da se varnostni vidik vključi v vse
faze načrtovanja, zasnove in delovanja cestne infrastrukture v vseevropskem
cestnem omrežju (TEN-T). Zagotovila bo, da bo varnost upoštevana sama po sebi
in ločeno od gospodarske in okoljske analize. Slovenija na splošno predlog
direktive podpira in ob tem ugotavlja, da ima moderno avtocestno omrežje, v
toku razprave pa bo oblikovala stališče k zakonodajnemu predlogu EU.
Pomorski promet
Na področju pomorskega prometa se bo nadaljevalo delo v zvezi
z različnimi predlogi v okviru tretjega paketa o pomorski varnosti. Paket
sedmih zakonodajnih ukrepov (Predlog direktive Evropskega parlamenta in
Sveta o pomorski inšpekciji (Predelava), Predlog direktive Evropskega
parlamenta in Sveta o spremembi Direktive 2002/59/ES o vzpostavitvi sistema spremljanja
in obveščanja za ladijski promet, (tretji pomorski paket o pomorski varnosti),
Predlog direktive Evropskega parlamenta in Sveta o izpolnjevanju zahtev države
zastav, Predlog direktive o skupnih predpisih in standardih za organizacije, pooblaščene
za inšpekcijski pregled in nadzor ladij, ter za ustrezne ukrepe pomorskih
uprav, Predlog direktive Evropskega parlamenta in Sveta o določitvi temeljnih
načel za vodenje preiskav nesreč v sektorju pomorskega prometa in o spremembi
direktiv 1999/35/ES in 2002/59/ES, Predlog uredbe Evropskega parlamenta in
Sveta o zanesljivosti prevoznikov za potnike po morju in po celinskih plovnih
poteh v primeru nesreč in Predlog direktive Evropskega parlamenta in Sveta o
civilni odgovornosti in finančnih jamstvih lastnikov ladij), ki je nastal kot
odziv ukrepov Komisije o izboljšanju pomorske varnosti, ki so sledili pomorskim
nesrečam tankerjev »Erika« in »Prestige«. Predlogi se nanašajo na bolj aktivno
vlogo v pomorski varnosti, predvsem pri nesrečah in preprečevanju onesnaženj,
in na uvajanje boljših pravil za ukrepanje po nesrečah, kar pomeni, da bo
Pomorska inšpekcija strožja do slabo vzdrževanih ladij, posebno pri možnosti
zavrnitve vplutja v določeno pristanišče, in glede pregledovanja ladij, ki
priplujejo v pristanišča EU. Zakonodajni predlog zajema tudi dopolnilo
Direktive o nadzoru prometa, katere glavna sprememba je v smeri implementacije in
izvajanja v državah članicah. Pri določitvah zatočišč za ladje v stiski, bodo
države članice morale upoštevati enotna navodila, ki bodo veljala za celotno
Skupnost. Prav tako bodo države članice morale implementirati mednarodne
konvencije, ki se nanašajo na civilno odgovornost in določiti višino
kompenzacij, ki jih bodo morali spoštovati ladjarji. Še posebej se to nanaša na
civilno odgovornost v primeru nesreč do tretjih udeležencev in povrnitev škode
v takšnih primerih. Republika Slovenija podpira vse aktivnosti v povezavi z
izvajanjem pomorske varnosti, kakor tudi podpira prizadevanja EU za sprejem
zakonodajnega paketa o pomorski varnosti in si bo v procesu sprejemanja
zakonodajnega paketa prizadevala, da bodo hkrati posebej upoštevani nacionalni
interesi na tem področju. EU bo na podlagi razprav o Zeleni knjigi o skupni
evropski prometni politiki predstavila Belo knjigo o skupnem evropskem
pomorskem prostoru, pravicah potnikov na krovu plovil in zaposlovanju v
pomorstvu ter eventualno oblikovala ustrezne izvedbene ukrepe, ki bodo pomembni
tudi za celostni razvoj prihodnje pomorske politike EU. Republika Slovenija
podpira razprave na podlagi Zelene knjige o bodoči pomorski politiki EU ter
napore EU za pripravo Bele knjige o skupnem evropskem pomorskem prostoru, pri čemer
deli mnenje večine držav EU, da je razprava o tako pomembni temi nujna za
doseganje čim večje gospodarske rasti in hkrati učinkovito varovanje okolja.
Nadalje bo EU nadaljevala delo na spodbujanju prevozov po morju na kratke
razdalje s ciljem poenostavitve carinskih postopkov in odprave administrativnih
ovir, intenziviranja spodbujanja uporabe tega načina transporta, oblikovanja
ustrezne baze podatkov in dostopa do nje, zagotavljanja ustreznega financiranja
centrov za spodbujanje prevozov po morju na kratke razdalje, spodbujanja
razvoja pomorskih avtocest, odpravljanje ozkih grl, zagotavljanje nadzora nad
plovili s pomočjo radio navigacijskega sistema GALILEO ter stalno spremljanje
izvajanja programa za spodbujanje tega načina transporta. Slovenija podpira
pomorski prevoz na kratkih razdaljah kot pomemben dejavnik pri zagotavljanju trajnostne
mobilnosti pri razvoju pomorskih avtocest.
Zračni promet
Na področju zračnega prometa si bo EU prizadevala za
povečanje mednarodne konkurenčnosti evropske letalske industrije. V zvezi s tem
je dan poudarek na zunanjih odnosih, zlasti z ZDA, kjer bodo potekala
prizadevanja za sklenitev celostnega sporazuma z ZDA. Potekalo bo temeljito
usklajevanje Skupnosti za Skupščino Organizacije za civilni letalski promet (ICAO),
ki se bo sestala jeseni 2007, saj bo to srečanje prednostni forum za razpravo o
ukrepih, namenjenih zmanjševanju posledic emisij plinov mednarodnega civilnega
letalstva. Z namenom izboljšanja varnosti v letalstvu, naj bi se zaključilo
delo na Predlogu spremembe uredbe o oblikovanju skupnih predpisov na
področju civilnega letalstva in ustanovitvi Agencije za varnost v letalstvu
(EASA). V luči trenutnega razvoja dogodkov bo prednostno obravnavano tudi
varovanje v letalstvu. V zvezi z ureditvijo letališč bo EU obravnavala »sveženj
o letališčih«, ki ga sestavljata predlog o zaračunavanju uporabnine za
letališko infrastrukturo in sporočilo o zmogljivosti letališč. EU bo
v tem okviru preučila tudi poročilo Komisije o izvajanju in učinkih direktive
o storitvah zemeljske oskrbe. V zvezi z liberalizacijo dostopa do
letalskega trga bo Svet pregledal predlog Komisije o reviziji tretjega
paketa liberalizacije, ki vključuje nadaljnjo liberalizacijo, poenostavitev
pravil in bolj zdravo konkurenco v letalskem sektorju (konsolidacija uredb
2407/92, 2408/92 in 2409/92). Na tem področju je pomemben tudi program SESAR
(program za raziskave o upravljanju zračnega prometa enotnega evropskega neba),
ki je konceptualno in tehnološko sestavni del regulativnega okvira enotnega
evropskega neba. S tem programom naj bi navigacijske službe zračnega prometa ob
vzdrževanju varnostne ravni zmogle zadostiti potrebam po zmogljivostih, ki
izhajajo iz vedno večjega zračnega prometa. Po sprejetju uredbe o ustanovitvi
skupnega podjetja si bo EU prizadevala doseči politično podporo za
opredelitveno fazo. Na področju zračnega prometa bo Slovenija še naprej
sodelovala v okviru pogajanj EU z izbranimi tretjimi državami ter v nadaljnjih pogajanjih
med EU in ZDA za sklenitev sporazuma o odprtem nebu. Slovenija bo stremela k
sklenitvi takšnih sporazumov, da bodo primerni tudi za slovenske ponudnike
storitev v mednarodnem zračnem prometu. Slovenija podpira uravnotežen pristop k
širitvi pristojnosti Evropske letalske varnostne agencije, v smislu posodobitve
letalskega sektorja državne uprave ter izvajanja pravnega reda EU na tem
področju z zagotovitvijo upoštevanja interesa držav članic. Slovenija prav tako
podpira aktivnosti vezane na varnost in varovanje v letalskem prometu. Čeprav
Slovenija na področju letalstva sicer nima izrazitih prioritet, si bo
prizadevala, da se odprti dosjeji, na katerih je mogoče doseči soglasje in
sprejem, zaključijo.
Horizontalne zadeve
Na področju horizontalnih
vprašanj bo na podlagi sporočila Komisije z naslovom »Logistika tovornega
prometa v Evropi – ključ do trajnostne mobilnosti«, oblikovan skladen
pristop, ki bo osnova za akcijski načrt za logistiko tovornega prometa. Republika
Slovenija podpira oblikovanje učinkovitih rešitev, ki bi pospešili razvoj
logistike tovornega prometa. Na tem področju se bo nadaljevalo delo v zvezi z
razvijanjem programa GALILEO, s posebnim poudarkom na nadaljevanju
pogajanj o koncesijah. Skrbno se bodo spremljali rezultati pogajanj s
koncesionarjem ter zaključna faza postavitve satelitskega sistema GALILEO in
njegovih zemeljskih postaj, kot tudi priprave na fazo uporabe. Poleg tega bodo
na dnevnem redu tudi zelena knjiga Komisije o aplikacijah Galilea, sodelovanje
s tretjimi državami in politika dostopa do regulirane javne storitve.
Pospeševala se bo tudi postopna ustanovitev Nadzornega organa Galileo (GSA), ob
tem pa bo potrebno pravočasno sprejeti sklep o kraju njegovega sedeža. Za sedež
Nadzornega organa Galileo se poteguje 11 držav članic, med njimi tudi
Slovenija, ki je predlagala Ljubljano za sedež GSA. Slovenija bo še naprej aktivno
lobirala in se pogajala za pridobitev sedeža Nadzornega organa Galileo.
ZAPOSLOVANJE, SOCIALNA POLITIKA,
ZDRAVJE IN POTROŠNIKI
Zaposlovanje, socialna politika in enake možnosti
Evropska komisija bo predstavila Sporočilo o prožni
varnosti (flexicurity), kjer bo predstavila možnosti za oblikovanje skupnih
izhodišč EU glede usklajevanja prožnosti in varnosti zaposlitve. Poudarek bo
dan predvsem štirim vidikom prožne varnosti: razvoju delovnega prava, ki bo
omogočal bolj fleksibilne oblike zaposlovanja, zagotavljanju ustrezne socialne varnosti
ter aktivni politiki zaposlovanja, ki bosta delavcem omogočala lažje soočanje z
fleksibilnejšo ureditvijo delovnih razmerij in vlaganju v vseživljenjsko
učenje, ki bo državljane bolje pripravila na vstop in spremembe na trgu dela.
Stališče Slovenije je, da je pri konceptu prožne varnosti nujno potrebno zagotoviti
pravo razmerje in usklajenost med fleksibilnostjo na trgu dela in socialno
varnostjo, ki jo je potrebno zagotoviti za ljudi brez dela. Menimo, da bi bilo
na evropski ravni potrebno zagotoviti osnovni minimalen nabor oziroma okvir
elementov prožne varnosti, ki bi pokrival minimalne zahteve na najpomembnejših in
najbolj občutljivih socialno-ekonomskih področjih. Vsekakor bi predvideni okvir
moral upoštevati ustrezno raven socialne varnosti kot tudi neizogibne zahteve
globalne konkurenčnosti in prilagodljivosti. Za Slovenijo je pri oblikovanju koncepta
prožne varnosti tudi pomembno, da se poseben poudarek da delovanju in
sodelovanju socialnih partnerjev, saj bi bilo sistem prožne varnosti brez
njihove aktivne vloge težko uresničiti.
V skladu s sklepi spomladanskega Evropskega sveta 2006 bo na
področju zaposlovanja posebna pozornost namenjena zaposlovanju starejših. V tem
okviru si bo Slovenija še posebej prizadevala za izboljšanje vključevanja
starejših na trg dela, izboljšanju kakovosti dela ter vlaganja v vseživljenjsko
učenje, da bi s tem omogočili delavcem bolj zdravo in bolj produktivno delovno
življenje ter omogočili aktivno staranje in učinkovito delo tudi ob koncu
kariere. Za Slovenijo predstavlja zaposlovanje in vključevanje starejših na trg
dela eno izmed prednostnih področij v okviru politike zaposlovanja. Slovenija se
namreč sooča z relativno nizko stopnjo delovne aktivnosti starejših, še posebej
v kategoriji od 55–64 let, zato bo aktivno podprla prizadevanja Evropske unije
za bolj učinkovito vključevanje starejših na trg dela z namenom, da bi se lažje
soočili s posledicami, ki jih prinašajo demografske spremembe in staranje
prebivalstva.
Evropska unija bo še naprej razvijala evropsko delovno pravo
v smeri sodobnega, socialnega in vzdržnega okvira za delovno pravo na ravni
Unije. V tem pogledu bo posebej pomembna razprava o Zeleni knjigi o
posodobitvi delovnega prava s ciljem odgovoriti na izzive 21. stoletja.
Zelena knjiga poizkuša spodbuditi razpravo glede porasta različnih pogodbenih oblik
zaposlovanja oziroma različnih pogodbenih podlag za opravljanje dela, ki
bistveno odstopajo od standardnih pogodbenih modelov v pogojih stopnje
zaposlitvene varnosti, varnosti plačila in relativne stabilnosti zagotovljenih
delovnih in življenjskih pogojev. V tem pogledu so ključna vprašanja, s katerimi
se ukvarja Zelena knjiga, prehodnost med različnimi zaposlitvenimi statusi,
pravna negotovost, tristranska razmerja, organizacija delovnega časa, mobilnost
delavcev ter nadzor in neformalne oblike dela. Javna razprava na podlagi Zelene
knjige bo potekala 4 mesece. Evropska Komisija bo po končani razpravi v letu
2007 izdala poročilo o zaključkih te razprave v širšem okvirju različnih tem o
prožni varnosti, ki jih Komisija pripravlja skupaj z državami članicami.
Komunikacijo o prožni varnosti namerava Komisija objaviti v juniju 2007, v njej
pa namerava opredeliti tista dejstva, ki govorijo v prid t.i. pristopu prožni
varnosti ter orisati skupna načela (do konca leta 2007), ki naj bi bila v pomoč
državam članicam pri doseganju učinkov reform. Slovenija podpira namen in
izpostavljene cilje Zelene knjige, predvsem v luči nacionalnih reform.
Na področju socialne politike bo velikega pomena razprava o
ureditvi socialnih storitev splošnega pomena v Evropski uniji. Evropska
komisija bo do konca 2007 pripravila Sporočilo o evropski strategiji za
socialne storitve splošnega pomena. Gre za storitve, ki se zelo hitro
razvijajo in modernizirajo, in sicer pogosto v partnerstvu med javnim in
zasebnim sektorjem ter nevladnimi organizacijami, se od države do države znatno
razlikujejo ter imajo posebne značilnosti (osebna narava storitev, njihovi
cilji so neposredno povezani z zagotavljanjem temeljnih socialnih pravic
človeka ter z zagotavljanjem socialne kohezije, temeljijo na solidarnosti).
Prav tako je pomembno, da je opredelitev in organizacija socialnih storitev v
izključni pristojnosti držav članic. V skladu z dogovorom o direktivi o
storitvah na notranjem trgu, ki izključuje socialne storitve, bo razprava o socialnih
storitvah splošnega pomena usmerjena v poenotenje opredelitve teh storitev na
eni strani in vpliv pravnega reda Skupnosti na izvajanje teh storitev na drugi.
Tovrstne storitve so namreč v preteklosti večinoma izvajale javne institucije.
Ker pa postajajo vedno bolj razvejane in imajo vedno več izvajalcev iz zasebne
sfere, jih veliko posega na področje notranjega trga, s tem pa tudi zapade pod
zakonodajo Skupnosti s področja notranjega trga in konkurence. Zato je potrebno
ugotoviti, kakšen je vpliv zakonodaje o državnih pomočeh na izvajalce teh storitev
kot tudi kakšne so posledice temeljnih načel notranjega trga, kot sta prost
pretok storitev in svoboda ustanavljanja, ter pravil o javnih naročilih.
Slovenija ocenjuje, da je zaradi narave, ki jo imajo, socialne storitve
splošnega pomena potrebno obravnavati s posebno pozornostjo. Dobro delujoč
notranji trg storitev je sicer zelo pomemben za razvoj EU, je pa ob tem nujno
potrebno zagotoviti pravo razmerje med tržnimi koncepti notranjega trga na eni
strani in ohranitvijo javnih storitev in temeljnih socialnih pravic posameznega
človeka ter socialne kohezije na drugi strani.
Leto 2007 bo v Evropski uniji, državah članicah in
kandidatkah ter drugih sodelujočih državah zaznamovano kot »Evropsko leto
enakih možnosti za vse – pravični družbi naproti «. Evropsko leto bo
zaznamovano tudi v Sloveniji, kjer bomo z namenom prispevati k ciljem
Evropskega leta, kot sta jih opredelila Evropski parlament in Svet EU, izvajali
številne aktivnosti. Cilj teh prizadevanj bo zlasti dvigniti raven osveščenosti
o koristih, ki jih v evropske družbe prinaša različnost, okrepiti osveščenost
ljudi glede njihovih pravic do enakega obravnavanja in do življenja v družbi
brez diskriminacije, ne glede na spol, raso ali etnično pripadnost, vero ali
prepričanje, invalidnost, starost ali spolno usmerjenost, in spodbujati enake možnosti
vseh.
Z namenom povečati mobilnost dela med državami članicami bo
Svet EU nadaljeval razpravo o Predlogu direktive o prenosljivosti pravic
dodatnega pokojninskega zavarovanja (oziroma predlogu Direktive o
minimalnih zahtevah za izboljšanje pridobitve oziroma ohranitve oziroma
utrditve pravic in mirovanja pravic iz dodatnega pokojninskega zavarovanja). Z namenom
približati stališča držav članic je finsko predsedstvo pripravilo spremenjen
predlog direktive, ki se bolj kot prenosljivosti pravic posveča ohranjanju
pravic dodatnega pokojninskega zavarovanja. Namen novega predloga direktive je
odpraviti ovire, ki bi se morebiti lahko pojavile pri mobilnosti delavcev znotraj
EU zaradi pravil dodatnih pokojninskih zavarovanj. Zaradi tega predlog
direktive postavlja nekatere minimalne zahteve, ki jih morajo države članice
vpeljati v svojo zakonodajo s področja dodatnega pokojninskega zavarovanja, s
katerimi se delavcem omogoči ohranitev omenjenih pravic. Po mnenju Slovenije bi
omejevanje prenosov sredstev med pokojninskimi načrti dodatnega pokojninskega
zavarovanja lahko predstavljalo eno izmed ovir pri zagotavljanju pravice
delavcev do svobode gibanja znotraj EU. Prav tako Slovenija meni, da novi
predlog, v kolikor dejansko ne bi več vključeval oziroma urejeval prenosa sredstev
med pokojninskimi načrti, ne bi smel siliti države članice, ki takšno možnost
zagotavljajo med pokojninskimi načrti znotraj države, v zagotovitev pravice do
prenosa sredstev v pokojninske načrte zunaj njihove pristojnosti, t.j.
pokojninske načrte vzpostavljene v drugih državah članicah.
Na področju koordinacije sistemov socialne varnosti se bo
nadaljevala razprava o Uredbi o postopku izvajanja Uredbe 883/2004, brez
katere ne bi bilo mogoče uporabljati poenostavljenega in učinkovitejšega
sistema koordinacije sistemov socialne varnosti, za katerega si EU prizadeva že
zelo dolgo. Predlagana uredba naj bi prinesla učinkovito in tesnejše
sodelovanje med izvajalskimi institucijami k čemur bo zlasti prispevala
elektronska izmenjava podatkov. Uredba bo tudi enostavnejša v primerjavi z
obstoječo uredbo in bo omogočala določeno stopnjo fleksibilnosti, obenem pa
tudi učinkovito izvajanje na nacionalni ravni, kar bo zlasti koristilo osebam,
ki se gibljejo znotraj Skupnosti. Republika Slovenija pozdravlja sprejetje
predloga besedila nove izvedbene uredbe, in smatra, da predlagano besedilo v
celoti predstavlja dobro osnovo za izvajanje Uredbe (ES) št. 883/04, saj je namen
uredbe izboljšati koordinacijo in poenostaviti postopke za uporabnike.
Na področju varnosti in zdravja pri delu naj bi Komisija po pričakovanjih
v začetku leta objavila Strategijo za varnost in zdravje pri delu.
Nemško predsedstvo namerava pripraviti predlog sklepov Sveta. Na tej podlagi bo
jasno, v katerih smereh je pričakovati razvoj zakonodajnega okvirja na področju
varnosti in zdravja do leta 2013.
Demografske spremembe
Demografske spremembe predstavljajo enega izmed najresnejših izzivov,
s katerimi se danes sooča Evropska unija. Velika večina držav članic je soočena
z daljšo življenjsko dobo prebivalstva, nizko stopnjo rodnosti ter posledično
staranjem prebivalstva. Vse to pa nosi resne posledice za delovanje sistemov pokojninskega
in zdravstvenega zavarovanja in s tem za stabilnost javnih financ.
Zato, da bi se Evropa lažje soočala z omenjenimi izzivi, je nujna
aktivna politika in ukrepanje tako na nacionalni kot tudi na evropski ravni.
Nemško in portugalsko predsedstvo bosta tako v letu 2007 nadaljevali delo na
podlagi Sporočila komisije o demografskih spremembah, z namenom
oblikovati evropsko strategijo soočanja z demografskimi spremembami, pri čemer
bo posebej izpostavljena vloga starejšega prebivalstva. Nemško predsedstvo bo
tako dalo poseben poudarek vlogi in pomenu starejših v gospodarstvu in
zaposlovanju (t.i. srebrna ekonomija – Silver Economy), medtem ko se namerava
portugalsko predsedstvo posvetiti položaju starejših, v povezavi z novimi
pristopi na področju zaposlovanja in s potrebo po zagotavljanju vzdržnosti
sistemov socialne zaščite.
V Evropski uniji bo posebna pozornost namenjena tudi razpravi
o družinam prijaznim politikam, ki lahko bistveno prispevajo k soočanju s
težavami, ki jih prinašajo demografski izzivi. V skladu s tem bosta kot
nadaljevanje obstoječih prizadevanj na evropski ravni pomembni temi
usklajevanje družinskega in poklicnega življenja in zagotavljanje ustrezne infrastrukture
za otroško varstvo. Po drugi strani pa bo pozornost posvečena izmenjavi
pogledov in dobrih praks držav članic na področju ukrepov družinske politike in
vlogi starejših v gospodarstvu in družbi. Nemško predsedstvo si bo v povezavi s
tem v času svojega predsedovanja prizadevalo za vzpostavitev »Zavezništva za
družino« na evropski ravni, ki naj bi služilo kot izhodišče za izmenjavo mnenj
in izkušenj med državami članicami na področju družinske politike.
Enakost spolov
V Poročilu o enakosti žensk in moških, ki ga je v letu 2006 pripravila
Evropska komisija, je poudarjeno, da lahko ženske in moški uresničijo svoja
pričakovanja, težnje in potenciale zgolj, če imajo dostop do zaposlitve in če
zaposlitev lahko ohranijo, pri čemer jim mora biti omogočeno zadovoljivo
usklajevanje poklicnih obveznosti in interesov ter odgovornosti v zasebnem in
družinskem življenju. V letu 2007 bodo zato teme ministrskih konferenc in
zaključkov, ki jih bodo sprejeli pristojne ministrice in ministri, udeležba
žensk v gospodarstvu, plačne razlike ter spolni stereotipi v zvezi z
izobraževanjem, usposabljanjem in kulturo. Slovenija meni, da so to najbolj
ključna področja, na katerih je treba pospešiti odpravljanje neenakosti, ki
temeljijo na spolu.
Ker je spodbujanje enakosti spolov na vseh kritičnih
področjih, opredeljenih v Pekinških izhodiščih za ukrepanje (PIU), že večkrat
potrjena zaveza EU, se bo tudi v letu 2007 nadaljevalo sistematično spremljanje
izvajanja ciljev, opredeljenih v PIU, predvsem s pripravo nadaljnjih
indikatorjev, ki bodo omogočili primerljivo spremljanje na ravni držav članic
EU. Nemško predsedstvo bo pripravilo predlog indikatorjev o ženskah in izobraževanju,
portugalsko predlog indikatorjev o feminizaciji revščine, slovensko pa predlog
indikatorjev o deklicah in dekletih. Pri pripravi predlogov indikatorjev in
poročil, na podlagi katerih bodo določeni indikatorji za spremljanje položaja
žensk oziroma enakosti spolov na navedenih področjih, bo sodelovala tudi
Slovenija.
Zdravje
Izrednega pomena bo razprava o urejanju zdravstvenih storitev
v Evropski uniji. V skladu z dogovorom o direktivi o storitvah na notranjem
trgu, iz katerega so izvzete zdravstvene storitve, in v povezavi z sodbami
evropskega sodišča bo Evropska komisija pripravila Okvir skupnosti za varne,
visoko kakovostne in učinkovite zdravstvene storitve. V skladu s tem bo
potekala široka javna razprava o položaju in urejanju zdravstvenih storitev v
EU z namenom zagotoviti več jasnosti in pravne varnosti pri uporabi prava
Skupnosti na področju zdravstvenih storitev in zdravstvenega varstva, še
posebej v povezavi s potrebo po razjasnitvi medsebojnih razmerij med določbami
pogodbe v zvezi s prostim pretokom storitev in zdravstvenimi storitvami, ki se
zagotavljajo v nacionalnih sistemih kot tudi v povezavi z obveznostmi in
pravicami povezanimi z mobilnostjo pacientov med državami članicami. Slovenija pozdravlja
začetek široke razprave na podlagi sporočila EK v zvezi z ukrepi Skupnosti na
področju zdravstvenih storitev, saj le-ta vključuje zbir odprtih vprašanj
oziroma področij, do katerih se bodo države članice morale opredeliti s ciljem
vzpostavitve ustreznega okvira Skupnosti za zagotavljanje varnih, visoko
kakovostnih in učinkovitih zdravstvenih storitev. Pri tem je bistveno, da obseg
razprave izhaja iz razlogov zanjo – to je mobilnost bolnikov. Slovenija se
načeloma zavzema za uravnoteženo ureditev pretoka zdravstvenih storitev na
ravni EU, z vidika tako prejemnikov zdravstvenih storitev kot tudi izvajalcev, kot
sodne prakse Sodišča evropskih skupnosti. Pri tem je treba izhajati iz
ohranitve skupno že potrjenih temeljnih vrednot in načel delovanja evropskih
sistemov zdravstvenega varstva, zagotavljanja njihove finančne vzdržnosti in
varovanja pravic bolnikov.
V letu 2007 bo potekala razprava o novi zdravstveni strategiji
EU, kot pomembnem strateškem dokumentu, ki naj bi uokviril bodoče delovanje
držav članic na področju zagotavljanja visoke stopnje varovanja zdravja ter
sodelovanja na področju zdravstvenega varstva. Poglavitni poudarki nove strategije
bodo: integriranje varovanja zdravja v vse politike skupnosti, učinkovit odziv
držav članic na resne zdravstvene grožnje in koordiniran nastop držav članic v
zvezi z globalnimi grožnjami zdravju. Slovenija podpira strateški pristop držav
članic k obvladovanju zdravstvenih problemov, saj postaja zdravje vse bolj
pomemben element kakovosti življenja in pomembna tema na dnevnem redu EU.
Slovenija bo podprla predloge, ki vodijo k večjemu sodelovanju, izmenjavi
izkušenj in dobrih praks, pravni varnosti in pravici do kakovostnih storitev
tako na področju varovanja zdravja kot na področju zdravstvenega varstva.
Po zaključku posvetovanj o Zeleni knjigi o spodbujanju zdrave
prehrane in telesne dejavnosti se bo razprava o strateških usmeritvah EU
nadaljevala na podlagi Sporočila oziroma t.i. Bele knjige o zdravi prehrani,
telesni dejavnosti in zdravju. Spodbujanje zdrave prehrane in telesne
dejavnosti sta pomembna dejavnika za preprečevanje prekomerne telesne teže in
debelosti ter kroničnih nenalezljivih bolezni med prebivalstvom. S tem lahko
države članice pomembno vplivajo na zmanjševanje bremena bolezni v ciljnih
populacijskih skupinah, tako v ekonomskem kot v širšem družbenem kontekstu, na
varovanje in krepitev zdravja svojih prebivalcev ter večajo svoje razvojne
potenciale. Slovenija zato načelno podpira prizadevanja Evropske komisije, da
se na ravni EU oblikuje enovit strateški dokument na področju zdrave prehrane,
redne telesne dejavnosti za zdravje ter posledično za zmanjševanje prekomerne prehranjenosti
in debelosti prebivalcev ter številnih civilizacijskih bolezni, na katere imata
prekomerna prehranjenost in debelost velik vpliv. Slovenija poudarja pomembno
vlogo, ki jo lahko z integralnim pristopom odigra EU pri spodbujanju zdravega
življenjskega sloga in v tem okviru zdravega načina prehranjevanja in telesne
aktivnosti, tako na vseh področjih, ki so v pristojnosti EU, kot pri podpori in
dopolnjevanju prizadevanj držav članic.
Svet EU se bo po zaključenem postopku posvetovanja o Zeleni
knjigi o duševnem zdravju posvetil nadaljnji razpravi o izboljšanju
duševnega zdravja v Evropski unije na podlagi Sporočila, ki ga kot skupno
strategijo za to področje pripravlja Evropska komisija in iz njega izhajajočih
morebitnih priporočil. Slovenija podpira oblikovanje celostne strategije EU na
področju duševnega zdravja, v kateri pa bo treba posebno pozornost nameniti
kulturnim in siceršnjim razlikam med članicami EU. Duševno zdravje je področje,
kjer so lokalne in nacionalne razlike oziroma specifičnosti zelo pomemben
dejavnik. Pri promociji duševnega zdravja, ki je sicer namenjena celotnemu prebivalstvu,je
treba določenim skupinam, za katere se zaradi različnih ekonomskih, genetskih,
socialnih in drugih razlogov ocenjuje, da so ranljive, nameniti več pozornosti
oziroma ciljno usmerjene preventivne dejavnosti.
V letu 2007 se bo nadaljevala razprava o priporočilih Sveta
o preprečevanju poškodb in spodbujanju varnosti, ki se osredotoča na
preprečevanje nesreč in poškodb v Evropi z ukrepi javnega zdravja. Sporočilo
Evropske komisije je zagotovilo potreben strateški okvir, ki naj bi državam
članicam in Evropski komisiji pomagal opredeliti ukrepe za zmanjšanje nesreč in
poškodb. Kot prednostna področja delovanja navaja izboljšanje varnosti otrok in
mladostnikov, varnosti starejših državljanov, varnosti izpostavljenih
udeležencev v cestnem prometu, preprečevanje športnih poškodb, preprečevanje
poškodb, ki jih povzročijo izdelki in storitve, preprečevanje samopoškodb, ter
preprečevanje nasilja med ljudmi. Za Slovenijo so poškodbe pomemben javno
zdravstveni problem, saj so vodilni vzrok smrti v starosti do 45. leta. V
primerjavi s kroničnimi nenalezljivimi boleznimi prizadenejo poškodbe
nesorazmerno velik delež otrok in mlajših odraslih in so glavni vzrok umrljivosti
otrok in mladostnikov in mlajših odraslih do 44. leta starosti. Zaradi poškodb
izgubimo kar 27% od skupnega števila izgubljenih let potencialnega življenja,
kar uvršča poškodbe na prvo mesto med vzroki prezgodnje umrljivosti in na prvo mesto
po bremenu socialne in ekonomske izgube za družbo. Zato Slovenija podpira
sprejem priporočil o ukrepih za varnejšo Evropo, v katerih bo ustrezen poudarek
dan tudi zmanjševanju neenakosti v zdravju znotraj in med posameznimi državami članicami
ter zagotavljanju pogojev za kakovostno spremljanje stanja na tem področju.
Obvladovanje nalezljivih bolezni in drugih groženj zdravju zahteva
tudi nadaljevanje aktivnosti za načrtovanje pripravljenosti na pandemijo gripe.
Slovenija bo še nadalje podpirala tiste usmeritve in aktivnosti, ki pomagajo
državam članicam k bolj učinkovitemu in usklajenemu odzivu na morebitni pojav resnih
zdravstvenih groženj. Mednje sodi tudi dogovor o uveljavitvi in izvajanju
Mednarodnega zdravstvenega pravilnika Svetovne zdravstvene organizacije na
nacionalni in pri določenih vprašanjih na ravni EU z namenom, da bi se izognili
podvajanju obveznosti do EU in do Svetovne zdravstvene organizacije. Države
članice bodo skušale doseči tudi dogovor o podaljšanju mandata in dopolnitvi
pristojnosti Odbora za zdravstveno varnost, ki je namenjen izmenjavi
informacij, usklajevanju pripravljenosti in odziva na zdravstvene grožnje.
V letu 2007 se bo na podlagi ministrske konference v Svetu
nadaljevala razprava o predlogih sklepov preprečevanja okužbe s HIV/AIDS s
posebnim poudarkom na sodelovanju s civilno družbo in nevladnimi organizacijami
ter obvladovanju tega javno-zdravstvenega problema v vzhodni Evropi.
V letu 2007 bodo potekale priprave na konferenco pogodbenic podpisnic
Okvirne konvencije za nadzor nad tobakom, na kateri bosta predvidoma
obravnavana tudi Protokol o popolni prepovedi čezmejnega oglaševanja, promocije
in sponzoriranja in Protokol o nezakoniti trgovini s tobačnimi izdelki.
Slovenija glede čezmejnega oglaševanja ter promocije tobačnih izdelkov ter
sponzoriranja s strani proizvajalcev tobaka podpira prepoved čezmejnega
oglaševanja predvsem z vidika preprečevanja kajenja med mladimi. Hkrati v
Sloveniji opozarjamo, da k razširjenosti kajenja pri mladih ob promociji
tobačnih izdelkov bistveno vpliva tudi promocija kajenja v filmih, česar ni
mogoče ustrezno obvladovati znotraj posameznih držav. Slovenija podpira
mednarodna kot tudi regionalna prizadevanja za preprečevanje nezakonite
trgovine s tobačnimi izdelki.
Na področju zdravil in medicinskih pripomočkov bosta ključna
zakonodajna predloga Predlog uredbe o zdravilih za napredno zdravljenje
ter Predlog direktive o reviziji direktiv na področju medicinskih
pripomočkov.
Namen Predloga uredbe o zdravilih za napredno zdravljenje je
vzpostaviti enoten evropski regulatorni okvir na področju zdravil za napredno
zdravljenje, ki bi omogočal lažji dostop do takšnih izdelkov v Evropski uniji,
in zapolniti pravno praznino na tem področju. Gre za zdravila za zdravljenje na
genski, celični in tkivni podlagi, ki vključujejo tudi izdelke tkivnega
inženirstva. S tem bi se dosegla visoka stopnja varovanja javnega zdravja in
hkrati zmanjšale nacionalne ovire, ki izhajajo iz različnih načinov urejanja
tega področja ali iz različnih varnostnih in zdravstvenih zahtev za tovrstna
zdravila v državah članicah. Napredne terapije predstavljajo razvojno področje
za nove tehnologije in lahko vplivajo na investiranje in konkurenčnost v gospodarskem
sektorju. Pričakuje se pomembna vloga malih in srednjih podjetij na tem
področju, možna pa je tudi vključitev večjih farmacevtskih industrijskih družb,
tudi slovenskih. Slovenija zato podpira splošne cilje in opredelitve predloga
uredbe, ker po naši oceni lahko zagotovijo visoko raven varovanja zdravja z
zdravili za napredno zdravljenje, ki jih ponuja sedanja stopnja razvoja
znanosti in tehnologije, pravno varnost, fleksibilnost in spodbudo
konkurenčnosti evropskih podjetij.
Predlog direktive o spremembi direktiv o medicinskih pripomočkih
spreminja obstoječe direktive v luči dosedanjih izkušenj pri izvajanju
direktive 93/42/EGS o medicinskih pripomočkih ter dir.90/385 o aktivnih
implantabilnih medicinskih pripomočkih. Sedanje stanje v določenih primerih
dovoljuje neharmonizirano interpretacijo določil direktiv v različnih državah članicah.
To ima vpliv tako na ekonomske interese podjetij, na delovanje notranjega trga
in na javno zdravje. Zato je treba zagotoviti usklajeno razumevanje posameznih
določil med državami članicami, zlasti glede razmejitve med pripomočki in ostalimi
izdelki, in jasno opredeliti določila, ki jim je obvezno slediti, ostala pa
reševati v sodelovanju med državami članicami. Slovenija podpira splošne cilje
in opredelitve predloga direktive, ker lahko po naši oceni direktiva zagotovi
visoko raven varovanja zdravja z medicinskimi pripomočki, glede na stopnjo razvoja
znanosti in tehnologije, visoko stopnjo zagotavljanja pravne varnosti ter
fleksibilnost za vse udeležence v sistemu. Javno posvetovanje o bodoči politiki
EU na področju darovanja in presaditev organov je kot ključna vprašanja
potrdilo določitev standardov kakovosti in varnosti organov, spodbujanje darovanja
in izboljšanje njihove dostopnosti ter omejevanje trgovine z njimi. V letu 2007
se bo začela razprava o zakonodajnih in drugih ukrepih, ki jih bo pripravila
Evropska komisija.
Evropska komisija v letu 2007 predvideva pripravo predloga sprememb
in dopolnitev Uredbe Evropskega parlamenta in Sveta v zvezi z novimi živili
in novimi živilskimi sestavinami, katerega cilj je razjasnitev določb, ki
so pravno nejasne, predvsem definicijo novih živil, poenostavitev določb, ki
urejajo označevanje novih živil, ureditev postopka ugotavljanja, ali je določeno
živilo novo, ob upoštevanju zaupnosti podatkov in vključitve javnosti. Poleg
tega je namen poenotiti in centralizirati postopek ocene tveganja novega živila
za zdravje ljudi, ki se je do sedaj opravljal v državah članicah. Predviden rok
za predstavitev predloga Svetu in EP je v prvi polovici leta 2007. Uredba bo
zagotovila usklajena pravila na ravni Skupnosti, kar bo zagotovilo učinkovito
delovanje notranjega trga ter varovanje zdravja ljudi in zaščite interesov
potrošnikov. Slovenija podpira čim hitrejše sprejetje sprememb uredbe zaradi
pravnih nejasnosti, nejasnosti postopka ugotavljanja novih živil ter posledično
pojava nedovoljenih novih živil tudi v Sloveniji.
Na področju označevanja živil se v letu 2007 prav tako predvideva
predlog Evropske komisije glede označevanje hranilne vrednosti živil in
splošnega označevanja živil. Ta dva predloga bosta obravnavana sočasno. Po
veljavni zakonodaji označevanje hranilne vrednosti živil ni obvezno, razen
kadar se na živilu uporabijo prehranske trditve. Predlogi bodo predvidoma namenjeni
ureditvi obveznega oziroma neobveznega označevanja hranilne vrednosti, kar bo
odvisno od javne razprave ter označevanju hranil, da bodo čitljivi in
razumljivi potrošniku.
Osnutek Uredbe o splošnem označevanju živil bo uredil označevanje
živil na način, ki bo omogočil dosledno označevanje, razumljivost označb in
transparentnost, s tem, da bo označevanje zagotavljalo potrošnikom vse potrebne
informacije o živilih ter postavilo skupna pravila, ki bodo zagotovila, da ne
bo oviran prosti pretok blaga. Predviden rok za predstavitev predloga Svetu in
EP je november 2007.
Varstvo potrošnikov
Na področju varstva potrošnikov bosta Svet EU in Evropski parlament
poizkušala doseči dogovor o Predlogu direktive o potrošniških kreditih.
Cilj predloga direktive je zagotoviti visoko raven zaščite potrošnikov, doseči
večjo jasnost predpisov Skupnosti s preoblikovanjem treh obstoječih direktiv o
potrošniških kreditih ter hkrati prispevati k Lizbonskim ciljem, saj bo razvoj notranjega
kreditnega trga povečal konkurenčnost dajalcev kreditov iz EU s tem, da bo
spodbudil konkurenco in pospešil inovacije proizvodov. Slovenija se pri tem
načeloma zavzema za takšen pristop, ki bi najbolj učinkovito prispeval k
vzpostavitvi notranjega trga na področju potrošniških kreditov in ki bi omogočal
potrošnikom, da so ustrezno informirani o kreditnih pogojih, kar prispeva tako
k lažji izbiri najugodnejših kreditov med državami članicami, kot tudi omogoča
višjo stopnje zaščite potrošnika. Vsekakor pa bi želela takšno stopnjo zaščite potrošnika
na evropski ravni, ki ne bi bila nižja od stopnje, ki jo poznamo v Sloveniji.
Mladina
Izvajanje Evropskega pakta za mladino in sporočilo
Komisije o evropskih politikah, ki zadevajo mlade, bosta glavni izhodišči za
pripravo pobud in politik za mlade. Na spomladanskih zasedanjih Evropskega
sveta leta 2007 in 2008 se bodo ocenili izvedbeni ukrepi in določile prihodnje
usmeritve glede Pakta za mladino. Obravnava in sprejem vmesnega poročila bo
potekala v času slovenskega predsedovanja EU, zato bo Slovenija posvetila
veliko pozornost uresničevanju ukrepov, kot tudi spremljanju in upravljanju na
nivoju EU. Pri tem si bo Slovenija prizadevala, da bodo pobude Skupnosti in
akcije v zvezi z vprašanjem mladine oblikovane tako, da bo z njimi mogoče nadgrajevati
obstoječe nacionalne prakse.
Slovenija bo spodbujala družbeno udejstvovanje in poklicno integracijo
mladih. S tem v zvezi se bo Slovenija posvetila vprašanjem, povezanim z
zagotavljanjem enakih možnosti za vse mlade, ob spodbujanju njihove podjetnosti
in prostovoljnega dela ter raznolikosti. Na teh področjih sta bistvenega pomena
izmenjava dobrih praks ter boljše razumevanje mladih.
Za nadaljnji razvoj evropske mladinske politike bo zelo
pomembna evalvacija programa za mladino 2000–2006 in uspešen začetek novega
programa »Mladi v akciji« (2007–2013).
Kultura in avdiovizualna politika
Na področju kulture bo Slovenija spodbujala razpravo o prispevku
kulturnih dejavnosti k večji konkurenčnosti in zaposlovanju in s tem k ciljem
Lizbonske strategije, obenem pa se bo zavzemala za spoštovanje pomena kulturne
raznolikosti.
V letu 2007 je na osnovi raziskave o Ekonomiki kulture v
EU ter na osnovi izsledkov javnih posvetov ter obravnav dokumenta na Odboru za
kulturo pričakovati Sporočilo Komisije o vlogi kulture v Evropi, ki bo
vsebovalo izjavo o političnem, gospodarskem in družbenem pomenu kulture v
Evropi ter dodani vrednosti, ki jo prinaša v povezavi z ostalimi dejavnostmi in
politikami Skupnosti.
Komisija bo v letu 2007 predvidoma spodbudila tudi nastanek dokumentov
o ustvarjalnosti in mobilnosti umetnikov.
Na podlagi vsega navedenega bo v času nemškega in portugalskega
predsedovanja pripravljen in sprejet Delovni načrt na področju kulture za
leta 2008–2010. Slovenija bo pri njegovi pripravi in pri pripravi Pravil
njegovega delovanja (Modus operandi) še naprej tvorno sodelovala.
Program bodo predvidoma sestavljale vsebine s področij ustvarjalnosti na področju
umetnosti in kreativnih industrij, digitalizacije kulturne dediščine in
kulturne vzgoje ter mobilnosti umetnikov in mobilnosti muzejskih zbirk.
19. decembra 2006 je Evropska skupnost pristopila k
ratifikaciji Konvencije Unesca o varovanju in spodbujanju raznolikosti kulturnih
izrazov. Slovenija je izvirnik ratifikacijske listine skupaj z drugimi
dvanajstimi državami članicami ter kandidatko Bolgarijo deponirala že dan
poprej.
V letu 2007 se bodo v državah članicah postopki ratifikacije nadaljevali,
sprejet bo Kodeks ravnanja za njeno izvajanje na ravni Skupnosti, začela
implementacija na nacionalnih ravneh ter njena promocija v tretjih državah.
V začetku leta 2007 se bosta začela izvajati podporna programa
»Kultura« (2007–2013) in »Evropa za državljane« 2007–2013.
V drugi polovici leta bo sledila promocijska akcija Evropskega
leta medkulturnega dialoga (2008) na ravni Skupnosti, v kateri bo Slovenija
aktivno sodelovala s pripravo in izvajanjem nacionalne komunikacijske
strategije.
Pri pripravi otvoritvene slovesnosti leta, ki se bo zgodila ob
začetku slovenskega predsedovanja, bo Slovenija še naprej aktivno sodelovala s
predstavniki Evropske komisije, poglobila pa bo tudi že vzpostavljeno
sodelovanje s Francijo, ki bo kot naslednja predsedujoča zadolžena za pripravo
zaključnega dogodka Evropskega leta medkulturnega dialoga.
Slovenija si bo prizadevala za sprejetje ustreznih izvedbenih
sklepov v zvezi z aktivnostjo Skupnosti za Evropsko prestolnico kulture
(2007–2019), obenem pa zaključila nacionalne postopke za izbor mest
kandidatk za leto 2012, ko bo skupaj s Portugalsko gostila kulturno prestolnico
Evrope.
Dejavnosti Sveta na avdiovizualnem področju se bodo osredotočile
na prizadevanja za posodobitev evropskega pravnega okvira na področju
televizijskega oddajanja.
Slovenija si bo prizadevala zlasti za zaključek del v zvezi z
revizijo Direktive o televiziji brez meja (po novem Direktiva o avdiovizualnih
storitvah) in revizijo Sporočila o kinematografiji iz leta 2001.
Pri obravnavi predloga Direktive o avdiovizualnih
storitvah se Slovenija skupaj z nekaterimi drugimi članicami zavzema za bolj
jasne opredelitve kriterijev, ki v primeru kršitev, državam članicam ki imajo
strožjo zakonodajo, omogočajo učinkovito pravno zaščito medijskega prostora. Na
področju oglaševanja se Slovenija zavzema za popolno prepoved oglaševanja med otroškimi
programi.
V začetku leta 2007 se bo začel izvajati nov program »Media
2007«, ki zajema obdobje nove finančne perspektive 2007–2013.
Šport
Svetu bodo predložene zadeve
skupnega interesa na področju športa, in sicer glede prispevka športa in
športnih dogodkov h gospodarskemu razvoju, izobraževanju in zaposlovanju, integraciji
v družbo, vloge športa pri spodbujanju javnega zdravja, sodelovanja med
državami članicami pri antidopinških dejavnostih, mednarodne športne politike
EU in sodelovanja v znanosti o športu. Vsa navedena področja bodo zajeta v Beli
knjigi o športu, ki jo pripravlja Evropska komisija v sodelovanju z državami
članicami EU in katere izid je predviden v mesecu juniju 2007.
STRUKTURNA IN KOHEZIJSKA POLITIKA
V okviru 18. mesečnega programa treh predsedstev in skladno s
členom 159 PES in členom 45 Uredbe (ES) se v drugi polovici leta 2007 pričakuje
Četrto poročilo o ekonomski in socialni koheziji, ki ga bo pripravila
Evropska komisija in v katerem bo predstavljen napredek, dosežen na področju
ekonomske in socialne kohezije, ter način, kako so evropske in regionalne
politike, pa tudi strukturni skladi, kohezijski sklad, Evropska investicijska
banka (EIB) in drugi finančni instrumenti prispevali k temu.
Leto 2007 bo na področju kohezijske politike zaznamovalo začetek
novih finančnih programov v okviru naslednje finančne perspektive 2007–2013. V
letu 2007 bo za Slovenijo dokončno oblikovan Nacionalni strateški referenčni
okvir (NSRO) in odobrenih 16 operativnih programov (OP), v katerih sodeluje
Slovenija:
1.     
Trije operativni programi, ki se financirajo iz naslova Evropskega
sklada za regionalni razvoj, Evropskega socialnega sklada ter Kohezijskega
sklada:
- 
OP krepitve regionalnih razvojnih potencialov,
- 
OP razvoja človeških virov,
- 
OP razvoja okoljske in prometne infrastrukture,
2.     
Trinajst operativnih programov, ki se izvajajo v okviru cilja 3,
Evropskega teritorialnega sodelovanja:
- 
Čezmejni operativni programi:
- 
čezmejno sodelovanje z Avstrijo,
- 
čezmejno sodelovanje z Italijo,
- 
čezmejno sodelovanje z Madžarsko,
- 
čezmejno sodelovanje s Hrvaško,
- 
čezmejno sodelovanje v Jadranski pobudi.
- 
Transnacionalni operativni programi:
- 
Alpski prostor (Alpine space)
- 
Jugovzhodna Evropa (South East)
- 
Vzhodno centralna Evropa (Central East)
- 
Mediteran
- 
Medregionalni operativni programi:
- 
Medregionalni Tematski program;
- 
Medregionalni Interact program,
- 
Medregionalni ESPON program;
- 
Medregionalni URBACT program.
Da bi bilo doseganje ključnih razvojnih ciljev Slovenije v naslednjem
dolgoročnem obdobju tudi dejansko realizirano, sodi med prioritete Slovenije
vsekakor priprava ustreznega nabora kvalitetnih projektov, na osnovi katerih bo
črpanje dodeljenih sredstev v naslednji finančni perspektivi čim uspešnejše. Slovenija
bo pri tem upoštevala prioritetna vsebinska področja, kot sta medregionalno
sodelovanje in urbani razvoj, ter prizadevanja Evropske komisije za hitrejše
doseganje Lizbonskih ciljev s pomočjo kohezijske politike.
Prostorski razvoj in urbana politika pomembno vplivata na
ustreznost implementacije prenovljene Strategije trajnostnega razvoja in
Lizbonske strategije, zato bodo države članice pod predsedstvom Nemčije v letu
2007 sprejele dva pomembna dokumenta: Listino o trajnostnih evropskih mestih
oziroma t.i. »Leipziško listino« (Leipzig Charter) in Prostorsko agendo
EU.
Listina bo priporočila razvoj instrumenta integriranega urbanega
razvoja, ki bo pripomogel k skladnejšemu razvoju urbanih območij in
učinkovitejši rabi finančnih virov, ki so na voljo. Poseben poudarek bo
namenjen urbanim območjem v zaostajanju, kjer se priporoča uporabo strategij za
izboljšanje fizičnega okolja, krepitev lokalne ekonomije in politike lokalnega trga
delovne sile in aktivne politike na področju izobraževanja in usposabljanja
otrok in mladih. Slovenija podpira aktivnosti na področju urbanega razvoja, še
posebno na področju prenove, regeneracije in revitalizacije urbanih območij,
saj so mesta najpomembnejši generatorji gospodarskega, socialnega in
prostorskega razvoja. Ob tem se zavzema tudi za celovit pristop k razvoju mest
in reševanju problemov v mestih, ki vključuje različne akterje, sektorje,
različne ravni ter obravnavo v regionalnem kontekstu.
Namen Agende je
izoblikovati priporočila državam članicam za izvajanje integralnih prostorskih
razvojnih politik, da bi se mobilizirali potenciali evropskih regij in mest v
luči trajnostnega ekonomskega razvoja ter rasti delovnih mest. Agenda
predstavlja implementacijo sklepov neformalnih zasedanj ministrov pristojnih za
prostorsko kohezijo v Rotterdamu in Luksemburgu in podaja strateške usmeritve
za uresničitev potencialov opredeljenih v dokumentu Stanje prostora in
perspektive EU. Slovenija močno podpira nadaljevanje aktivnosti na področju
teritorialne kohezije in s tem aktivnosti za pripravo in sprejem Agende.
Pomemben je predvsem poudarek na razvoju koherentnih pristopov za krepitev
prostorskih potencialov in na spodbujanju med-sektorskega sodelovanja, kar bo
tudi vsebinski poudarek Slovenije v času predsedovanja EU.
SKUPNA KMETIJSKA POLITIKA IN RIBIŠTVO
Kmetijstvo
EU je z odločitvijo o reformi skupne kmetijske politike (SKP)
v letu 2003 in o finančni perspektivi za 2007–2013 začrtala prihodnjo
dolgoročno usmeritev za kmetijstvo na celotnem evropskem območju, in sicer za
gospodarsko in družbeno trajnostno ter okolju prijazno in tržno usmerjeno
kmetijstvo.
V prvi polovici 2008 se pričakuje srednjeročni pregled SKP oziroma
tako imenovani »Health Check«, ki se bo tako začel prav v času našega
predsedovanja. Komisija si je postavila rok za odpiranje tega področja do
pomladi 2008, razprava pa naj bi bila po zagotovilih Komisije namenjena
predvsem izboljšanju delovanja obstoječih sistemov pomoči znotraj t.i. prvega
stebra SKP in naj ne bi predstavljala nove reforme SKP.
Poleg reforme SKP, ki se je začela v letu 2003, se bo Svet EU
posvetil tudi reformi skupnih ureditev trgov za sadje in zelenjavo, vino in
banane, ter pripravi pregleda skupnih ureditev trga za mleko in mlečne izdelke
ter za posušeno krmo. Poenostavitev SKP, zlasti na področju dokumentacije in
zahtev za nadzor z vidika združitve 21 skupnih tržnih ureditev v enotno tržno
ureditev, bo zelo pomembna v zvezi z zmanjševanjem administrativnih
obremenitev, med drugim za manjša in srednje velika kmetijska podjetja.
Skupna tržna ureditev za vino je eden zadnjih kmetijskih sektorjev,
ki je še potreben drastične reforme z namenom rešiti številne probleme, s
katerimi se ta sektor sooča. Glavni cilji reforme so povečanje konkurenčnosti
proizvajalcev vina v EU, vzpostavitev režima na področju vin, ki bo deloval s pomočjo
jasnih in enostavnih pravil, ki zagotavljajo ravnovesje med ponudbo in
povpraševanjem, ter oblikovanje ureditve za vino, ki ohranja najboljše postopke
EU pri pridelavi vina ter krepi socialno in okoljsko strukturo podeželskih
območij. Reforma vinskega sektorja je za Slovenijo izrednega pomena.
Posledice bodo tako za proračun in gospodarstvo kot tudi za okolje,
natančneje pa bo možno vpliv opredeliti, ko bo na mizi zakonodajni predlog. Že
sedaj je možno zaključiti, da bi bile brez ustrezne ureditve oziroma spremembe
obstoječe ureditve posledice za gospodarsko panogo in s tem za socialni položaj
ter okolje še večje. Zaradi cilja doseganja stabilnega trga EU in s tem tudi
slovenskega trga z vinom, kot tudi zaradi morebitnih možnosti za črpanje
večjega obsega sredstev EU s strani naših pridelovalcev, se Slovenija v načelu
opredeljuje za scenarij, ki ga kot najustreznejšega zagovarja tudi Evropska
komisija, in sicer scenarij t.i. temeljite reforme. Evropska komisija
predvideva, da bo zakonodajni predlog glede vinske reforme na mizi v aprilu ali
maju 2007. To pomeni, da bo Nemčija razpravo odprla, Portugalska nadaljevala in
z veliko verjetnostjo Slovenija zaključevala.
Medtem ko se v kratkem predvideva zaključitev dosjeja o
reformi skupne tržne ureditve za banane, lahko v začetku leta 2007 pričakujemo
predlog reforme v sektorju sadja in zelenjave. Glavni cilji reforme trga sadja
in zelenjave so izboljšati konkurenčnost predelovalne industrije sadja in
zelenjave, skozi tržno naravnano politiko, ob upoštevanju pomembne vloge
sektorjev, ki zadevajo zaposlovanje na podeželskem območju.
V postopku soodločanja bo Svet EU z Evropskim parlamentom iskal
dogovor o Uredbi o opredelitvi, opisu, predstavitvi in označevanju žganih
pijač. Slovenija podpira splošni pristop glede te uredbe, saj upošteva naše
bistvene predloge. Hkrati pričakujemo, da se bodo posamezne tehnične zadeve,
ena pomembnejših je povezana z geografskimi oznakami žganih pijač, reševale v
okviru nadaljnjega postopka sprejemanja uredbe.
Svet bo nadaljeval tudi delo na uredbi, ki na novo določa pravila
ekološkega kmetijstva in označevanja ekoloških proizvodov. Uredba naj bi se začela
izvajati v letu 2009. V predlogu so formulirani cilji, osnovna načela in
pravila, ki se nanašajo na pridelavo, predelavo, uvoz, izvoz, kontrolo,
označevanje in oglaševanje. Uredba zadeva vse, ki so na trgu EU vključeni v
primarno proizvodnjo, predelavo hrane in krme, pakiranje, označevanje,
oglaševanje, skladiščenje, transport, distribucijo, uvoz, izvoz in plasiranje
na trg. Slovenija podpira nadaljnji razvoj uredbe.
V zvezi s spodbujanjem kmetijskih proizvodov se bo Slovenija osredotočila
na poenostavitev in izboljšanje učinkovitosti trenutnih ukrepov.
Slovenija pripisuje velik pomen tudi spodbujanju razvoja podeželja
z varovanjem in ustvarjanjem delovnih mest z diverzifikacijo, pospeševanjem
lokalnih pobud, preusmerjanjem podpornih ukrepov in izboljšanjem okvirnih
pogojev za uporabo poljščin, ki niso namenjene za prehrano, kot surovin in
goriva. Svet bo zato pospešil izvajanje akcijskega načrta za biomaso in
strategije za spodbujanje biogoriv.
Slovenija je izredno gozdnata država, zato je vsakršno dogajanje
na področju gozdarstva za nas zelo pomembno. Da se zagotovi trajnostna uporaba
gozdnih virov, izboljša konkurenčnost gozdarskih proizvodov in ohrani biološka
raznovrstnost, bodo potekala nadaljnja prizadevanja za celovito izvajanje Akcijskega
načrta EU za gozdarstvo in Akcijskega načrta EU za uveljavljanje zakonodaje,
upravljanje in trgovanje na področju gozdov (FLEGT – Forest Law Enforcement,
Governance and Trade). Poleg tega bo Slovenija še naprej spodbujala ključno vlogo
EU v mednarodnih postopkih, povezanih z gozdovi, zlasti v Forumu Združenih
narodov za gozdove (UNFF – United Nations Forum on Forests) in Mednarodni
organizaciji za tropski les (ITTO – International Tropical Timber
Organization).
Da se zagotovi visoka raven varnosti hrane in zdrave prehrane,
si bo Slovenija kar najbolj prizadevala za aktivno nadaljevanje dela na
različnih področjih, in sicer zaradi spodbujanja zdravega življenjskega sloga,
vključno z uravnoteženo prehrano in redno telesno dejavnostjo.
Na veterinarskem področju se bo izvajal akcijski načrt za zaščito
in dobro počutje živali, pripravil pa se bo časovni načrt za strategijo na
področju zdravja živali ob posebnem upoštevanju zoonoz in morebitnih posledic
za veterinarski sklad. Ostale teme, ki se bodo obravnavale v tem okviru, so
pregled zakonodaje o snoveh s hormonskim delovanjem in revizija predpisov o
najvišjih mejnih vrednostih ostankov veterinarskih zdravil v živilih živalskega
izvora, o stranskih živalskih proizvodih ter o preprečevanju, obvladovanju in
izkoreninjenju BSE/TSE. Nadaljevalo se bo tudi delo na direktivi o zaščiti
brojlerjev, kjer je besedilo trenutno nesprejemljivo za države članice, ter
delo na področju bilateralnih veterinarskih sporazumov oziroma sodelovanje s
tretjimi državami.
Na področju zaščite in zdravstvenega varstva rastlin bo Svet
pospeševal nadaljnje usklajevanje in prizadevanja za visoko raven zaščite.
Poudarek bo na tematski strategiji EU o trajnostni rabi pesticidov, ustrezni
okvirni direktivi in na znatni spremembi direktive o pesticidih. Slovenija
pozdravlja Tematsko strategijo o trajnostni rabi pesticidov in podpira cilje,
ki jih omenjena strategija vsebuje. Obenem podpira tudi direktivo, ki predpisuje
enoten okvir glede prometa in uporabe pesticidov v kmetijstvu na območju EU.
(glej tudi poglavje Okolje)
Obravnaval se bo tudi predlog Uredbe o dajanju
fitofarmacevtskih sredstev v promet, s čimer naj bi se temeljito revidirale določbe
o preučevanju varnosti aktivnih snovi, usklajene na ravni EU, in bolj poenotili
postopki registracije fitofarmacevtskih sredstev v državah članicah. Slovenija
podpira sprejem uredbe, med najpomembnejšimi ukrepi pa so krajši in jasnejši
kriteriji za registracijo FFS, enostavnejši postopki za sprejemanje odločitev, enostavnejša
pravila za varovanje podatkov, določila za omogočanje zamenjave aktivnih
substanc z manj nevarnimi ter zmanjšanje testiranja novih snovi na
vretenčarjih. Svet EU bo obenem nadaljeval delo na uveljavljanju mednarodnih
standardov in poenostavitvi predpisov pri preprečevanju širjenja in zatiranju
rastlinskih škodljivih organizmov, da se ob svetovni trgovini z rastlinami in
rastlinskimi proizvodi omogoči pridelavo varne hrane in ohranjanje narave.
Slovenija bo spodbujala delo v zvezi z vprašanjem sobivanja gensko
spremenjenih poljščin in konvencionalnega kmetovanja. Pospeševala bo tudi delo
v zvezi z oceno obstoječe zakonodaje na področju dajanja gensko spremenjenih
živil in krme na trg, da se doseže najvišja možna stopnja varnosti na tem
področju.
Ribištvo
Slovenija se zavezuje, da bo spodbujala ohranjanje in trajnostno
upravljanje z ribolovnimi viri. Odločitve o celotnih dovoljenih ulovih in
kvotah ter o večletnih načrtih obnovitve bodo tako usmerjene k zagotavljanju
trajnostnih gospodarskih, okoljskih in socialnih pogojev. Svet EU bo tako
določil kvote ter celotni dovoljeni ulov za leto 2007. V skladu s Sporočilom
Komisije št. COM(2006) 246 Izboljšanje posvetovanja o upravljanju ribištva v
Skupnosti je uveden nov način dela Evropske skupnosti pri odločanju o
letnih ribolovnih možnostih. Kot del tega novega pristopa je predvideno, da bo
Komisija v prvi polovici vsakega leta v obliki letne politične izjave določila
svoje namere glede predlogov za celotne dovoljene ulove in kvote za naslednje
leto. Tako bo Komisija za leto 2008 pripravila politično izjavo o ribolovnih
možnostih za leto 2008. Slovenija podpira novi pristop k zahtevnemu
vsakoletnemu določanju ribolovnih možnosti, katerega namen je razbremeniti in
hkrati izboljšati učinkovitost dela Sveta EU.
V letu 2007 lahko pričakujemo tudi nadaljnje predloge in aktivnosti
v smeri posodobitve in poenostavitve uredb o tehničnih ukrepih in nadzornega
sistema skupne ribiške politike. Prav tako pa bodo potekala prizadevanja za
dogovor glede uvedbe sistema Skupnosti za dodeljevanje oznake za okolje za
ribiške proizvode.
Svet EU bo nadaljeval delo na Sporočilu Komisije Svetu in
Evropskemu parlamentu: 2006–2008 Akcijski načrt za poenostavitev in izboljšanje
skupne ribiške politike. Svet je namreč pri predstavitvi Akcijskega načrta
na decembrskem zasedanju 2005 Evropsko komisijo pozval, da o napredku pri
poenostavitvi ribiške zakonodaje redno poroča Svetu vsaj enkrat med predsedovanjem
vsake države članice. Slovenija podpira prizadevanja Evropske komisije, da bi
dosegli poenostavitev in izboljšali normativno okolje skupne ribiške politike.
Poenostavitev pravnih aktov in postopkov bo prispevala k večji učinkovitosti CFP
z odpravo nepotrebnih stroškov in administrativnega bremena za vse vključene
strani, od ribičev in gospodarskih subjektov, nacionalnih administracij do
institucij EU.
Poleg tega lahko v prihodnjem letu pričakujemo še delo na Sporočilu
in predlogu za uredbo Sveta o poostritvi boja proti nezakonitemu,
neprijavljenemu in nereguliranemu (NNN) ribolovu ter Sporočilu o
politiki za postopno odstranjevanje zavržkov v evropskem ribištvu.
Svet EU bo nadaljeval delo v
zvezi z Zeleno knjigo o pomorski politiki. Slovenija si bo pri delu v
zvezi s prihodnjo pomorsko politiko prizadevala za celosten pristop z namenom zagotavljanja
kontinuirane zaščite ribolovnih virov in omogočanja učinkovite trajnostne rabe
morskih ekosistemov. Evropska komisija je zeleno knjigo objavila junija 2006,
čemur sledi enoletno posvetovalno obdobje, v katerem naj bi države članice na podlagi
posvetovanj z zainteresiranimi skupinami v svoji državi pripravile svoje uradno
stališče do zelene knjige. Do sedaj so se politike pomorskega prometa,
gospodarstva, obalnih regij, ribištva, morskega okolja ter zaposlovanja v
pomorstvu vodile in razvijale ločeno. S to zeleno knjigo so vsi ti vidiki združeni
v en dokument. Zelena knjiga želi torej vzpodbuditi razpravo o bodoči pomorski
politiki EU, ki bi celostno obravnavala oceane in morja. Slovenija pozdravlja
objavo Zelene knjige o evropski pomorski politiki in se je že dejavno vključila
v enoletno posvetovalno obdobje z oblikovanjem medresorske delovne skupine za
vodenje enoletnega posvetovalnega obdobja z zainteresiranimi skupinami v
Republiki Sloveniji in pripravo predloga uradnega stališča Republike Slovenije
do Zelene knjige o evropski pomorski politiki. Pomemben prispevek k postopku posvetovanja
in nadaljnjim postopkom bo tudi organizacija konferenc na visoki ravni maja in
oktobra 2007.
OKOLJE
EU bo nadaljevala s prizadevanji za doseganje ambicioznih ciljev
na področju varstva okolja, ki so opredeljeni v Šestem okoljskem akcijskem
programu za obdobje 2004–2012 in v prenovljeni Strategiji trajnostnega
razvoja EU, ki je bila sprejeta junija 2006 na zasedanju Evropskega sveta.
V tem okviru bo potekalo zelo veliko aktivnosti, od nadaljevanja obravnave vrste
aktov in ukrepov v postopku soodločanja ter začetka obravnave novih
zakonodajnih predlogov Evropske komisije, do oblikovanja skupnih političnih
usmeritev EU in mednarodnih prizadevanj za napredek v okviru obstoječih
konvencij in sporazumov. Najpomembnejše aktivnosti za Slovenijo se bodo vsebinsko
nanašale na morsko okolje, varstvo zraka, kemikalije, podnebne spremembe in
biotsko raznovrstnost.
Varstvo morskega okolja
Nadaljevala se bodo pogajanja o Predlogu Direktive o določitvi
okvira za ukrepe Skupnosti na področju politike morskega okolja, ki je bila
poslana v obravnavo koncem leta 2005. Zaradi vsebinske kompleksnosti
predlaganega akta se razprave v Svetu in Evropskem parlamentu lahko zavlečejo
vse do slovenskega predsedovanja. Osrednji cilj predlagane direktive je doseči
dobro okoljsko stanje morskega okolja na podlagi skupnih regijskih ciljev in
načel na ravni EU. Za izvajanje bodo z direktivo vzpostavljene morske regije
oziroma pod-regije, znotraj katerih bodo države članice v sodelovanju s tretjimi
državami pripravile strategije morskega okolja. Na podlagi presoje vplivov
predloga direktive na dejavnosti, ki so tesno povezane z morskim okoljem
(turizem, pomorstvo, ribištvo, trgovina), je bilo ocenjeno, da bodo kratkoročne
negativne ekonomske in socialne posledice velike, predvsem za tiste dejavnosti,
za katere veljajo šibki okoljski standardi (na primer: pomorski promet). Kljub
temu je prevladala ugotovitev, da so dolgoročni pozitivni vplivi na okolje,
socialo in ekonomijo zelo pomembni in bistveno večji od predvidenih negativnih
posledic.
Slovenija meni, da je reševanje problematike morskega okolja
pomembno za vsestranski razvoj držav članic Evropske unije in da v tem pogledu
direktiva predstavlja pomemben instrument, ki bo prispeval k večji učinkovitosti
dosedanjih aktivnosti na nacionalni in regionalni ravni. Direktiva bo pomembno vplivala
na skupne aktivnosti s tretjimi državami znotraj posameznih regij. Dodana
vrednost direktive se kaže v tem, da postavlja izhodišče za oblikovanje drugih,
za morsko okolje pomembnih politik, kot sta ribištvo in pomorski promet.
Slovenija se zaveda, da bo za doseganje ciljev omenjene direktive v Sredozemski
regiji in Jadranski pod-regiji, potrebno vložiti kar nekaj napora, kljub že
obstoječim institucionalnim okvirom (Barcelonska konvencija – od 24 držav
regije le sedem držav članic EU).
Kakovost zraka
Nadaljevala se bodo tudi pogajanja o Predlogu direktive o kakovosti
zraka in čistejšem evropskem zraku, ki jo je Evropska komisija v skladu s
pobudo za »boljšo pravno ureditev« poslala v obravnavo koncem 2005. Njen namen
je zagotoviti jasno, razumljivo, posodobljeno in uporabniku prijazno sekundarno
zakonodajo EU. Cilj sedanjega predloga je združiti določbe petih ločenih
pravnih aktov v eno direktivo z namenom poenostavitve, racionalizacije in
zmanjšanja obsega obstoječe zakonodaje. Poleg tega je namen predloga bistveno
revidirati sedanje določbe zaradi vključitve najnovejšega razvoja na zdravstvenem
in znanstvenem področju ter izkušenj držav članic. Direktiva predlaga bolj
celovito spremljanje delcev PM- 2,5, ki imajo po podatkih Svetovne zdravstvene
organizacije (WHO) pomemben vpliv na zdravje ljudi. V Direktivi je predstavljen
tudi nov način poročanja – prehod na elektronski sistem poročanja na podlagi
skupnega informacijskega sistema INSPIRE. Ta pristop naj bi skrajšal upravne
postopke, poenostavil pretok informacij, izboljšal zmogljivost za presojo in
omogočil javnosti boljši dostop do informacij.
Slovenija se strinja, da se kot prvi predlagani ukrep za realizacijo
Strategije o onesnaževanju zraka sprejme nova okvirna direktiva o
kakovosti zraka. Direktivi pa morajo zelo hitro slediti še drugi ukrepi, ki so
usmerjeni v razpršene vire onesnaževanja, kot je transport, kmetijstvo in male
kurilne naprave. V pogajanjih Slovenija načeloma podpira pristop, da nova
direktiva ohranja številčne vrednosti standardov kakovosti zraka, ki so bile že
dogovorjene in sprejete v sedanji zakonodaji na tem področju. Ob navedenem pa
si Slovenija prizadeva, da je za nekatere mejne vrednosti treba dogovoriti
odlog rokov za dosego skladnosti. To še posebej velja za mejno vrednost za
delce PM10. Vrsta držav članic se namreč še sooča s problemi realizacije
določil za PM10, nove države članice pa imajo na tem področju tudi premalo
izkušenj. Zato je toliko bolj pomembno, da se predlog za uvedbo novega
standarda za PM2.5 temeljito pretehta.
Podnebne spremembe
Boj proti podnebnim spremembam brez dvoma sodi med najpomembnejše
naloge EU, zato bo v naslednjem letu treba opraviti veliko dela. Pogovori o omejitvah
emisij toplogrednih plinov po letu 2012 se bodo znotraj EU in na mednarodni
ravni intenzivno nadaljevali. V zvezi s to problematiko bo Evropska komisija
predstavila Zeleno knjigo o možnostih politike EU na področju podnebnih
sprememb in perspektivah za mednarodno sodelovanje po letu 2012. Glede
problematike prilagajanja podnebnim spremembam bo, kot nadaljevanje Zelene
knjige o prilagoditvah, Evropska komisija sprejela Belo knjigo o Evropskem programu
prilagajanja na podnebne spremembe. Evropska komisija bo na zahtevo
številnih držav članic za začetek ukrepanja na evropski ravni glede pomanjkanja
vode in suše pripravila še Sporočilo o pomanjkanju vode in suši.
Med pomembnejše aktivnosti vsekakor sodita tudi pregled in
reforma sistema trgovanja z emisijami v EU. Namen obeh je zagotoviti
stabilnost naložb in pospešiti ritem zmanjšanja emisij toplogrednih plinov.
Zaradi izboljšanja delovanja in razširitve obsega za tretje obdobje trgovanja,
ki se bo začelo leta 2013, bo Evropska komisija predlagala spremembo obstoječe
direktive o trgovanju z emisijami toplogrednih plinov.
Nadaljevalo se bo izvajanje ukrepov, opredeljenih v Evropskem
programu za klimatske spremembe II, ki se nanašajo na energijo, transport,
industrijo in kmetijstvo.
Ob navedenem bo v zvezi z ukrepi za boj proti podnebnim spremembam
Evropska komisija predlagala še dva akta:Uredbo o motornih vozilih na tekoči
ali stisnjen vodik in zakonodajni predlog za ureditev upravljanja zajema in
geološkega skladiščenja ogljikovega dioksida. Glavni cilj prvega predloga
bo zagotovitev pravilnega delovanja notranjega trga motornih vozil na vodikov
pogon ter istočasno zagotoviti visoko stopnjo javne varnosti in visoko stopnjo
varstva okolja. Predlog uredbe bo zato opredelil zahteve za odobritev vrste vodikovih
sistemov in sestavnih delov za motorna vozila izbranih kategorij. Glavni cilj
drugega zakonodajnega predloga glede skladiščenja ogljikovega dioksida bo
prilagoditev pravnega reda tako, da se zagotovi pravna varnost za vlagatelje po
vsej Evropi ter da se zagotovi ustrezna obravnava novih okoljskih tveganj.
Na področju ukrepov za boj proti podnebnim spremembam se
Slovenija pridružuje ostalim državam članicam EU in si prizadeva za čimprejšnje
globalno zmanjšanje emisij toplogrednih plinov. Pri tem je, poleg potrebe po
sodelovanju ZDA, izredno pomembno postopno vključevanje največjih in najbolj
razvitih držav v razvoju. Z zmanjševanjem emisij je potrebno začeti takoj, saj
vsakršne zamude terjajo zahtevnejše in dražje prilagajanje. Z zamujanjem se
povečuje tudi tveganje za pojav morebitnih hitrih sprememb podnebja, na katere
bi se zelo težko prilagodili ali pa to sploh ne bi bilo več mogoče. Ob tem
Slovenija opozarja na nujnost upoštevanja posledic obstoječih podnebnih
sprememb v sektorskih politikah (urejanje prostora, upravljanje z vodami,
kmetijstvo, turizem, energetika) in na pomen priprave ustreznih prilagoditvenih
ukrepov (na primer Predlog direktive o upravljanju z ogroženostjo zaradi
poplav, ki je trenutno v drugi obravnavi v postopku soodločanja).
Novim članicam ob vstopu v EU ni bila dana možnost vključitve
njihovih emisij toplogrednih plinov v skupno evropsko kvoto (ang.: »EU
bubble«). Slovenija je zaradi svoje gospodarske rasti po letu 1995 edina med
novimi državami članicami, ki ji bo v prvem in verjetno tudi v drugem obdobju
trgovanja primanjkovalo emisijskih pravic. Zato si glede obsega novih zavez
Slovenija prizadeva za enakopravno oziroma pravično razdelitev bremen po letu
2012 med vsemi pogodbenicami, tako znotraj EU kot izven nje.
Slovenija je že pri pripravah za drugo obdobje 2008–2012 dokazala,
da je mehanizem trgovanja z emisijskimi pravicami eden od njenih ključnih
ukrepov za doseganje ciljev Kjotskega sporazuma, zato podpira napovedane
izboljšave in nadgradnjo obstoječega sistema. Posodobljena ureditev trga
emisijskih pravic je ključnega pomena za razvoj in razbremenitev slovenskega gospodarstva.
Slovenija namreč nima dovolj notranjih rezerv, da bi v obdobju 2013–2020
dosegla predvideno dodatno zmanjševanje od 20 do 30% emisij toplogrednih plinov.
Slovenija zato potrebuje nakupe emisijskih pravic izven svojih meja.
Uvajanje novih tehnologij, energetska učinkovitost in
zamenjava fosilnih goriv z obnovljivimi viri so velik razvojni izziv EU, ki
tudi Sloveniji dolgoročno zagotavlja gospodarsko rast in vidnejše mesto na
globalnem trgu. Spodbujanje razvoja in podjetništva na področju učinkovite rabe
energije in večje rabe obnovljivih virov je prilagojeno slovenskim razmeram,
ker ne gre za kapitalsko intenzivne projekte in ker sloni na inovativnosti raziskovalcev
oziroma prilagodljivosti podjetnikov, kar sta že večkrat izkazani kvaliteti
slovenske ponudbe storitev in izdelkov. Programi prilagajanja na klimatske
spremembe so zato razvojna priložnost tako za EU kot za Slovenijo, želena gospodarska
rast pa tesno povezana z učinkovitostjo zmanjševanja emisij toplogrednih
plinov.
Biotska raznovrstnost
Izguba biotske raznovrstnosti na ravneh ekosistemov, vrst in
genov je zaskrbljujoča ne samo zaradi pomembne stvarne vrednosti narave, ampak
tudi zato, ker povzroča izgubo potencialov za rabo ekosistemov. V zvezi s tem
je EU prevzela veliko obveznosti, saj se je Evropski svet leta 2001 strinjal,
da bo EU »do leta 2010 zaustavila izgubo biotske raznovrstnosti ter obnovila
življenjska okolja in naravne sisteme«. Na ravni EU je okvir politike za
zaustavitev izgube biotske raznovrstnosti v EU zdaj v glavnem že določen. Cilji
glede biotske raznovrstnosti so na primer vključeni v prenovljeno Strategijo
trajnostnega razvoja, v Lizbonsko partnerstvo za rast in delovna mesta ter v
številne okoljske in sektorske politike. Strategija o biotski raznovrstnosti
je bila sprejeta leta 1998, z njo povezani akcijski načrti pa leta 2001. Večina
držav članic je tudi razvila ali še razvija takšne strategije in/ali akcijske
načrte. Medtem, ko je bil dosežen pomemben napredek in se kažejo prvi znaki
upočasnjevanja stopnje izgube, pa hitrost in obseg izvajanja nista zadovoljiva.
Večina biotske raznovrstnosti je zelo osiromašena in se še naprej zmanjšuje.
Približevanje ciljem 2010 bo zahtevalo pospešeno izvajanje ukrepov na ravni EU
in držav članic, predvsem v okviru leta 2006 sprejetega Sporočila o ohranjanju biotske
raznovrstnosti z akcijskimi načrti.
V središču pozornosti bodo priprave na deveto konferenca pogodbenic
konvencije o biološki raznovrstnosti, ki bo v Bonnu maja leta 2008 v času
slovenskega predsedovanja in je osrednja globalna konferenca tem področju.
Slovenija je v evropskem vrhu
glede na stopnjo in ohranjenost biotske raznovrstnosti, hkrati pa sodi med
države članice z najvišjim deležem Nature 2000 na državnem ozemlju (dobra
tretjina ozemlja).
PODROČJE SVOBODE, VARNOSTI IN PRAVICE
Zagotavljanje svobode, varnosti in pravice brez notranjih meja
predstavlja enega temeljnih ciljev Evropske unije. Zato bo Slovenija tudi v
prihodnje aktivno sodelovala pri sprejemanju in izvajanju vseh ukrepov,
predvidenih s Haaškim programom in Akcijskim načrtom za njegovo izvajanje, ki
bo, v skladu z decembra 2006 sprejeto odločitvijo Sveta, revidiran v letu 2007.
Tako posodobljeni ukrepi bodo omogočali učinkovit boj proti terorizmu in
organiziranemu kriminalu, celovito upravljanje migracijskih tokov in varovanje
meja, prosto in varno gibanje evropskih državljanov, zaupanje v vladavino prava
ter pravosodne organe držav članic. Nadaljevalo se bo tudi uvajanje biometričnih
podatkov v potne listine, vizume in druge osebne dokumente.
Azil, migracije, vizumska politika in meje
Na področju azila bo poudarek na dokončanju in evalvaciji prve
faze skupnega azilnega sistema, ki ji bo sledil začetek t.i. druge faze (do
2010) z vzpostavljanjem skupnega azilnega postopka in enotnega statusa,
pozornost pa bo namenjena tudi krepitvi praktičnega sodelovanja med pristojnimi
organi držav članic. Na tem področju je načrtovana Zelena knjiga o
vzpostavitvi druge faze skupnega evropskega azilnega sistema.
Vzpostavljanje in izvajanje celovite evropske migracijske politike
bo izhajalo iz »Globalnega pristopa k vprašanju migracij « in akcijskega načrta
iz leta 2005 »Prednostni ukrepi, osredotočeni na Afriko in Sredozemlje« ter ustreznih
sprejetih sklepov na Evropskem svetu decembra 2006. Vodilo celovite evropske
migracijske politike ostaja okrepitev in poglobitev mednarodnega sodelovanja in
dialoga s tretjimi državami izvora in tranzita, usklajevanje različnih politik
Unije, odpravljanje temeljnih vzrokov za migracije in financiranje potrebnih
ukrepov po načelu solidarnosti.
Nadaljevalo se bo delo v zvezi z evropsko strategijo za zakonite
migracije in integracijo, zlasti v okviru Načrta politike zakonitega
priseljevanja iz decembra 2005, s poudarkom na medkulturnem dialogu (zlasti z
islamom). Evropska komisija načrtuje pripravo predlogov Splošne okvirne
direktive o zakonitem priseljevanju delavcev, Predloga direktive o pogojih
vstopa in bivanja visoko usposobljenih delavcev in Predloga direktive o
najnižjih kaznih za nezakonito zaposlovanje.
Preprečevanje nezakonite migracije predvideva okrepitev sodelovanja
med državami članicami, upoštevaje sporočila Komisije o prednostnih nalogah na
tem področju, kot so sprejem ukrepov proti delu na črno, uporaba ustreznih
tehnologij za izboljšanje ravni mejne kontrole in za identifikacijo oseb ter preučitev
možnosti za uvajanje vstopno/izstopnega sistema za registracijo državljanov
tretjih držav, pa tudi sklepanje sporazumov o vračanju oziroma o ponovnem
sprejemu oseb.
Na področju vizumske politike je nadaljnje prioritetno vzpostavljanje
vizumskega informacijskega sistema (VIS), prenova sistema VISION,
vzpostavljanje skupnih zajemnih centrov, krepitev konzularnega sodelovanja med
državami članicami, oblikovanje Uredbe o vzpostavitvi kodeksa Skupnosti o
vizumih (t.i. vizumskega kodeksa), sklepanje sporazumov o poenostavitvi
vizumskih postopkov s tretjimi državami ter uvedba biometričnih podatkov v
potne listine, vizume in druge osebne dokumente.
Pri upravljanju meja ostaja nadaljnja prednostna naloga vzpostavljanje
SIS II, za nove države članice pa realizacija dostopa do obstoječega
schengenskega informacijskega sistema, izvedba vseh potrebnih priprav in
dokončne schengenske evalvacije ter sprejem sklepov Sveta EU o odpravi nadzora
na notranjih mejah. V skladu s programom bo Komisija v letu 2007 predložila
oceno dela Evropske agencije za vodenje operativnega sodelovanja na zunanjih
mejah držav članic Evropske unije – Frontex. Pozornost bo namenjena tudi
nadaljnjemu razvoju integriranega sistema upravljanja zunanjih meja in krepitvi
operativnega sodelovanja na zunanjih mejah Evropske unije. V ta namen je
načrtovan čim hitrejši sprejem Uredbe o vzpostavitvi mehanizma za
ustanovitev skupin za hitro posredovanje na mejah.
Slovenija bo tudi v letu 2007 aktivno sodelovala pri končni pripravi,
nato pa tudi pri izvedbi okvirnega programa Solidarnost in upravljanje
migracijskih tokov, ki ga sestavljajo 4 skladi: za meje, vrnitev,
integracijo in za begunce. To še posebej velja za Odločbo o ustanovitvi sklada
za zunanje meje, pri kateri se v skladu z načelom delitve bremen in
solidarnosti ves čas zavzema za pokrivanje dejanskih stroškov nadzora zunanjih
meja.
Slovenija bo, kot doslej, aktivno sodelovala pri oblikovanju in
izvajanju skupne evropske azilne, migracijske, vizumske politike in politike
meja, kar pomeni kontinuirano izvajanje dosedanjih aktivnosti in potrebne nove
ukrepe. Izredno zahtevno delo v tehničnem in finančnem pogledu in visoko
prioritetno nalogo predstavlja vzpostavitev potrebnih informacijskih sistemov in
drugih potrebnih ukrepov za izpolnjevanje zahtev za polno izvajanje
schengenskega pravnega reda, ki pa pomeni hkrati zaključek dolgoletnih priprav
na vstop v schengenski prostor in odpravo nadzora na notranjih mejah. Dodatna
pozornost pa bo namenjena še vzpostavitvi pogojev in ustreznih struktur za učinkovito
črpanje sredstev iz vseh štirih skladov, katerih obseg ni zanemarljiv (cca 4,3
mio EUR letno brez nacionalnega sofinanciranja).
Boj proti terorizmu in organizirani kriminaliteti
Zagotavljanje varnosti s preprečevanjem kriminalitete in z
bojem proti organizirani kriminaliteti in terorizmu, zlasti proti njenim
čezmejnim oblikam, predvsem proti trgovini z ljudmi in drogami, ostaja visoka
prioriteta EU v letu 2007. Politike na teh področjih se bodo nadaljevale z
izvajanjem, rednim spremljanjem ter potrebnim revidiranjem in dopolnjevanjem
strategij in akcijskih načrtov, ki so bili sprejeti že v preteklih letih.
Na področju boja proti terorizmu je posebej načrtovana sprememba
Okvirnega sklepa o boju proti terorizmu, ki bo omogočila delovanje proti
teroristični propagandi v medijih, preprečevanje izdelave bomb in eksplozivov
ter zlasti zlorabi interneta v teroristične namene. Komisija načrtuje še Sporočilo
o akcijskem načrtu EU za okrepitev zaščite razstreliv in strelnega orožja ter
Sporočilo o boju proti kibernetskemu kriminalu. V okviru boja proti
terorizmu in varovanja kritične infrastrukture komisija načrtuje tudi Sklep
Sveta o varovanju ključne infrastrukture.
Na področju boja proti kriminaliteti in terorizmu poteka in se
bo nadaljevala krepitev operativnega in vsestranskega sodelovanja organov
pregona oziroma policijskega in carinskega sodelovanja, tako s praktičnimi
načini čezmejnega policijskega sodelovanja, s širitvijo Evropskega
informacijskega omrežja z vzpostavljanjem informacijskih sistemov SIS, VIS,
EURODAC, CIS in povezav med njimi ter z zagotavljanjem dostopa do potrebnih
informacij nacionalnim organom pregona, Europolu in Eurojustu. V zvezi z
realizacijo načela dostopnosti do nacionalnih baz podatkov ter operativnega
čezmejnega policijskega sodelovanja je načrtovan prevzem Prümske pogodbe
v okvir pravnega reda EU, pa tudi ustrezna pravna zaščita v zvezi z varovanjem
podatkov.
Posebni vidik izboljšanja operativnega sodelovanja v EU pomeni
krepitev vloge Europola, ki bo realizirana tako v smeri njegovih zmogljivosti
za izmenjavo in analizo podatkov kot vzpostavitve ustreznejšega pravnega okvira
ter zmanjšanja birokratizacije s prehodom na prožnejša notranja pravila. Na tem
področju se bo nadalje krepila tudi vloga Evropske mreže za preprečevanje
kriminalitete (European Union Crime Prevention Network).
Slovenija bo z izvajanjem nacionalne strategije na področju drog,
akcijskega načrta proti trgovanju z ljudmi ter z izvajanjem ukrepov,
predvidenih v drugih strateških dokumentih EU ali v zvezi z njimi na področju
boja proti terorizmu in ukrepanja proti kriminaliteti nadaljevala z aktivnim in
tvornim sodelovanjem v izvajanju politik EU na omenjenih področjih. S podpisom v
decembru 2006 in s skorajšnjo ratifikacijo Prümske pogodbe se Slovenija
pridružuje krogu držav, ki v praksi uresničujejo načelo dostopnosti do
informacij. S praktičnimi oblikami policijskega sodelovanja, z redno izmenjavo
informacij z Europolom (Organized Crime Threat Assessment – OCTA), z aktivnim prizadevanjem
za izboljšanje vloge tega urada ter z vstopom v schengenske in druge
informacijske baze bo naša država še aktivneje prispevala h krepitvi
operativnega sodelovanja v EU. V skladu s Strategijo o zunanji razsežnosti
pravosodnih in notranjih zadev in politiko Unije na navedenem področju bo Slovenija
prednostno podpirala varnostne povezave z državami Zahodnega Balkana.
Izmenjava podatkov
Haaški program kot eno pomembnejših nalog določa izboljšanje
in zagotavljanje izmenjave podatkov v skladu z načelom dostopnosti. Slovenija
si bo prizadevala za sprejem predloga Okvirnega sklepa Sveta o varovanju
osebnih podatkov, ki so obdelani v okviru policijskega in pravosodnega
sodelovanja v kazenskih zadevah ter za izdelavo oceno izvajanja Direktive Evropskega
parlamenta in Sveta o varstvu posameznikov pri obdelavi osebnih podatkov in o
prostem pretoku takih podatkov. Sodelovala bo pri pripravi prednostnih
nalog za statistični progam Skupnosti za obdobje 2008–2012.
Krepitev civilnih pravic
Slovenija pozdravlja aktiven pristop pri zagotavljanju
enotnih minimalnih standardov pravic evropskih državljanov, ki so v okviru
svobode, varnosti in pravice postavljeni na eno osrednjih mest. Zato si bo prizadevala
za občuten napredek pri sprejemanju predloga Okvirnega sklepa o določenih
procesnih pravicah v kazenskih postopkih v EU ter sodelovala pri obravnavi zakonodajnih
aktov, pripravljenih na podlagi Zelene knjige o sodbah, izrečenih v odsotnosti,
Zelene knjige o navzkrižju pristojnosti in načelu ne bis in idem v kazenskih
postopkih ter Zelene knjige o domnevi nedolžnosti.
Rasizem in ksenofobija pomenita neposredno kršitev načel, na
katerih temelji Evropska unija in so skupna vsem državam članicam: svobode,
demokracije, spoštovanja človekovih pravic in temeljnih svoboščin ter pravne
države. Zato je Komisija že v letu 2001 pripravila predlog Okvirnega sklepa
Sveta o boju proti rasizmu in ksenofobiji, s katerim je določila skupni kazenskopravni
pristop za boj proti tovrstnim pojavom. Zavedajoč se pomena tega akta in
nujnosti njegovega sprejema, si bo Slovenija prizadevala za odpravo zastojev
pri iskanju soglasja med državami članicami ter za njegov sprejem.
Več pravne varnosti za državljane in poslovni sektor
Slovenija se zaveda, da je izboljšanje pravosodnega
sodelovanja in s tem večje stopnje pravne varnosti temeljnega pomena za
evropske državljane, ki potujejo, živijo ali delajo v drugi državi članici.
Zato bo podprla vsa prizadevanja za sprejem Uredbe o sporih majhne vrednosti, Uredbe
Evropskega parlamenta in Sveta o uporabi prava v nepogodbenih razmerjih (Rim II,
ter za dokončno oblikovanje vsebine in sprejem Uredbe Evropskega parlamenta
in Sveta o uporabi prava v pogodbenih obligacijskih razmerjih (Rim I).
Sodelovala bo pri obravnavi Predloga uredbe glede prava, ki se uporablja, in
pristojnosti v zadevah, povezanih z razvezo (Rim III) ter podpirala
napredek in sprejem Uredbe Sveta o pristojnosti, pravu, ki se uporablja, priznavanju
in izvrševanju sodnih odločb ter sodelovanju v preživninskih zadevah.
Aktivno bo sodelovala tudi pri razpravi o zakonodajnih predlogih, ki jih bo
Komisija predložila na podlagi Zelene knjige o premoženjskih razmerjih med
zakonci ter Zelene knjige o dedovanju in oporokah.
Krepitev pravosodnega sistema in praktičnega sodelovanja
Slovenija bo podprla vse normativne in praktične pobude, ki
bodo pripomogle k izboljšanju sodelovanja med pravosodnimi organi tako na
področju kazenskega kot civilnega prava. Na področju praktičnega sodelovanja bo
pozdravila nadaljnja prizadevanja v zvezi z razvojem računalniško podprtega sistema
za izmenjavo informacij o kazenskih obsodbah ter sodelovala pri obravnavi
predloga Okvirnega sklepa Sveta o pripravi in vsebini izmenjave podatkov,
izpisanih iz kazenskih evidenc, med državami članicami. Z neposrednimi
aktivnostmi pri informatizaciji svojega pravosodnega sistema bo prispevala k
splošnemu spodbujanju elektronskega komuniciranja v pravosodnih zadevah
(e-sodstvo), z izobraževanjem slovenskih pravnih strokovnjakov v pravosodju iz
posameznih vsebin pravnega reda EU pa k večji pravni varnosti fizičnih in
pravnih oseb, ki vstopajo v pravna razmerja z čezmejnimi elementi.
Na področju pravosodnega sodelovanja v civilnih,
gospodarskih in kazenskih zadevah si bo Slovenija tudi v prihodnje prizadevala
za krepitev načela vzajemnega priznavanja sodnih odločb, izdanih v drugih
državah članicah, ter načela medsebojnega zaupanja v učinkovitost sodnega
varstva v drugih državah članicah. Na kazensko-pravnem področju se bo v tem
okviru pričela obravnava dveh zakonodajnih aktov: Predlog Okvirnega sklepa o
evropskem nadzornem nalogu v predsodnih postopkih med državami članicami EU ter
Predlog Okvirnega sklepa o priznavanju pogojnih obsodb in alternativnih sankcij
ter zagotavljanju nadzora nad njimi. Poleg tega bo Slovenija posebno pozornost
namenila učinkovitemu izvajanju vseh že sprejetih aktov na teh področjih.
Zunanji odnosi
S sprejemom Strategije o zunanji razsežnosti PNZ
decembra 2005 je EU posebej opozorila na vprašanja globalnih razsežnosti
varnosti, svobode in pravice ter potrebe po razširitvi sodelovanja na države,
ki so zajete v Evropsko sosedsko politiko, zlasti z namenom učinkovitejšega
ukrepanja proti nezakonitemu priseljevanju, prometu s prepovedanimi drogami, trgovanju
z orožjem, terorizmu, organiziranemu kriminalu in korupciji. EU bo posvetila
posebno pozornost krepitvi strateškega sodelovanja na tem področju z Rusijo in
ZDA, s slednjo pa se bodo zaradi izteka začasnega sporazuma začela ponovna pogajanja
o sklepanju Sporazuma o obdelavi in prenosu identifikacijskih podatkov o
letalskih potnikih (t.i. PNR). Slovenija je že ob sklepanju začasnega
sporazuma z ZDA podala posebno izjavo v skladu s členom 24 PEU, da morajo biti
v sporazumu upoštevana ustavna pravila RS.
Civilna zaščita
Slovenija si bo prizadevala za
prenovo in nadgradnjo mehanizma civilne zaščite, tako da bo ta omogočal
koordiniran odziv držav članic in Skupnosti ob pojavu situacij, ki bi zahtevale
njegovo aktiviranje. To velja za nesreče in krize znotraj EU in v tretjih
državah, ne glede na njihov vzrok. Pri tem bo posebno pozornost namenila tudi
izboljšanju sodelovanja z drugimi področji, ki sodelujejo pri celovitem odzivu
Skupnosti na nesreče in krize.
ZUNANJI ODNOSI
Zahodni Balkan
Evropska širitvena agenda se bo v letu 2007 na Zahodnem Balkanu
soočila s tremi pomembnimi izzivi. V ospredju bo še naprej vprašanje oziroma
določitev statusa Kosova. Drugo, s tem povezano vprašanje, je razvoj razmer v
Srbiji in odnosov med EU in s Srbijo, tretji pa razmere v BiH, še posebej v
zvezi s prevzemom lokalnega lastništva v BiH. V letu 2007 se bo nadaljevalo
približevanje držav Zahodnega Balkana na podlagi izpolnjevanja srednje- in
dolgoročnih nalog in ciljev, opredeljenih v Evropskih partnerstvih, ki jih je
EU sklenila s posameznimi državami regije. Izpolnjevanje
stabilizacijskopridružitvenih sporazumov (SAS) in pripadajočih trgovinskih protokolov
je bistveni element, ki ga bo EU upoštevala pri upoštevanju prošenj za
polnopravno članstvo. Sočasno si EU prizadeva za poglobitev stikov med ljudmi
tudi z vizumskimi olajšavami; pogajanja o vizumskih olajšavah z državami
Zahodnega Balkana, ki so se začela 30. novembra 2006, bodo zaključena
predvidoma do junija 2007.
Slovenija se bo že kot članica Tria, seveda pa v času predsedovanja
EU v prvi polovici leta 2008 še naprej zavzemala za to, da politika širitve
ostane visoko na dnevnem redu EU, saj predstavlja najpomembnejši politični
instrument pri stabilizaciji držav Zahodnega Balkana ter pri doseganju napredka
pri strukturnih, gospodarskih in političnih reformah. V kontekstu širitve
Slovenija zagovarja stališče, da imajo države Zahodnega Balkana jasno evropsko
perspektivo, zato bo delovala za njihovo čimprejšnje vključevanje v evropske
integracije na podlagi Solunskih zavez. Obenem se zavzemamo za dosledno
izpolnjevanje kriterijev, ki so bili državam na poti v EU postavljeni kot
pogoj, da države postanejo članice Unije, saj je to v interesu Slovenije,
pomeni pa tudi, da bo Unija lažje integrirala bolje pripravljene članice. Slovenija
si bo prizadevala za pospešen potek približevanja posameznih držav k EU ter za
aktivno pomoč državam regije pri izpeljavi nujnih reform. V tej zvezi velja poudarjati,
da Zahodni Balkan ne more biti predmet razprav o mejah Evrope, saj je ta regija
nedvomno del Evrope. Velika večina sedanjih kandidatk oziroma aspirantk za
članstvo EU prihaja z območja nekdanje SFRJ in zato zaslužijo specifično obravnavo.
Njihova evropska perspektiva pomeni dokončanje konsolidacije in tranzicije
območja, ki sta jih ta procesa zaobšla zaradi vojne v nekdanji Jugoslaviji, bi
pa po številnih kriterijih moralo biti že na višji stopnji evropskih
integracij. Slovenija bo ta vidik še naprej posebej poudarjala in opozarjala na
potencial regije za celotno EU.
Na Zahodnem Balkanu je Makedonija poleg Hrvaške edina država
s statusom kandidatke, vendar brez potrjenega datuma o začetku pristopnih
pogajanj z EU. Slovenija se zavzema za čimprejšnjo določitev datuma za začetek
pogajanj ter pomoč Makedoniji pri izpeljavi reform, saj ostaja evropska perspektiva
glavni motiv za izvajanje reform, pa tudi najpomembnejši temelj nacionalnega
konsenza vseh glavnih političnih sil in obeh narodnosti. Napredek na makedonski
poti proti EU bo ocenjen na podlagi rezultatov nadaljnje implementacije Ohridskega
sporazuma ter reformnih procesov na področju pravosodja, policije, boja proti
korupciji in organiziranemu kriminalu ter gospodarstva.
Posebno pozornost bo Slovenija v regiji namenjala evropski perspektivi
Srbije, ki je izjemnega pomena za stabilnost in napredek na Zahodnem Balkanu.
Slovenija bo pomagala Črni gori pri krepitvi administrativne usposobljenosti
s ciljem čim hitrejše uresničitve njene evropske perspektive.
Vzporedno s krepitvijo lokalnega lastništva bo EU v bodoče morala
delno celo okrepiti svojo prisotnost v regiji. To velja predvsem za BiH, kjer
je za junij 2007 predviden prenos pristojnosti z Visokega predstavnika OHR na
Posebnega predstavnika Evropske unije (EUSR). Tudi na Kosovu naj bi EU
odločilno prispevala v mednarodno civilno misijo ICM ter EVOP operacijo (policija
in pravosodje). Kot članica Tria v letu 2007 bo Slovenija aktivno sodelovala
pri preoblikovanju EU misij v regiji JVE. Pri tem velja najti ustrezno
ravnotežje med načelom »lokalnega lastništva« s strani držav ZB ter nadaljnjega
angažmaja EU kot motorja za izvedbo reform v regiji.
Evropska sosedska politika (ENP)
V prihodnjem letu se bo Slovenija skupaj s predhodnima predsedujočima
ZRN in Portugalsko trudila okrepiti in razširiti področje Evropske sosedske
politike Unije (tako glede svojih vzhodnih kot tudi sredozemskih sosed) s
ciljem doseči politične in ekonomske reforme v državah, ki mejijo na Evropsko
unijo. Velik poudarek bo namenjen ovrednotenju srednjeročnih poročil akcijskih
načrtov in implementaciji akcijskih načrtov ENP, ki so že veljavni; prav tako
napor v smeri polne uporabe novih ENP instrumentov. Čimprej naj bi se dokončala
pogajanja glede novega, razširjenega sporazuma o sodelovanju z Ukrajino. EU bo
tako v prihodnjem obdobju predstavila široko ponudbo različnih oblik
sodelovanja s sosedi, vključno z okrepljenim sodelovanjem znotraj posameznih
področij in podpisom posameznih sektorskih dogovorov. V luči širitve EU s
pridružitvijo Bolgarije in Romunije bo pozornost namenjena tudi razvoju
regionalne dimenzije za regijo Črnega morja.
Barcelonski proces
Slovenija bo odnose z Mediteranskimi partnerkami razvijala tudi
v okviru Barcelonskega procesa. Temeljne usmeritve za nadaljnje aktivnosti
Evro-mediteranskega partnerstva so opredeljene v »Petletnem delovnem programu«,
sprejetem l. 2005 na Vrhu v Barceloni. Njegovo operacionalizacijo predstavljajo
letni delovni programi. Delovni program za leto 2007, ki so ga sprejeli
ministri za zunanje zadeve na VIII. Konferenci v Tampereju na Finskem,
opredeljuje aktivnosti na temeljnih področjih delovanja partnerstva, in sicer:
politični in varnostni dialog (ustvarjanje območja miru, varnosti in
stabilnosti, ob tem prioritetno nadaljevanje bližnjevzhodnega mirovnega
procesa, srečanje ministrov za področje migracij, krepitev vloge civilne družbe,
krepitev vloge žensk, uvajanje mednarodnih standardov v volilnih procesih,
implementacija pravil obnašanja v boju proti terorizmu, izboljšanje delovnih
metod, itd.), gospodarska dimenzija (nadaljevanje pogajanj za sklenitev
regionalnih sporazumov o coni proste trgovine, srečanja ministrov za trgovino, za
finance, za energetiko in za turizem, organiziranje foruma za področje
transporta, oblikovanje stalnega odbora za izvajanje pobude »Horizont 2020« na
področju okolja, oblikovanje ad hoc skupine za proučitev načina okrepitve
dotoka investicij v regijo itd.), področje izobraževanja in socialnega razvoja
(oblikovanje univerzitetnega foruma, lansiranje štipendijske sheme, organiziranje
delavnic o zaposlovanju ter o nalezljivih boleznih) ter medkulturni dialog
(krepitev Fundacije Anna Lindh za medkulturni dialog, projekt krepitve vloge
medijev, izmenjava mladih, formiranje mladinskega parlamenta, srečanje
ministrov za kulturo itd.).
Slovenija bo v luči implementacije »Petletnega delovnega programa«
tvorno sodelovala v izvajanju programa za leto 2007, pri tem pa svoje
aktivnosti usmerila na sooblikovanje programa za leto 2008 tudi v luči
prioritet njenega predsedovanja, kot je medkulturni dialog. Ob tem namerava
aktivno poseči v razpravo o krepitvi delovnih metod partnerstva s pritegnitvijo
držav zahodnega Balkana v Barcelonski proces. Slovenija pripisuje velik pomen
vprašanjem povezanim z varstvom okolja, zato bo tudi v prihodnje aktivna na tem
področju. Vključila se bo v priprave prvega srečanja ministrov za turizem, saj
je skupaj s Portugalsko kosponzorka predloga Maroka za organizacijo srečanja.
Pozorno bo spremljala vrsto drugih področij delovanja ter se glede na interes
in potrebe ustrezno odzivala (migracije, enakost spolov, razminiranje, sodelovanje
univerz, krepitev Fundacije Anna Lindh itd.).
Odnosi z Rusijo
EU bo delovala v smeri krepitve strateškega partnerstva z
Rusijo, ki temelji na skupnih vrednotah in medsebojnem zaupanju, s poudarkom na
partnerstvu na področju zunanje politike in varnostnih zadev, kot tudi na
področju energetike. Poseben napor bo namenjen sklenitvi in implementaciji
novega Sporazuma o partnerstvu in sodelovanju z Rusijo ter nadaljnjemu delu glede
implementacije »road maps« štirih skupnih prostorov.
Srednja Azija
Zaradi velikih nahajališč energentov in relativne bližine EU
bo pozornost usmerjena tudi na regijo Srednje Azije z namenom povečati
stabilnost in politično predvidljivost regije, kot tudi utrditi vidnost in
položaj EU napram drugim vplivnim akterjem v regiji. V letu 2007 bo pozornost
še posebej namenjena pripravi enotne EU strategije za Srednjo Azijo kot tudi
njeni čimprejšnji implementaciji, ki bo temeljila na dvoplastnem pristopu in
sicer regionalnem ter državno-specifičnem. Področja, ki so posebej poudarjena
so ekonomsko-energetsko in transportno sodelovanje, boj proti organiziranemu
kriminalu in terorizmu, stabilizacija razmer v državah regije z bojem proti
revščini, pomočjo pri izobraževanju in s sodelovanjem pri reformi javne uprave
ter sodstva.
Azija
Kot članica Nata in Tria EU bo RS v letu 2007 pozornost in
delovanje v Aziji usmerila v krizna žarišča in sodelovanje s strateškimi
partnerkami EU.
V letu 2007 se bo nadaljevalo izvajanje skupne deklaracije EU-Afganistan
o političnem dialogu. RS bo predvidoma povečala število napotenih vojakov v
ISAF (Natova vojaška mednarodna podporna sila v Afganistanu) iz 54 na 66. Kot članica
Tria bo RS pozorno spremljala dogajanja in razprave v zvezi z nuklearno krizo
na Korejskem polotoku.
Potekala bodo redna letna srečanja na vrhu s strateškimi partnericami
EU Kitajsko, Indijo in Japonsko. Januarja 2007 se začenjajo pogajanja EU –
Kitajska o Sporazumu o partnerstvu in sodelovanju. Okrepil se bo dialog EU z
azijskimi državami v okviru ASEM in z regionalnimi strukturami v regiji (ASEAN
in ARF, SAARC, TAC).
Transatlantski odnosi
Slovenija pripisuje velik pomen transatlantskemu partnerstvu in
si bo tudi v prihodnje prizadevala za njegovo nadaljnjo krepitev. Skupaj s
prihodnjima predsedujočima, Nemčijo in Portugalsko, bo posebno pozornost
posvetila sodelovanju na področjih neširjenja orožja za množično uničevanje,
preprečevanja konfliktov, kriznega upravljanja ter izgradnje miru in pokonfliktne
obnove držav. Prihodnje tri predsedujoče so si zastavile za cilj sprejetje
skupne deklaracije o sodelovanju na področju kriznega upravljanja.
Zagotavljanje spoštovanja vladavine prava in krepitev demokracije v svetu bosta
še nadalje ostala zelo pomembna elementa partnerstva.
Na področju gospodarskega sodelovanja bodo posebne pozornosti
deležni sodelovanje na področju regulative, inovacij in tehnologije, trgovine
in varnosti, energetike, trgov kapitala in intelektualne lastnine.
Bližnji vzhod
Slovenija se bo v luči bližajočega se predsedovanja EU pričela
aktivneje vključevati v napore za celovito rešitev bližnjevzhodnega konflikta.
Pri tem bo še naprej igral vodilno vlogo Bližnjevzhodni kvartet, v katerem
skupaj z ZDA, RF in OZN sodeluje tudi EU. V tem kontekstu bo še posebej
pomembna podpora naporom za oblikovanje nove palestinske vlade, ki bo pripravljena
sprejeti zahteve mednarodne skupnosti ter podpora izvajanju institucionalnih
reform, ki so ključne za normalno delovanje Palestinskih oblasti. EU bo prav
tako vložila dodatne napore za izboljšanje varnostnih in političnih razmer v
Libanonu (Slovenija sodeluje skupaj z ostalimi državami EU v mirovni operaciji
UNIFIL z 12 vojaki) ter gospodarski obnovi države.
Irak
Pomoč pri stabilizaciji razmer v Iraku bo še naprej ena izmed
prioritetnih nalog Slovenije kot tudi celotne EU. V tej luči si bo EU prizadevala
za nadaljnjo krepitev odnosov in sodelovanja z Irakom (tudi z nadgraditvijo
obstoječih sporazumov) in na ta način poskušala prispevati k zagotovitvi
dolgoročne varnosti, stabilnosti ter gospodarske obnove in razvoja države.
Iran
Kot predsedujoča Svetu guvernerjev IAEA bo Slovenija še
naprej skrbno spremljala dogajanje v zvezi z razvojem iranskega jedrskega
programa ter po potrebi tudi vodila razprave o njem v okviru agencije za
jedrsko varnost. Aktivno se bo tudi vključevala v razprave znotraj EU o njenih
odnosih z Iranom.
Afrika
Slovenija se bo po svojih zmožnostih vključevala v napore EU
za nadaljnji razvoj sodelovanja z Afriško unijo in ostalimi regionalnimi
organizacijami ter v preprečevanje in reševanje številnih konfliktov na
kontinentu. Na osnovi Evropske strategije za Afriko tečejo pogajanja za
pripravo Skupne Afrika/EU strategije. V teku so tudi pogajanja o Ekonomskih
partnerskih sporazumih (EPAs – European Partnership Agreements), ki se morajo
zaključiti do konca 2007.
Latinska Amerika
V letu 2007 se bo nadaljeval razvoj odnosov med EU in
Latinsko Ameriko na podlagi zapisanih nalog iz Dunajske deklaracije, ki je bila
sprejeta na IV. Vrhu EU-Latinska Amerika in Karibi maja 2006. Potekala bodo
pogajanja o pridružitvenih sporazumih s Srednjo Ameriko, Andsko skupnostjo in MERCOSUR.
Pogajanja o pridružitvenih sporazumih z Andsko skupnostjo in Srednjo Ameriko se
verjetno ne bodo zaključila do konca 2007, zato bo pritisk na zaključek
pogajanj in podpis sporazumov v času V. Vrha EU-Latinska Amerika in Karibi v Limi
med slovenskim predsedovanjem maja 2008. V letu 2007 bo EU namenila večjo
pozornost tudi razvoju političnega dialoga z dvema največjima državama Latinske
Amerike, Mehiko in Brazilijo; slednja postaja vedno večji globalni igralec na mednarodnem
prizorišču.
Evropska varnostna in obrambna politika
Zagotavljanje miru in mednarodne varnosti bo potekalo v okviru
Skupne zunanje in varnostne politike (SZVP), ki vključuje Evropsko varnostno in
obrambno politiko (EVOP). Osnovo bo še naprej predstavljala Evropska varnostna
strategija (EVS) ter strategije, ki temeljijo na njej in so namenjene boju
proti terorizmu, širjenju orožja za množično uničevanje, regionalnim konfliktom,
organiziranemu kriminalu.
V letu 2007 se bo nadaljeval razvoj strateškega partnerstva med
EU in NATO ter krepitev sodelovanja z glavnimi partnerji (ZDA, Ruska
federacija, Afriška Unija, OVSE in OZN).
Nadaljevale se bodo priprave na EVOP misijo na Kosovu, ki naj
bi pričela z delovanjem po koncu statusnih pogajanj. Potekala bo revizijska
razprava o operaciji ALTHEA in policijski misiji EUPM v Bosni in Hercegovini,
pri čemer se bodo dotaknili možnosti zmanjšanja števila pripadnikov v operaciji
ALTHEA. Revizijska razprava o nadaljnji širitvi/zmanjševanju misij se bo v
naslednjem letu nanašala tudi na operacije EU EUJUST LEX v Iraku, misijo EU BAM
Rafah, EU misijo »Border Support Team« v Moldovi, EUPOL COPPS, pomoč misiji
AMIS, EUPOL KINSHASA in EUSEC DR Kongo. Obstaja možnost, da bo vzpostavljena
tudi nova misija v Afganistanu.
Skupna trgovinska politika
V letu 2007 bo na področjih skupne trgovinske politike eden
poglavitnih ciljev Evropske komisije in partnerskih držav oživitev pogajanj
Razvojne agende iz Dohe v okviru Svetovne trgovinske organizacije (STO), ki so
se julija 2006 prekinila. Skupaj z ostalimi državami članicami STO bo Slovenija
podpirala prizadevanja za progresivno liberalizacijo svetovne trgovine ter za
krepitev pravil in upravljanja multilateralnega trgovinskega sistema s
poudarkom na potrebah držav v razvoju.
V tem letu se bo Slovenija zavzemala za uresničitev Sporočila
o globalni Evropi, ki ga je Evropska komisija izdala v mesecu oktobru 2006.
Sporočilo združuje različne ukrepe glede zunanjih vidikov konkurenčnosti, ki so
pomemben del Lizbonske strategije. V okviru tega bo Slovenija posebno pozornost
namenila trgom za javna naročila, oblikovanju učinkovitega pravnega okvira za
zaščito pravic intelektualne lastnine, novi generaciji sporazumov o prosti
trgovini, in izboljšanju pogojev za dostop na trg v tretjih državah. K slednjemu
naj bi pripomogla tudi prenovljena strategija dostopa na trg, ki naj bi
jo Komisija predstavila v mesecu aprilu 2007. Zunanji vidiki konkurenčnosti
bodo ena izmed glavnih prioritet v času slovenskega predsedovanja Svetu EU.
V letu 2007 se pričakuje Sporočilo Evropske komisije o
rezultatih javnega posvetovanja o zeleni knjigi o trgovinski zaščiti, ki bo
vsebovalo skupne ugotovitve, na podlagi katerih se predvideva opredelitev
nadaljnjih ukrepov za odpravljanje posledic nelojalne trgovinske prakse.
Slovenija se bo zavzemala za uspešno obravnavo zakonodajnega predloga
Uredbe Sveta o uporabi sheme splošnih tarifnih preferencialov – drugi cikel
sheme GSP za obdobje 2009–2011, v skladu z desetletnimi smernicami, ki
izboljšujejo pogoje dostopa na trg EU za blago s poreklom iz držav v razvoju.
V letu 2007 se bodo nadaljevala usklajevanja za sprejem Uredbe
Sveta, ki bi nadomestila Uredbo Sveta (ES) št. 1334/2000 z dne 22.
junija 2000 o vzpostavitvi režima Skupnosti za nadzor izvoza blaga in
tehnologije z dvojno rabo. Izpopolnjen sistem nadzora naj bi okrepil
obstoječ nadzor izvoza, nadzor pa razširil tudi nad tranzit ter »transhipment«,
ter s tem še v večji meri pripomogel k zmanjšanju tveganja širjenja orožja za
množično uničevanje, obenem pa pospeševal trgovino in konkurenčnost evropskih
podjetij na tem področju.
Slovenija bo še naprej aktivno sodelovala in si prizadevala za
dopolnjevanje in oblikovanje pravil, ki bodo zagotovila pravilno uporabo uradno
podprtih izvoznih kreditov, harmonizacijo nacionalnih sistemov ter vzpodbujala
konkurenco med izvozniki, ki temelji na kakovosti proizvodov in storitev in ne
na ugodnejših pogojih uradno podprtih izvoznih kreditov.
Posebna pozornost bo namenjena bilateralnemu in regionalnemu gospodarskemu
sodelovanju ter pogajanjem za sporazume o prosti trgovini s številnimi
pomembnimi partnerji v Aziji in Latinski Ameriki, pa tudi napredku pri
pogajanjih za sporazume z glavnimi strateškimi partnerji kot so države Zahodnega
Balkana, Rusija, Ukrajina in Kitajska. Konec leta 2007 naj bi se predvidoma
tudi zaključila pogajanja za sklenitev sporazumov o gospodarskih partnerstvih,
ki bodo temelj regionalnega povezovanja držav Afrike, Karibov in Pacifika in njihovega
razvoja.
Prav tako si bo Slovenija prizadevala za čim večjo skladnost sodelovanja
z mednarodnimi organizacijami (OZN, STO, OECD …). V okviru tega so visoko na
prioritetni listi prizadevanja Slovenije, da bi postala članica OECD ter
delovnih teles OECD, kjer ima Slovenija še poseben gospodarski interes.
Razvojna pomoč
Evropska unija skupaj z bilateralno pomočjo držav članic zagotavlja
približno polovico vse svetovne uradne razvojne pomoči (ODA), ki jo mednarodna
skupnost namenja državam v razvoju. Glavni cilj politike je zmanjševanje in
postopna odprava revščine. Državam pomaga v boju proti revščini, prizadeva si
za razvoj demokracije, človekove pravice ter njihov gospodarski in socialni
napredek. V letu 2007 si bo EU kot največja donatorka razvojne pomoči preko
proračunskih sredstev EU, sredstev Evropskega razvojnega sklada (EDF – European
Development Fund) in bilateralnih programov držav članic prizadevala povečati
politično vlogo na področju zagotavljanja uradne razvojne pomoči ter pozornost
namenila kvaliteti in posledično učinkovitosti razvojne pomoči EU.
V okviru prizadevanj EU za uresničevanje razvojnih ciljev tisočletja,
sprejetih dokumentov v okviru EU in OZN ter prioritet, določenih v 18-mesečnem
programu nemškega, portugalskega in slovenskega predsedovanja EU, bodo
aktivnosti na področju razvojne pomoči osredotočene na:
-       
izboljšanje učinkovitosti razvojne pomoči v skladu z Evropskim
konsenzom o razvoju,
-       
harmonizacijo in koordinacijo aktivnosti razvojne pomoči EU in držav
članic v okviru Pariške deklaracije,
-       
izpolnjevanje monterreyskih in barcelonskih zavez ter razvojnih
ciljev tisočletja o povišanju sredstev za uradno razvojno pomoč in
-       
izboljšanje koherentnosti razvojnih politik in integracije držav Afrike,
Karibov in Pacifika (AKP) v globalno ekonomijo, vključno z zaključkom pogajanj
o Evropskih partnerskih sporazumih.
Na zasedanju Sveta za splošne zadeve in zunanje odnose oktobra
2006 so se države članice zavezale, da bodo v okviru iniciative »pomoč za
trgovino« (ang. Aid for Trade) kolektivno zagotovile pomoč v višini dveh
milijard evrov letno do leta 2010. Zato bo v letu 2007 poudarek tudi na
zagotavljanju »pomoči za trgovino«, izoblikovana naj bi bila tudi konkretna in
operativna strategija za to obliko pomoči. Poleg tega se februarja 2007 pričakuje
poročilo Evropske Komisije o nadaljnjih ukrepih operacionalizacije pobude o
komplementarnosti in delitvi dela. Poudarek bo tudi na temi »dobro vladanje«,
končani naj bi bili tudi t.i. »strateški dokumenti« za države Afrike, Karibov
in Pacifika. Do konca 2007 morajo države članice EU končati ratifikacijske postopke
za 10. polnjenje EDF.
Slovenija bo v letu 2007 v luči predsedovanja v letu 2008 aktivno
sodelovala pri oblikovanju razvojnih politik na ravni EU. Pri tem bo
zagotavljala usklajenost prioritet znotraj organov EU s svojimi
zunanjepolitičnimi interesi.
Slovenija bo večino svojih finančnih sredstev za razvojno pomoč
namenila preko mednarodnih organizacij, del pa tudi preko proračuna EU.
Bilateralno razvojno sodelovanje Slovenije bo tudi v letu 2007 usmerjeno
predvsem na države Zahodnega Balkana, Vzhodne Evrope in Zakavkazja.
Št. 008-05/04-1/11
Ljubljana, dne 27. marca 2007
EPA 1264-IV
Predsednik
Državnega zbora
Republike Slovenije
France Cukjati, dr. med., l.r.