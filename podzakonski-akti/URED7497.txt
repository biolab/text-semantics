I. SPLOŠNI DOLOČBI
1. člen
(vsebina)
S to uredbo se določajo pristojni organi, obveznosti v zvezi
s sledljivostjo in prilovom modroplavutih tunov Thunnus thynnus (v
nadaljnjem besedilu: modroplavuti tun) v okviru gospodarskega, športnega in
rekreacijskega ribolova, način poročanja Komisiji ter sankcije za kršitve za
izvajanje:
-       
Uredbe (EU) št. 640/2010 Evropskega parlamenta in Sveta z dne
7. julija 2010 o uvedbi programa za dokumentacijo o ulovu modroplavutih
tunov Thunnus thynnus in o spremembi Uredbe Sveta (ES)
št. 1984/2003 (UL L št. 194 z dne 24. 7. 2010, str. 1; v
nadaljnjem besedilu: Uredba 640/2010/EU) in
-       
Uredbe (EU) 2016/1627 Evropskega parlamenta in Sveta z dne
14. septembra 2016 o vzpostavitvi večletnega načrta za obnovo staleža
modroplavutega tuna v vzhodnem Atlantiku in Sredozemskem morju ter
razveljavitvi Uredbe Sveta (ES) št. 302/2009 (UL L št. 252 z dne
16. 9. 2016, str. 1; v nadaljnjem besedilu: Uredba
1627/2016/EU).
2. člen
(izrazi)
Izrazi, uporabljeni v tej uredbi, pomenijo:
1.     
dokument o ulovu modroplavutih tunov je dokument iz 3. in 4. člena
Uredbe 640/2010/EU;
2.     
elektronski sistem dokumentacije o modroplavutih tunih je elektronski
sistem, ki ga upravlja Mednarodna komisija za ohranitev atlantskega tuna;
3.     
gospodarski subjekt je gospodarski subjekt iz predpisa, ki ureja
spremljanje ulova in prodajo ribiških proizvodov;
4.     
prilov modroplavutih tunov je ulov modroplavutih tunov s strani plovil,
ki plujejo pod slovensko zastavo v okviru gospodarskega ribolova ali v okviru
športnega in rekreacijskega ribolova.
II. PRISTOJNI ORGANI
3. člen
(pristojni organi)
(1) Pristojni organi za izvajanje Uredbe 640/2010/EU in
Uredbe 1627/2016/EU so Ministrstvo za kmetijstvo, gozdarstvo in prehrano (v
nadaljnjem besedilu: ministrstvo), Inšpektorat Republike Slovenije za
kmetijstvo, gozdarstvo, lovstvo in ribištvo (v nadaljnjem besedilu:
inšpektorat) in Finančna uprava Republike Slovenije (v nadaljnjem besedilu:
finančna uprava), vsak v skladu s svojimi pristojnostmi.
(2) Ministrstvo v skladu s prvim odstavkom 4. člena
Uredbe 640/2010/EU vpisuje subjekte v elektronski sistem dokumentacije o
modroplavutih tunih.
(3) Pregledovanje in potrjevanje dokumentov o
modroplavutih tunih, vključno s potrjevanjem v okviru elektronskega sistema
dokumentacije o modroplavutih tunih, izvajata inšpektorat in finančna uprava,
in sicer inšpektorat, ko gre za notranjo trgovino in izvoz, ter finančna
uprava, ko gre za uvoz in ponovni izvoz modroplavutih tunov.
4. člen
(potrdilo o ponovnem izvozu modroplavutih tunov)
Pristojni organ za potrjevanje, pošiljanje in shranjevanje
potrdil o ponovnem izvozu modroplavutih tunov v skladu s 6., 7. in
8. členom Uredbe 640/2010/EU je finančna uprava.
III. SLEDLJIVOST MODROPLAVUTIH TUNOV
5. člen
(vpisani subjekti)
(1) Uvoz, izvoz in ponovni izvoz modroplavutih tunov ter
notranjo trgovino z modroplavutimi tuni lahko izvajajo le gospodarski subjekti,
ki so vpisani kot subjekti v elektronskem sistemu dokumentacije o modroplavutih
tunih (v nadaljnjem besedilu: elektronski sistem) za uvoz, izvoz, ponovni izvoz
modroplavutih tunov oziroma notranjo trgovino z modroplavutimi tuni.
(2) Ministrstvo na podlagi vloge stranke za uvoz, izvoz
in ponovni izvoz modroplavutih tunov oziroma notranjo trgovino z modroplavutimi
tuni v elektronski sistem v skladu s 3. in 4. členom Uredbe
640/2010/EU vpiše stranko, ki je registrirana za opravljanje živilske
dejavnosti in je odobren ali registriran obrat za ribiške proizvode v skladu s
predpisi, ki urejajo živilsko proizvodnjo.
(3) Če vloga iz prejšnjega odstavka izpolnjuje pogoje iz
prejšnjega odstavka ter prvega odstavka 4. člena Uredbe 640/2010/EU, se
stranka vpiše v elektronski sistem, in sicer za obdobje petih let od datuma
vpisa. Vpis stranke v elektronski sistem se prekliče, če stranka ne izpolnjuje
več pogojev iz te uredbe in Uredbe 640/2010/EU.
(4) Vpis v elektronski sistem se prekliče tudi, če
stranka izvaja uvoz, izvoz, ponovni izvoz modroplavutih tunov oziroma notranjo
trgovino z modroplavutimi tuni v nasprotju z določbami te uredbe ali če stori
prekršek iz uredbe, ki ureja izvajanje uredbe (EGS), uredb (ES) in uredb (EU)
za določitev prekrškov in sankcij s področja skupne ribiške politike, ter
uredbe, ki ureja izvajanje uredb (ES) o vzpostavitvi sistema Skupnosti za
preprečevanje nezakonitega, neprijavljenega in nereguliranega ribolova, za
odvračanje od njega ter za njegovo odpravljanje, v zvezi z modroplavutim tunom.
(5) Ministrstvo na svoji spletni strani objavi seznam
gospodarskih subjektov, ki so vpisani v elektronski sistem (v nadaljnjem
besedilu: vpisani subjekti).
6. člen
(dokument o ulovu modroplavutih tunov)
(1) Vpisani subjekt pred dokončanjem iztovarjanja,
izvozom in notranjo trgovino za vsako pošiljko modroplavutih tunov, ki je
predmet iztovarjanja, izvoza in notranje trgovine, izpolni dokument o ulovu
modroplavutih tunov v skladu s 3. in 4. členom Uredbe 640/2010/EU tako, da
vnese zahtevane podatke v ustrezne oddelke dokumenta. Dokument se praviloma
izpolni v elektronskem sistemu, če to ni mogoče, pa v pisni obliki. Dokument v
pisni obliki se, takoj ko je to mogoče, vnese v elektronski sistem.
(2) Dokument iz prejšnjega odstavka se pošlje v
potrjevanje inšpektoratu, in sicer tako, da se v elektronski sistem vnese
zahteva za potrditev dokumenta ter se o vloženi zahtevi po elektronski pošti
obvesti inšpektorat.
(3) Pri uvozu modroplavutih tunov finančna uprava
preveri, da pošiljko modroplavutega tuna spremlja dokument o ulovu
modroplavutih tunov, potrjen s strani pristojnega organa.
(4) Dokument iz prvega odstavka tega člena se potrdi, če
je izpolnjen in so, kjer je to predpisano, s strani pristojnih organov potrjeni
vsi zahtevani oddelki tega dokumenta v skladu s 3. in 4. členom Uredbe
640/2010/EU, če so podatki v dokumentu točni ter v skladu s 3. in
4. členom Uredbe 640/2010/EU ter 11. do 17. členom in 56. členom
Uredbe 1627/2016/EU.
(5) Uvoz in izvoz pošiljk modroplavutih tunov oziroma
notranja trgovina z njimi se dovolijo po opravljenem pregledu, in kjer je to
predpisano, potrditvi dokumenta s strani pristojnih organov v skladu s to
uredbo ter 3., 4. in 9. členom Uredbe 640/2010/EU in 56. členom
Uredbe 1627/2016/EU. Pri uvozu ali izvozu se mora dokument predložiti v fizični
obliki.
(6) Če pošiljk modroplavutih tunov ne spremlja veljaven,
ustrezno izpolnjen in potrjen dokument v skladu z določbami te uredbe ter 3.,
4. in 9. členom Uredbe 640/2010/EU ter 11. do 17. členom in
56. členom Uredbe 1627/2016/EU oziroma se pri pregledu pošiljke ugotovi
neskladnost pošiljke z določbami te uredbe, 3., 4. ali 9. členom Uredbe
640/2010/EU oziroma 11. do 17. členom ali 56. členom Uredbe
1627/2016/EU, se uvoz in izvoz modroplavutih tunov oziroma notranja trgovina z
njimi ne dovolijo.
7. člen
(potrdilo o ponovnem izvozu modroplavutih tunov)
(1) Vpisani subjekti pred vsakim ponovnim izvozom
modroplavutih tunov izpolnijo potrdilo o ponovnem izvozu modroplavutih tunov v
skladu z določbami tega člena ter 6. in 7. člena Uredbe 640/2010/EU.
Potrdilo o ponovnem izvozu modroplavutih tunov se praviloma izpolni v
elektronskem sistemu dokumentacije o modroplavutih tunih, če to ni mogoče, pa v
pisni obliki. Potrdilo v pisni obliki se, takoj ko je to mogoče, vnese v
elektronski sistem.
(2) Potrdilo o ponovnem izvozu modroplavutih tunov se
pošlje v potrjevanje finančni upravi, in sicer tako, da se v elektronski sistem
vnese zahteva za potrditev potrdila ter se o vloženi zahtevi po elektronski
pošti obvesti finančno upravo.
(3) Potrdilo o ponovnem izvozu modroplavutih tunov se
potrdi, če so podatki v potrdilu o ponovnem izvozu v skladu s 7. členom
Uredbe 640/2010/EU.
(4) Ponovni izvoz modroplavutih tunov se dovoli na
podlagi potrjenega dokumenta o ponovnem izvozu modroplavutih tunov s strani
finančne uprave. Če pošiljke modroplavutih tunov za ponovni izvoz ne spremlja
ustrezno izpolnjeno in potrjeno potrdilo o ponovnem izvozu modroplavutih tunov
skupaj z ustrezno izpolnjenim in potrjenim dokumentom o ulovu modroplavutih tunov
v skladu s prejšnjim členom ter 3., 4., 6. in 7. členom Uredbe 640/2010/EU
v fizični obliki, se ponovni izvoz modroplavutih tunov ne dovoli.
IV. PRILOV MODROPLAVUTIH TUNOV
8. člen
(pogoji za trženje prilova v okviru gospodarskega ribolova)
(1) Ribolov modroplavutih tunov ni dovoljen.
(2) Prilov modroplavutih tunov se lahko iztovori in trži
v skladu z določbami tega člena in 9. člena te uredbe ter 3. in
4. člena Uredbe 640/2010/EU ter 11. do 17. člena, 30., 31. in
56. člena Uredbe 1627/2016/EU.
(3) Plovila z dovoljenjem za gospodarski ribolov, ki
plujejo pod slovensko zastavo, lahko na posameznem ribolovnem potovanju na
krovu obdržijo, iztovorijo in tržijo količino modroplavutih tunov, ki ne
presega 5 % skupnega ulova po teži na ribolovno potovanje oziroma pri ulovu
tuna in tunu podobnih vrst rib, ki jih upravlja Mednarodna komisija za
ohranitev atlantskega tuna, 5 % skupnega ulova po številu rib.
(4) Prilov modroplavutih tunov, ki presega 5 % skupnega
ulova iz prejšnjega odstavka, ni dovoljen. V primeru takega prilova živih
modroplavutih tunov jih mora kapitan ribiškega plovila nemudoma izpustiti, v
primeru prilova mrtvih modroplavutih tunov pa mora o tem nemudoma obvestiti
inšpektorat in zagotoviti iztovor celih modroplavutih tunov. Inšpektorat mrtve
modroplavute tune zaseže. Kapitan ribiškega plovila mora odstraniti zasežene
modroplavute tune v skladu s predpisom, ki ureja zdravstvena pravila za
živalske stranske proizvode.
(5) Če so izpolnjeni pogoji iz tretjega odstavka tega
člena, se glede trženja modroplavutih tunov imetnik dovoljenja za gospodarski
ribolov vpiše v elektronski sistem v skladu s 5. členom te uredbe. Pred
trženjem vsake pošiljke modroplavutih tunov mora izpolniti dokument in
pridobiti njegovo potrditev s strani inšpektorata v skladu s 6. členom te
uredbe.
9. člen
(nadzorni ukrepi)
(1) Na krovu ribiškega plovila se lahko obdrži, iztovori
in trži prilov modroplavutih tunov v skladu s prejšnjim členom ter
14. členom Uredbe 1627/2016/EU glede najmanjših dovoljenih velikosti
morskih organizmov. Prilov mrtvih modroplavutih tunov, ki ni v skladu s
14. členom Uredbe 1627/2016/EU glede najmanjših dovoljenih velikosti, se
iztovori in zaseže v skladu s četrtim odstavkom prejšnjega člena.
(2) Prilov modroplavutih tunov se zabeleži v skladu s
predpisom, ki ureja spremljanje ulova in prodajo ribiških proizvodov.
(3) Iztovor modroplavutih tunov, ulovljenih kot prilov s
plovili, ki plujejo pod slovensko zastavo, je dovoljen v ribiških pristaniščih
v Izoli, Kopru in Piranu.
(4) Ribiško plovilo, ki ima na krovu prilov
modroplavutih tunov, najmanj eno uro pred predvidenim časom vplutja v ribiško
pristanišče inšpektoratu pošlje obvestilo o prilovu, ki vključuje
identifikacijsko številko in ime ribiškega plovila, ime ribiškega pristanišča,
predvideni čas iztovora ter ocenjeno količino in delež modroplavutih tunov na
krovu.
V. POROČANJE KOMISIJI
10. člen
(poročanje Komisiji)
(1) Finančna uprava poroča Komisiji o izvajanju Uredbe
640/2010/EU, pri čemer zahtevane podatke pridobi od ministrstva in
inšpektorata.
(2) Ministrstvo poroča Komisiji o izvajanju Uredbe
1627/2016/EU, pri čemer zahtevane podatke pridobi od inšpektorata.
VI. ŠPORTNI IN REKREACIJSKI RIBOLOV
11. člen
(športni in rekreacijski ribolov)
(1) Športni ribolov in rekreacijski ribolov
modroplavutih tunov nista dovoljena. Na plovilu ni dovoljeno uporabljati
opreme, ki je namenjena ribolovu modroplavutih tunov.
(2) V primeru prilova živega modroplavutega tuna se
zagotovi izpust živega modroplavutega tuna.
VII. NADZOR
12. člen
(inšpekcijski nadzor)
Nadzor nad izvajanjem te uredbe ter Uredbe 640/2010/EU in
Uredbe 1627/2016/EU izvajata inšpektorat in finančna uprava, vsak v skladu s
svojimi pristojnostmi.
13. člen
(inšpekcijski ukrepi)
(1) Za izvajanje drugega odstavka 3. člena ter
petega in šestega odstavka 9. člena Uredbe 640/2010/EU v zvezi z notranjo
trgovino z modroplavutim tunom in iztovorom ali pretovorom modroplavutega tuna,
uvozom, izvozom ali ponovnim izvozom modroplavutega tuna v Republiko Slovenijo
oziroma iz nje sta pristojna:
1.     
inšpektorat, če gre za notranjo trgovino, iztovor ali pretovor;
2.     
finančna uprava, če gre za uvoz, izvoz ali ponovni izvoz v Republiko
Slovenijo oziroma iz nje.
(2) Inšpektorat in finančna uprava, vsak v skladu s
svojimi pristojnostmi, zasežeta ali odredita neškodljivo uničenje pošiljk
modroplavutih tunov iz šestega odstavka 6. člena, četrtega odstavka 7. člena,
četrtega odstavka 8. člena in prvega odstavka 9. člena te uredbe.
(3) Stroške neškodljivega uničenja plačajo osebe, ki
uvažajo, izvažajo ali izvajajo ponovni izvoz modroplavutega tuna v Republiko
Slovenijo oziroma iz nje ali ki opravljajo notranjo trgovino z modroplavutim
tunom, iztovor ali pretovor modroplavutega tuna na ozemlju Republike Slovenije.
VIII. KAZENSKE DOLOČBE
14. člen
(prekrški)
(1) Z globo od 1.200 eurov do 41.000 eurov se kaznuje za
prekršek pravna oseba, če:
1.     
izvaja uvoz, izvoz, ponovni izvoz modroplavutih tunov ali notranjo
trgovino z modroplavutimi tuni ter ni vpisani subjekt (prvi odstavek
5. člena te uredbe);
2.     
izvaja iztovarjanje, pretovarjanje, uvoz, izvoz, ponovni izvoz
modroplavutih tunov ali notranjo trgovino z modroplavutimi tuni brez ustrezno
izpolnjenega in potrjenega dokumenta, ter kjer je to predpisano, priloženega
potrdila o ponovnem izvozu (drugi odstavek 3. člena Uredbe 640/2010/EU);
3.     
izvaja ribolov modroplavutih tunov v okviru gospodarskega ribolova (prvi
odstavek 8. člena te uredbe);
4.     
iztovori oziroma trži prilov modroplavutih tunov, ki presega 5 %
skupnega ulova po teži oziroma pri ulovu tuna in tunu podobnih vrst rib, ki jih
upravlja Mednarodna komisija za ohranitev atlantskega tuna, 5 % skupnega ulova
po številu rib (tretji odstavek 8. člena te uredbe);
5.     
trži prilov modroplavutih tunov, ki ni v skladu z določbami 14. člena
Uredbe 1627/2016/EU glede najmanjših dovoljenih velikosti (prvi odstavek
9. člena te uredbe);
6.     
ne sporoči prihoda v pristanišče v skladu s četrtim odstavkom
9. člena te uredbe;
7.     
izvaja ribolov modroplavutih tunov v okviru športnega ali rekreacijskega
ribolova in uporablja opremo v nasprotju z določbami 11. člena te uredbe;
8.     
ne opravi neškodljivega uničenja na podlagi odredbe pristojnega
inšpektorja (drugi odstavek 13. člena te uredbe).
(2) Z globo od 420 eurov do 33.000 eurov se za prekršek
iz prejšnjega odstavka kaznuje samostojni podjetnik posameznik ali posameznik,
ki samostojno opravlja dejavnost.
(3) Z globo od 420 eurov do 4.100 eurov se za prekršek
iz prvega odstavka tega člena kaznuje tudi odgovorna oseba pravne osebe ali
odgovorna oseba samostojnega podjetnika posameznika ali posameznika, ki
samostojno opravlja dejavnost.
(4) Z globo od 420 eurov do 1.200 eurov se za prekršek
iz prvega odstavka tega člena kaznuje posameznik.
IX. KONČNI DOLOČBI
15. člen
(prenehanje veljavnosti)
Z dnem uveljavitve te uredbe preneha veljati Uredba o
izvajanju Uredbe Evropskega parlamenta in Sveta o uvedbi programa za
dokumentacijo o ulovu modroplavutih tunov Thunnus thynnus (Uradni list
RS, št. 36/13).
16. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00715-7/2018
Ljubljana, dne 1. marca 2018
EVA 2017-2330-0019
Vlada Republike Slovenije
dr. Miroslav Cerar l.r.
Predsednik