1. SPLOŠNE DOLOČBE
1. člen
(Vsebina in namen sklepa)
(1) Ta sklep določa podrobnejša
pravila v zvezi z likvidnostno pozicijo, ki vključujejo vsebino, obliko, način izračunavanja
in poročanja:
(a)    količnikov likvidnosti za zagotavljanje ustrezne likvidnostne pozicije,
(b)    načrtovanja tokov likvidnosti,
(c)    razmerja
med krediti in vlogami nebančnega sektorja.
(2) Določbe tega sklepa se uporabljajo
za banke, hranilnice, podružnice bank držav članic in podružnice bank tretjih
držav (v nadaljevanju: banke).
(3) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
2. člen
(Opredelitve pojmov)
Za namen tega sklepa veljajo naslednje
opredelitve pojmov:
(a)    "likvidnostna pozicija" je predvidena potreba banke po
likvidnih sredstvih, izražena kot razmerje med dejanskimi in potencialnimi viri
likvidnosti in dejansko ter potencialno porabo likvidnostnih sredstev v istem
obdobju;
(b)    "preostala zapadlost" je obdobje med datumom, za katerega
se izračunava količnik likvidnosti in datumom zapadlosti posameznega finančnega
sredstva ali vira sredstev;
(c)    "likvidnostno tveganje" je tveganje nastanka izgube, če
banka ni sposobna poravnati vseh dospelih obveznosti oziroma je banka zaradi
nezmožnosti zagotavljanja zadostnih sredstev za poravnavo obveznosti ob
zapadlosti prisiljena zagotavljati potrebna sredstva s pomembno višjimi stroški
od običajnih;
(d)    "scenarij upravljanja z likvidnostjo" je na notranjih in
zunanjih predpostavkah ocenjena likvidnostna pozicija banke in na tej podlagi
sprejeti ukrepi z namenom zagotavljanja ustrezne likvidnostne pozicije, ki
vključuje najmanj:
-    
"osnovni scenarij upravljanja
likvidnosti" je scenarij, katerega predpostavke odražajo pričakovano smer
in pogoje poslovanja banke in za katere se z gotovostjo predvideva, da bodo
vplivali na likvidnost banke ob upoštevanju normalnega teka poslovanja;
-    
"scenarij izjemnih situacij" pomeni
scenarij upravljanja z likvidnostjo, katerega predpostavke odražajo drugačne
smeri in pogoje poslovanja kot v osnovnem scenariju oziroma katerih
predpostavke vsebujejo pomembne spremembe dejavnikov, ki vplivajo na likvidnost
banke v smeri poslabšanja.
2.  MINIMALNE ZAHTEVE GLEDE IZRAČUNAVANJA USTREZNE
LIKVIDNOSTNE POZICIJE
3. člen
(Količnik likvidnosti)
(1) Banka mora redno izračunavati
likvidnostno pozicijo. Banka izračunava likvidnostno pozicijo s količnikom
likvidnosti. Količnik likvidnosti je razmerje med vsoto finančnih sredstev v
domači in tuji valuti in vsoto virov sredstev v domači in tuji valuti, glede na
preostalo zapadlost.
(2) Za namen iz prvega odstavka tega
člena mora banka razvrstiti finančna sredstva in vire sredstev po preostali
zapadlosti v dva razreda, in sicer:
(a)    prvi razred: finančna sredstva in viri sredstev s preostalo
zapadlostjo do 30 dni in
(b)    drugi razred: finančna sredstva in viri sredstev s preostalo
zapadlostjo do 180 dni.
(3) Banka mora dnevno izračunavati
količnik likvidnosti za posamezni razred za pretekli delovni dan.
(4) Količnik likvidnosti prvega
razreda mora biti najmanj 1.
(5) Količnik likvidnosti drugega
razreda je informativnega značaja.
(6) Če banka ne dosega zahteve iz
četrtega odstavka tega člena, mora v poročilu o količnikih likvidnosti navesti
razloge za nedoseganje.
4. člen
(Kriteriji za upoštevanje finančnih sredstev)
(1) Banka upošteva finančna sredstva
po naslednjih kriterijih:
(a)    po preostali zapadlosti,
(b)    če so finančna sredstva do dolžnika ocenjena in oslabljena:
-    
posamično, samo finančna sredstva do dolžnikov,
za katere se ne pričakujejo težave pri poravnavanju obveznosti in ki
poravnavajo svoje obveznosti ob zapadlosti oziroma z zamudo do 30 dni,
-    
skupinsko, samo finančna sredstva do dolžnikov,
ki izpolnjujejo pogoje za uvrstitev v skupino A in B po 13. členu Sklepa o
ocenjevanju izgub iz kreditnega tveganja bank in hranilnic,
(c)    samo znesek finančnih sredstev, s katerim prosto razpolaga,
(d)    od zunajbilančnih postavk se upoštevajo samo: 
-  terminski
posli, 
-  pogodbeno
najete kreditne linije ter nečrpani del najetih kreditov, oboje v višini 50  %.
(2) Ne glede na prvi odstavek tega
člena se v izračun ne sme upoštevati finančnih sredstev, ki jih mora imeti
banka zaradi zagotavljanja likvidnih sredstev, potrebnih za izplačilo
zajamčenih vlog.
5. člen
(Kriteriji za vključevanje finančnih
sredstev v oba razreda)
(1) Ne glede na preostalo zapadlost,
banka v oba razreda vključuje naslednja finančna sredstva:
(a)    naložbe,
ki izpolnjujejo kriterije primernosti finančnega premoženja za zavarovanje
terjatev Eurosistema, ki so opredeljeni v splošnih pogojih Banke Slovenije, ki
urejajo izvajanje okvira denarne politike;
(b)    naložbe v druge tuje tržne dolžniške in lastniške vrednostne
papirje in v domače tržne dolžniške vrednostne papirje, ki so uvrščeni v
trgovanje na organiziranem trgu, kakor je določeno z Direktivo 2004/39/ES
Evropskega parlamenta in Sveta in je njihova bonitetna ocena oziroma dolgoročna
bonitetna ocena izdajatelja najmanj BBB (Fitch ali Standard & Poor’s) ali
vsaj Baa2 (Moody's), če z njimi banke upravljajo same, če pa so jih prepustile
v upravljanje drugi domači ali tuji banki oziroma finančni instituciji, pa le v
višini in rokih, ki jih za dostop do likvidnosti predvideva pogodba o
upravljanju;
(c)    naložbe v druge tuje serijske dolžniške vrednostne papirje, katerih
tržna cena je dnevno razpoložljiva in je njihova bonitetna ocena in dolgoročna
bonitetna ocena izdajatelja najmanj BBB (Fitch ali Standard & Poor’s) ali
vsaj Baa2 (Moody's). Kolikor je referenčna množica finančnih instrumentov
sestavljena iz vrednostnih papirjev, mora biti boniteta vsakega najmanj BBB
(Fitch ali Standard & Poor’s) ali vsaj Baa2 (Moody's). Če ne obstaja dnevna
tržna cena, morajo v tej točki navedeni vrednostni papirji imeti ameriško
prodajno opcijo, ki imetniku daje pravico prodaje tega vrednostnega papirja
kadarkoli do njegove zapadlosti, pri čemer je opcija lahko vključena v ta
serijski dolžniški vrednostni papir in omogoča imetniku prodajo tega
vrednostnega papirja njegovemu izdajatelju po vnaprej določeni izvršilni ceni,
ali pa je opcija sklenjena posebej na ta serijski dolžniški vrednostni papir po
vnaprej določeni izvršilni ceni, dolgoročna bonitetna ocena izdajatelja te
opcije pa je najmanj BBB (Fitch ali Standard & Poor’s) ali vsaj Baa2
(Moody's);
(d)    naložbe v dolžniške vrednostne papirje Banke Slovenije,
(e)    naložbe v depozite pri Banki Slovenije.
(2) Med naložbami iz točke (c) prvega
odstavka tega člena banka ne sme upoštevati vrednostnih papirjev, s katerimi se
ne trguje redno na organiziranih trgih ali za katere ni mogoče dnevno preveriti
njihove tržne cene ali za katere izdajatelj ne zagotavlja brezpogojnega odkupa
v roku, krajšem od 30 dni.
(3) Finančna sredstva iz točk (a) do
(c) prvega odstavka tega člena mora banka za potrebe vključevanja v oba razreda
vrednotiti po tržnih cenah. Če za finančno premoženje iz točke (a) prvega
odstavka tega člena ne obstaja tržna cena, ga banka vrednoti po metodi odplačne
vrednosti.
6. člen
(Kriteriji za upoštevanje virov sredstev)
(1) Banka upošteva vire sredstev po
naslednjih kriterijih:
(a)    po preostali zapadlosti;
(b)    vpogledne vloge gospodinjstev in nefinančnih družb v prvem razredu
se upoštevajo v višini 40%;
(c)    vpogledne vloge gospodinjstev in nefinančnih družb v drugem razredu
se upoštevajo v višini 35%;
(d)    od zunajbilančnih postavk se upoštevajo:
-  terminski
posli, odprti nekriti akreditivi, pogodbene odobrene kreditne linije bankam in
nečrpani del odobrenih kreditov, ki ne izpolnjujejo kriterijev primernosti
finančnega premoženja za zavarovanje terjatev Eurosistema, ki so opredeljeni v
splošnih pogojih Banke Slovenije, ki urejajo izvajanje okvira denarne politike,
vse višini 100 %;
-  pogodbeno odobrene kreditne linije komitentom, ki niso banke, razen
kreditnih linij, odobrenih za kritje odprtih akreditivov, se upoštevajo v
višini 20%;
-  izdane garancije, jamstva in stand by akreditivi, odobreni limiti
za tekoče račune in kartice se upoštevajo po preostali zapadlosti v višini 5%.
Obveznost po akreditivih se upošteva v
posameznem razredu v višini nekritega dela po preostali veljavnosti, po
predložitvi dokumentov pa po preostali zapadlosti.
(2) Banka, ki je pridobila dovoljenje
Banke Slovenije za uporabo notranje metodologije za izračun deleža stabilnih
vpoglednih vlog gospodinjstev in/ali nefinančnih družb (v nadaljevanju:
notranja metodologija), lahko namesto uteži iz točke (b) in (c) prvega odstavka
tega člena uporabi uteži, ki jih je izračunala z uporabo notranje metodologije,
vendar uporabljeni uteži ne smeta biti nikoli nižji od 20%.
(3) Če banka ni vzpostavila ali ne
uresničuje trdnega in zanesljivega sistema upravljanja z likvidnostnim
tveganjem, lahko Banka Slovenije banki odredi uporabo višje uteži, kot je
določena v točki (b) in (c) prvega odstavka tega člena.
(4) Z odredbo, s katero banki odredi
ukrep iz tretjega odstavka tega člena, Banka Slovenije določi ukrepe, ki jih
mora opraviti banka, da bi zanjo začele veljati uteži iz točk (b) in (c) prvega
odstavka tega člena.
3. UPORABA NOTRANJE METODOLOGIJE ZA IZRAČUN DELEŽA
STABILNIH VPOGLEDNIH VLOG
7. člen
(Minimalne zahteve za uporabo notranje
metodologije)
(1) Če banka uporablja notranjo
metodologijo za izračun deleža stabilnih vpoglednih vlog gospodinjstev in/ali
nefinančnih družb, mora izpolnjevati naslednje minimalne zahteve:
(a)    razpolagati mora z zanesljivo in točno podatkovno bazo vpoglednih
vlog gospodinjstev in/ali nefinančnih družb, segmentirano glede na značilnosti
vlog,
(b)    upoštevati mora predpostavke, ki odražajo lastnosti posameznih
produktov za izračun deleža stabilnih vpoglednih vlog,
(c)    ustrezno mora upoštevati podatkovno bazo vpoglednih vlog
gospodinjstev in/ali nefinančnih družb pri določitvi predpostavk za izvajanje
osnovnih scenarijev in scenarijev izjemnih situacij,
(d)    veljavnost predpostavk mora testirati z različnimi scenariji in
rezultate testiranj ustrezno implementirati v tekočo politiko upravljanja z
likvidnostnim tveganjem, pri čemer se nabor vnaprej določenih scenarijev izjemnih
situacij testira vsaj četrtletno,
(e)    notranja metodologija mora biti vgrajena v dnevni proces
upravljanja s tveganji banke, pri čemer so rezultati metodologije sestavni del
ugotavljanja, merjenja, obvladovanja in spremljanja likvidnostnega tveganja,
(f)    
obdobje opazovanja podatkov mora biti najmanj
pet let, pri čemer mora banka identificirati morebitna večja nihanja stanj, ki
kažejo na odstopanje od trenda stabilnosti, vsebinsko ovrednotiti njihov vpliv
in ta nihanja ustrezno statistično ovrednotiti,
(g)    redno mora izvajati testiranje za nazaj, tj. naknadno primerjati
ocenjene deleže stabilnih vpoglednih vlog z dejanskimi deleži, pri čemer ne sme
biti pomembnih odstopanj med oceno in dejanskim stanjem.
(2) Banka mora zahteve iz prvega
odstavka tega člena izpolnjevati neprekinjeno od datuma izdaje dovoljenja Banke
Slovenije za uporabo notranje metodologije.
(3) Banka mora najmanj polletno
preverjati ustreznost notranje metodologije. Če deleži stabilnih vlog
gospodinjstev in/ali nefinančnih družb, ocenjeni z notranjo metodologijo,
pomembno odstopajo od dejanskega stanja, mora banka o tem nemudoma obvestiti
Banko Slovenije. Obvestilo mora vsebovati natančen opis vzrokov za odstopanje.
8. člen
(Dovoljenje za uporabo notranje
metodologije)
(1) Banka Slovenije izda dovoljenje za
uporabo notranje metodologije, če banka izpolnjuje minimalne zahteve iz 7.
člena tega sklepa.
(2) Izpolnjevanje pogojev iz prvega
odstavka tega člena banka dokazuje s predložitvijo naslednje dokumentacije v
okviru zahteve za izdajo dovoljenja:
(a)    seznam produktov, ki jih je banka vključila v nabor podatkov za
oceno stabilnosti vlog in opis njihovih lastnosti,
(b)    dokument, v katerem so opisane in analizirane vse predpostavke, ki
jih je banka uporabila v okviru notranje metodologije,
(c)    dokument z natančno opisanimi postopki za operativno izvedbo in
uporabo notranje metodologije,
(d)    dokument, v katerem so opisani scenariji upravljanja z
likvidnostjo, ki jih banka uporablja s posebnim poudarkom na scenarijih
izjemnih situacij, za katere je banka razvila krizne načrte,
(e)    dokument o uporabljenih kriznih načrtih v preteklosti, ki so bili
podlaga za spremembo poslovne politike in
(f)    
poročilo o pregledu notranje metodologije, ki
ga opravi služba notranje revizije.
(3) Banka mora šest mesecev pred
vložitvijo zahteve iz drugega odstavka tega člena obvestiti Banko Slovenije o
tej nameri.
9. člen
(Odvzem dovoljenja za uporabo notranje
metodologije)
Banka Slovenije odvzame dovoljenje za
uporabo notranje metodologije, če banka:
(a)    ravna v nasprotju z odredbo ali odredbo z dodatnimi ukrepi, s
katero ji je bila naložena odprava kršitev pri izpolnjevanju pogojev iz 7.
člena tega sklepa,
(b)    huje krši pogoje iz 7. člena tega sklepa.
3a. NAČRTOVANJE TOKOV LIKVIDNOSTI
10. člen
(Tokovi likvidnosti)
(1) Banka mora v okviru politike
upravljanja s tveganji opredeliti
politiko uravnavanja svoje likvidnostne pozicije, ki zajema tudi podrobno načrtovanje tokov likvidnosti glede na vrsto, obseg in naravo poslov, upoštevaje
tržne in makroekonomske razmere,
v katerih banka posluje.
(2) Načrt tokov likvidnosti, ki ga mora
banka predložiti Banki
Slovenije, mora zajeti denarne odlive in prilive v domači in tuji valuti:
-      
po posameznih dnevih, in sicer za tekoči in
predhodni delovni dan ter za
naslednjih petnajst delovnih dni,
-      
za posamezno obdobje, in sicer do konca
tekočega meseca ter za
obdobje naslednjega meseca.
Banka mora v okviru podatkov za pretekli
delovni dan navesti načrtovane ter dejansko realizirane tokove likvidnosti.
(3) Pri načrtovanju denarnih tokov po
posameznih časovnih obdobjih iz drugega odstavka tega člena mora banka upoštevati
načelo previdnosti, kar pomeni, da:
-      
med denarne odlive vključuje vse obveznosti, ki
lahko zapadejo v izplačilo.
Odlive po posameznih časovnih obdobjih iz naslova vpoglednih vlog in drugih postavk brez zapadlosti banka oceni na podlagi
osnovnega scenarija upravljanja
likvidnosti iz prve alineje točke (d) drugega člena tega sklepa;
-      
med denarne prilive vključuje samo tiste, za
katere banka pričakuje, da
bodo realizirani. Prilive po posameznih časovnih obdobjih iz naslova postavk brez zapadlosti banka oceni na podlagi osnovnega scenarija
upravljanja likvidnosti iz
prve alineje točke (d) drugega člena tega sklepa.
Podatke in predpostavke, na katerih temelji
ocena odliva oziroma priliva
iz naslova postavk brez zapadlosti, mora banka redno preverjati in dokumentirati.
(4) Med denarne odlive se vključujejo
načrtovani odlivi na podlagi
črpanih kreditov (vključno s predvidenimi črpanji iz naslova pogodbeno odobrenih kreditnih linij in okvirnih kreditov), vlog, vrednostnih papirjev,
instrumentov denarne politike,
medbančnih kreditov in drugi odlivi, ki niso zajeti v drugih postavkah, vključno z odlivi iz naslova zunajbilančnih obveznosti.
(5) Med denarne prilive se vključujejo
načrtovani prilivi iz vračil
kreditov in drugih terjatev, vlog, vrednostnih papirjev, instrumentov denarne politike, medbančnih
kreditov in drugi prilivi, ki
niso zajeti v drugih postavkah.
(6) Banka Slovenije lahko od banke zahteva
poročanje dodatnih postavk v
zvezi s programom izredne likvidnostne pomoči (ELA) in mitigacijskimi oziroma kriznimi ukrepi, ki jih banka sprejme za preprečitev oziroma
odpravo likvidnostnih primanjkljajev
oziroma premostitev izrednih likvidnostnih razmer/likvidnostnih kriz ter
ponovno vzpostavitev normalnega likvidnostnega položaja.
3b. MINIMALNE ZAHTEVE GLEDE RAZMERJA MED KREDITI IN VLOGAMI
NEBANČNEGA SEKTORJA
10a. člen
(Razmerje med krediti in vlogami
nebančnega sektorja)
(1) Banka, ki sprejema vloge
nebančnega sektorja, mora zagotavljati ustrezno razmerje med bruto zneskom
kreditov in vlogami nebančnega sektorja izračunano na letnih spremembah stanj
(v nadaljevanju GLTDF). V ta namen banka izračunava GLTDF kot količnik med
letno spremembo stanja bruto zneska kreditov nebančnemu sektorju in letno spremembo
stanja vlog nebančnega sektorja, pri čemer bruto znesek kreditov pomeni znesek
pred upoštevanjem oslabitev.
(2) Banka, ki ima pozitivni
letni prirast vlog nebančnega sektorja, mora ob koncu posameznega četrtletja
izpolnjevati GLTDF, ki je enak ali večji od 0 % (GLTDF >= 0 %). To pomeni, da banke s pozitivnim
letnim prirastom vlog nebančnega sektorja v istem obdobju ne zmanjšujejo obsega
bruto zneska kreditov nebančnemu sektorju.
(3) Pri izpolnjevanju zahtev iz
prejšnjega odstavka, banki eno leto ni potrebno upoštevati:
(a)    povečanja zneska vlog nebančnega sektorja iz naslova prenosa
obveznosti druge banke na banko na podlagi odločbe Banke Slovenije;
(b)    zmanjšanja bruto zneska kreditov nebančnega sektorja iz naslova:
-    
prenosa terjatev na drugo banko na podlagi odločbe
Banke Slovenije;
-    
prenosa terjatev na Družbo za upravljanje
terjatev bank v skladu z Zakonom o ukrepih Republike Slovenije za krepitev
stabilnosti bank;
-    
odprave pripoznanja terjatev zaradi
neizterljivosti, listinjenja ali konverzije v naložbe v kapital dolžnikov iz
naslova teh terjatev.
10b. člen
(Korektivni ukrepi v primeru
neizpolnjevanja zahtev v zvezi z GLTDF)
(1) Če banka ne izpolnjuje zahtev
glede GLTDF iz drugega odstavka 10.a člena, mora:
-      
začeti izračunavati GLTDF na četrtletnih
spremembah stanj (v nadaljevanju: GLTDFq) ter izpolnjevati vrednosti GLTDFq,
kot je opredeljeno v drugem in tretjem odstavku tega člena. GLTDFq banka
izračuna kot količnik med četrtletno spremembo stanja bruto zneska kreditov
nebančnemu sektorju in četrtletno spremembo stanja vlog nebančnega sektorja;
-      
o tem nemudoma obvestiti Banko Slovenije.
(2) V primeru, da banka ne izpolni
zahteve glede GLTDF iz drugega odstavka 10.a člena, mora ob koncu posameznega
četrtletja, ki sledi četrtletju, ko banka ni izpolnila navedene zahteve glede
GLTDF, izpolnjevati GLTDFq, ki:
-      
je v primeru pozitivnega četrtletnega prirasta
vlog nebančnega sektorja enak ali večji od 40 % (GLTDFq >= 40 %).
(3) (črtan)
(4) Če
banka ne izpolnjuje zahteve glede GLTDFq iz drugega odstavka tega člena, mora:
-      
najkasneje po preteku dveh mesecev začeti
izpolnjevati količnik likvidnosti prvega razreda, kot je opredeljen v točki (a)
drugega odstavka 3. člena tega sklepa, brez upoštevanja zastavljenega dela
sklada finančnega premoženja pri Banki Slovenije, vsaj v višini 1;
-      
o tem nemudoma obvestiti Banko Slovenije.
(5) Če
banka po začetku izpolnjevanja zahtev iz četrtega odstavka tega člena ne
izpolnjuje zahteve glede GLTDFq iz drugega odstavka tega člena, mora:
-      
najkasneje po preteku dveh mesecev dodatno
začeti izpolnjevati količnik likvidnosti drugega razreda, kot je opredeljen v
točki (b) drugega odstavka 3. člena tega sklepa, kjer pa lahko med sredstvi
upošteva zastavljen del sklada finančnega premoženja pri Banki Slovenije, vsaj
v višini 1;
-      
o tem nemudoma obvestiti Banko Slovenije.
(6) Če
banka po začetku izpolnjevanja zahtev iz petega odstavka tega člena ne
izpolnjuje zahteve glede GLTDFq iz drugega odstavka tega člena, mora:
-      
najkasneje po preteku dveh mesecev dodatno
začeti izpolnjevati količnik likvidnosti drugega razreda, kot je opredeljen v
točki (b) drugega odstavka 3. člena tega sklepa (brez upoštevanja zastavljenega
dela sklada finančnega premoženja pri Banki Slovenije), vsaj v višini 1;
-      
o tem nemudoma obvestiti Banko Slovenije.
(7) Banka,
ki ima obveznost izpolnjevanja korektivnih ukrepov iz četrtega do šestega
odstavka tega člena, mora te korektivne ukrepe izpolnjevati tudi potem, ko
začne izpolnjevati korektivne ukrepe iz drugega odstavka tega člena. Vsi
korektivni ukrepi, katerih obveznost izpolnjevanja ima banka v skladu s tem
členom, prenehajo veljati, ko banka začne izpolnjevati zahteve glede GLTDF iz
drugega odstavka 10.a člena.
(8) Pri
izpolnjevanju zahtev iz drugega odstavka tega člena banki ni potrebno
upoštevati:
(a)    povečanja zneska vlog nebančnega sektorja iz naslova prenosa
obveznosti druge banke na banko na podlagi odločbe Banke Slovenije;
(b)    zmanjšanja bruto zneska kreditov nebančnega sektorja iz naslova:
-    
prenosa terjatev na drugo banko na podlagi
odločbe Banke Slovenije;
-    
prenosa terjatev na Družbo za upravljanje
terjatev bank v skladu z Zakonom o ukrepih Republike Slovenije za krepitev
stabilnosti bank;
-    
odprave pripoznanja terjatev zaradi
neizterljivosti, listinjenja ali konverzije v naložbe v kapital dolžnikov iz
naslova teh terjatev.
4. NAČRTOVANJE TOKOV LIKVIDNOSTI
(črtano)
5. POROČANJE BANKI SLOVENIJE
11.  člen
(Poročanje)
(1) Banka mora razviti ustrezen sistem
in postopke za izračun in spremljanje likvidnostne pozicije zaradi
izpolnjevanja količnikov likvidnosti.
(2) Banka mora zagotoviti pravilno izračunavanje
in pravočasno poročanje Banki Slovenije v skladu s tem sklepom o:
(a)    količnikih likvidnosti iz tretjega odstavka 3. člena tega sklepa,
(aa) tokovih
likvidnosti iz 10. člena tega sklepa.
(3) Banka mora za izpolnitev
obveznosti iz drugega odstavka tega člena Banki Slovenije predložiti poročila
na obrazcu KL-1 in TL, ki sta sestavni del tega sklepa.
(4) Dnevno poročilo o količnikih
likvidnosti mora banka posredovati Banki Slovenije najpozneje naslednji dan do
12. ure za pretekli dan po elektronski pošti.
(4a) Dnevno poročilo o tokovih likvidnosti
mora banka posredovati Banki
Slovenije najpozneje do 12. ure po elektronski pošti.
(4b) Banka, ki uporabi izvzetje iz tretjega odstavka 10.a
člena oziroma iz osmega odstavka 10.b člena tega sklepa mora Banki Slovenije
predložiti poročilo na obrazcu GLTDF, ki je sestavni del tega sklepa. Poročilo
za pretekli mesec mora banka posredovati Banki Slovenije najpozneje do desetega
delovnega dne v naslednjem mesecu po elektronski pošti.
(5) (črtan)
(6) Guverner Banke Slovenije lahko
izda navodilo za izvajanje tega sklepa.

Obrazec KL-1: Poročilo o količnikih
likvidnosti banke
Obrazec TL: Poročilo o tokovih likvidnosti
Obrazec
GLTDF: Poročilo o količniku GLTDF

Sklep o minimalnih zahtevah za zagotavljanje
ustrezne likvidnostne pozicije bank in hranilnic (Uradni list RS, št. 28/07)
vsebuje naslednje prehodne in končne določbe:
»6. PREHODNE IN KONČNE DOLOČBE
12.  člen
(Uporaba določb
in razveljavitev sklepa)
(1) Naložbe v dolžniške vrednostne
papirje Banke Slovenije iz točke (d) prvega odstavka 5. člena tega sklepa banka
vključuje v izračun količnikov likvidnosti obeh razredov do njihove zapadlosti
oziroma najpozneje do 30. aprila 2007.
(2) Naložbe v depozite pri Banki
Slovenije iz točke (e) prvega odstavka 5. člena tega sklepa banka vključuje v
izračun količnikov likvidnosti obeh razredov do njihove zapadlosti oziroma
najpozneje do 30. marca 2007.
(3) Banka lahko do 31. decembra
2007 v naložbe iz točke (a) prvega odstavka 5. člena tega sklepa vključuje
netržno finančno premoženje, ki ne izpolnjuje kriterija minimalnega
neodplačanega zneska po sklepu Banke Slovenije, ki ureja splošna pravila
izvajanja denarne politike.
(4) Banka lahko v naložbe iz točke (a)
prvega odstavka 5. člena tega sklepa vključuje vse naložbe v dolžniške
vrednostne papirje Republike Slovenije.
(5) Banka lahko do 30. junija
2007 na obrazcu TL poroča samo tokove likvidnosti v domači valuti. O prehodu na
skupno poročanje v domači in tuji valuti banka obvesti Banko Slovenije s prvim
tovrstnim poročilom.
13. člen
(Prenehanje
uporabe sklepa)
Z dnem uveljavitve tega sklepa preneha
veljati Sklep o minimalnih zahtevah za zagotavljanje ustrezne likvidnostne
pozicije bank in hranilnic (Uradni list RS, št. 111/06 in 129/06).
14. člen
(Uveljavitev
sklepa)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o minimalnih
zahtevah za zagotavljanje ustrezne likvidnostne pozicije bank in hranilnic
(Uradni list RS, št. 55/07) vsebuje naslednjo končno določbo:
»4. člen
Ta sklep začne veljati 1. julija 2007.«.

Sklep o spremembi Sklepa o minimalnih zahtevah
za zagotavljanje ustrezne likvidnostne pozicije bank in hranilnic (Uradni list
RS, št. 83/07) vsebuje naslednjo končno določbo:
»2. člen
Ta sklep začne veljati osmi dan po objavi v
Uradnem listu Republike Slovenije.«.

Sklep o spremembi Sklepa o minimalnih zahtevah
za zagotavljanje ustrezne likvidnostne pozicije bank in hranilnic (Uradni list
RS, št. 74/11)
vsebuje naslednjo končno določbo:
»2. člen
Ta sklep začne veljati 1. oktobra 2011.«.

Sklep o spremembah Sklepa o minimalnih
zahtevah za zagotavljanje ustrezne likvidnostne pozicije bank in hranilnic
(Uradni list RS, št. 26/12) vsebuje naslednjo
končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije, uporabljati pa se začne 1. maja
2012.
Ne glede na prvi odstavek tega člena morajo
banke zunajbilančne postavke iz točke (d) prvega odstavka 4. člena Sklepa o
minimalnih zahtevah za zagotavljanje ustrezne likvidnostne pozicije bank in
hranilnic začeti upoštevati v višini 75 % najkasneje s 1. oktobrom 2012,
zahtevo iz 1. člena tega sklepa pa morajo začeti izpolnjevati najkasneje s 1.
aprilom 2013.«.

Sklep o spremembah in dopolnitvah Sklepa o
minimalnih zahtevah za zagotavljanje ustrezne likvidnostne pozicije bank in
hranilnic (Uradni list RS, št. 98/13) vsebuje naslednjo končno določbo:
»5. člen
Ta sklep začne veljati petnajsti dan po
objavi v Uradnem listu
Republike Slovenije, uporabljati pa se začne 1. aprila 2014.«.

Sklep o spremembah Sklepa o minimalnih
zahtevah za zagotavljanje ustrezne likvidnostne pozicije bank in hranilnic
(Uradni list RS, št. 38/14) vsebuje naslednjo končno določbo:
»5. člen
Ta sklep začne veljati petnajsti dan po
objavi v Uradnem listu Republike Slovenije, uporabljati pa se začne
30. junija 2014.«.

Sklep o spremembah Sklepa o minimalnih
zahtevah za zagotavljanje ustrezne likvidnostne pozicije bank in hranilnic
(Uradni list RS, št. 29/15) vsebuje naslednjo končno določbo:
»6. člen
Ta sklep začne veljati petnajsti dan po
objavi v Uradnem listu Republike Slovenije.«.