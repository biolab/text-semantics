1. člen
Ta uredba določa pogoje za podelitev koncesije za opravljanje
gospodarske javne službe pomorske pilotaže, to je strokovnih nasvetov, ki jih
daje poveljniku ladje strokovnjak (pilot) glede vodenja ladje, da se zagotovi
varna plovba v pristaniščih in drugih predelih teritorialnega morja in
notranjih morskih voda Republike Slovenije.
2. člen
Koncedent je Republika Slovenija. 
Koncesionar je lahko le domača pravna oseba, ki je v
Republiki Sloveniji registrirana za opravljanje pomorske pilotaže. 
Koncesionar ne more biti pravna oseba: 
-    
ki je registrirana in/ali opravlja prekladalno in/ali ladjarsko
dejavnost, 
-    
katere ustanovitelj ali lastnik je pravna oseba, ki je registrirana
in/ali opravlja prekladalno in/ali ladjarsko dejavnost.
3. člen
Ladje lahko pilotirajo samo pomorski piloti koncesionarja, ki
so vpisani v poseben seznam, ki se vodi pri Upravi Republike Slovenije za
pomorstvo (v nadaljevanju: register pilotov). 
V register pilotov so lahko vpisani pomorski piloti, ki: 
-    
so slovenski državljani; 
-    
imajo predpisano strokovno usposobljenost, dobo plovbe in strokovni
izpit za pilota; 
-    
imajo opravljen preizkus znanja pilotaže na območju na katerega se
nanaša koncesija; 
-    
so zdravstveno sposobni za opravljanje pomorske pilotaže; 
-    
so družbeniki ali so zaposleni pri koncesionarju. 
Pilotu, ki izpolnjuje vse v prejšnjem odstavku navedene in
druge predpisane pogoje, izda Uprava Republike Slovenije za pomorstvo pilotsko
izkaznico. 
Pilotu, ki ne izpolnjuje več kateregakoli izmed pogojev
opredeljenih v tem členu Uprava Republike Slovenije za pomorstvo odvzame
pilotsko izkaznico in ga izbriše iz registra pilotov.
4. člen
Izjemoma lahko Uprava Republike Slovenije za pomorstvo, na
izrecno prošnjo koncesionarja dovoli, da na določenem območju, za določeno
obdobje ali za določen manever, opravlja za koncesionarja pomorsko pilotažo
pomorščak, ki izpolnjuje samo pogoje iz prve do četrte alinee drugega odstavka
prejšnjega člena. 
Prošnjo za izdajo izjemnega dovoljenja mora koncesionar
nasloviti na Upravo Republike Slovenije za pomorstvo in ji priložiti vsa
dokazila o izpolnjevanju v prejšnjem odstavku opredeljenih pogojev.
5. člen
Pomorsko pilotažo opravlja koncesionar po planu pilotaže, ki
mu ga posreduje Uprava Republike Slovenije za pomorstvo. V primeru, da je za
vplovitev/izplovitev v istem trenutku pripravljenih več ladij, mora pilot
upoštevati vrstni red vplovitev/izplovitev, ki ga določi Uprava Republike
Slovenije za pomorstvo. 
Piloti se izmenjujejo po v naprej določenih turnusih, o
katerih je dolžan koncesionar redno obveščati Upravo Republike Slovenije za
pomorstvo. 
Koncesionar je dolžan Upravi Republike Slovenije za pomorstvo
vnaprej javljati: 
-    
vsako spremembo izmen oziroma turnusov, 
-    
plan dopustov pilotov, 
-    
vsako oddaljitev posameznega pilota za več kot 100 km od sedeža pilotske
postaje. 
Direktor pravne osebe - koncesionarja ali njegov namestnik
morata biti vedno dosegljiva in na razpolago pooblaščenim delavcem Uprave
Republike Slovenije za pomorstvo. 
Koncesionar mora poskrbeti, da je v pilotski postaji javno
izobešen spisek pilotov. 
Stalna pilotska služba mora biti organizirana tako, da je
eden od pilotov vedno v pripravljenosti v prostoru pilotske postaje. Naloge
pilota, ki je v pripravljenosti stalne pilotske službe se podrobneje določijo v
koncesijski pogodbi.
6. člen
Koncesionar je dolžan strokovno usposabljati nove kadre in
skrbeti za dodatno izobraževanje obstoječih. 
Kolikor se že ob sklepanju koncesijske pogodbe ugotovi, da
število pomorskih pilotov, ki izpolnjujejo vse predpisane pogoje, dolgoročno ne
bo zadoščalo za nemoteno opravljanje pilotaže, se koncedent in koncesionar v
pogodbi dogovorita o roku, v katerem bo koncesionar poskrbel za strokovno
usposabljanje dodatnih pomorskih pilotov. 
Če se koncedent in koncesionar o strokovnem usposabljanju
dodatnih kadrov, skladno s prejšnjim odstavkom tega člena ne bosta mogla
dogovoriti, si koncedent pridržuje pravico, da koncesionarju s posebnim
sklepom, ki ga izda Uprava Republike Slovenije za pomorstvo naloži dolžnost
takšnega strokovnega usposabljanja.
7. člen
Koncesionar opravlja pomorsko pilotažo z najmanj dvema
namensko grajenima in opremljenima čolnoma (v nadaljnjem besedilu: pilotinama),
ki mora koncesionar na lastne stroške vzdrževati v brezhibnem stanju. 
Izjemoma lahko Uprava Republike Slovenije za pomorstvo, če v
danem trenutku in iz upravičenih razlogov ni na razpolago nobene od pilotin,
dovoli, da se pilot posluži vlačilca ali drugega plovila za vkrcanje/izkrcanje
na/iz ladje.
8. člen
Koncesionar pridobi izključno pravico opravljanja pomorske
pilotaže na območju teritorialnega morja in notranjih morskih voda Republike
Slovenije.
9. člen
Koncesijo se podeli na podlagi javnega razpisa. 
Javni razpis se objavi v Uradnem listu Republike Slovenije. 
V javnem razpisu se določi zlasti: razpisovalca, predmet
razpisa, rok in vsebino prijave, način vložitve prijave, rok izbire, pogoje, ki
jih mora izpolnjevati koncesionar ter se opredeli sklenitev koncesijske
pogodbe. 
Javni razpis je uspešen tudi, če se nanj prijavi samo en
prijavitelj. 
Če se na javni razpis ne prijavi nihče oziroma noben
prijatevilj ne izpolnjuje predpisanih pogojev, se javni razpis ponovi.
10. člen
O izbiri koncesionarja odloči Vlada Republike Slovenije z
upravno odločbo.
11. člen
Medsebojna razmerja v zvezi z opravljanjem pomorske pilotaže
uredita koncedent in koncesionar s koncesijsko pogodbo. 
Koncesijska pogodba se sklene za nedoločen čas. 
Odpovedni rok se natančneje opredeli v koncesijski pogodbi s
tem, da za nobeno od pogodbenih strank ne more biti krajši od enega leta.
12. člen
Koncesijsko pogodbo v imenu koncedenta sklene Vlada Republike
Slovenije.
13. člen
Način in vire financiranja določa uredba o načinu opravljanja
pomorske pilotaže (Uradni list RS, št. 70/95). 
Pilot da, po opravljeni pilotaži, poveljniku ladje oziroma
osebi, ki ga nadomešča, v podpis potrdilo o opravljeni storitvi pilotaže. 
Na podlagi potrdila iz prejšnjega odstavka tega člena izstavi
koncesionar ladji, oziroma njenemu pomorskemu agentu, nalog za plačilo
opravljene storitve pomorske pilotaže, ki temelji na veljavnih tarifah. 
Odgovornost ladje in pomorskega agenta za plačilo storitev
pomorske pilotaže je solidarna. 
Pred predložitvijo računa pomorskemu agentu pooblaščeni
delavec Uprave Republike Slovenije za pomorstvo z žigom overi nalog za plačilo
in s tem potrdi njegovo skladnost z veljavno tarifo. Tako potrjeni nalog za
plačilo mora pomorski agent plačati koncesionarju najpozneje v roku treh dni po
njegovem prejemu. 
Tuje ladje so ob pogoju vzajemnosti glede plačevanja storitev
izenačene s slovenskimi ladjami.
14. člen
Kot element plačila za podeljeno koncesijo se upošteva tudi
koncesionarjevo izvajanje stalne pilotske službe iz šestega odstavka 5. člena
te uredbe. Drugi elementi plačila se opredelijo v koncesijski pogodbi. 
Koncesionar mora Upravi Republike Slovenije za pomorstvo
nuditi strokovno pomoč v zadevah s svojega delovnega področja.
15. člen
Nadzor nad opravljanjem gospodarske javne službe pomorske
pilotaže izvaja Uprava Republike Slovenije za pomorstvo. 
Nadzor nad finančnim poslovanjem koncesionarja izvaja
Agencija Republike Slovenije za plačilni promet, nadziranje in informiranje.
16. člen
Razmerje med koncedentom in koncesionarjem preneha: 
-    
s prenehanjem koncesijske pogodbe v skladu z zakonom 
-    
z odvzemom koncesije 
-    
s prevzemom koncesionarine gospodarske javne službe v režijo. 
Pogoji in način prenehanja se podrobneje uredijo s
koncesijsko pogodbo s tem, da prenehanje koncesijskega razmerja ne sme
prizadeti pravic uporabnikov in varnosti plovbe, ki terjajo nemoteno in
kontinuirano izvajanje pomorske pilotaže.
17. člen
Ta uredba začne veljati petnajsti dan po objavi v Uradnem
listu Republike Slovenije.
Št. 340-04/95-11/2-8
Ljubljana, dne 23. novembra 1995
Vlada Republike Slovenije
dr. Janez Drnovšek l. r. 
Predsednik