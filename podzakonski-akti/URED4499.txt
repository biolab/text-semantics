I. SPLOŠNI DOLOČBI
1. člen
(podlaga za državni lokacijski načrt)
(1) S to uredbo se v skladu z Odlokom o strategiji
prostorskega razvoja Slovenije (Uradni list RS, št. 76/04) in Uredbo o
prostorskem redu Slovenije (Uradni list RS, št. 122/04) sprejme državni
lokacijski načrt za kablovod 110 kV Pekre–Koroška vrata–Melje (v nadaljnjem
besedilu: državni lokacijski načrt). 
(2) Državni lokacijski načrt je izdelal URBIS, d.o.o.,
Maribor, pod številko projekta 283-DLN/03.
2. člen
(vsebina)
(1) Ta uredba določa ureditveno območje, zasnovo projektnih
rešitev kablovoda, zasnovo projektnih rešitev za urbanistično, arhitekturno in
krajinsko oblikovanje, zasnove projektnih rešitev za križanja z infrastrukturo,
rešitve in ukrepe za varovanje okolja, ohranjanje narave in kulturne dediščine
ter trajnostne rabe naravnih dobrin, postopnost izvedbe, obveznosti
investitorja in izvajalcev ter odstopanja. 
(2) Sestavine iz prejšnjega odstavka so razložene in grafično
prikazane v državnem lokacijskem načrtu, ki je skupaj z obveznimi prilogami na
vpogled pri Ministrstvu za okolje in prostor – Direktoratu za prostor in pri
službah, pristojnih za urejanje prostora, v Mestni občini Maribor.
II. UREDITVENO OBMOČJE
3. člen
(obseg ureditvenega območja)
Ureditveno območje državnega lokacijskega načrta, na katerem
so načrtovani trajni objekti in omejena raba prostora, obsega parcele oziroma
dele parcel z naslednjimi parcelnimi številkami, navedenimi po katastrskih
občinah: 
-       
k. o. PEKRE (0676): 238, 239, 241, 242, 243, 660/1, 268, 267, 266, 663,
271/4, 264, 262/1, 674/1, 673/1, 262/2, 261, 637/1, 354, 355, 357, 358, 359; 
-       
k. o. STUDENCI (0660): 876/1, 876/3, 876/2, 875/3, 875/1, 2413, 871,
870/3, 870/2, 870/1, 869, 868, 867, 866/2, 866/1, 97, 96, 95, 92, 91/1, 90/1,
87/5, 86/2, 86/1, 83, 82, 84/1, 81, 80/6, 80/5, 79, 78/2, 78/1, 78/5, 77, 76,
73, 72, 71, 69/1, 69/2, 58, 57/2, 55, 2411, 52, 51, 50, 49/2, 42, 40, 37, 36,
33, 2279/1, 206, 2278/1, 2278/2, 11/17, 11/20, 11/23, 14, 11/24, 11/25, 221,
11/18, 2311/1, 2/5, 220, 219, 2280, 319/2, 319/1, 2283, 513/2, 512/1, 512/2,
511, 509, 508, 507, 505, 504, 503, 502, 500, 501/1, 495, 496, 493, 492, 491/1,
457, 458, 459, 460, 461, 2320, 464, 463, 462, 465, 466, 2321, 2322, 2324/1,
2326, 474, 475, 473/1, 2284/2; 
-       
k. o. KOROŠKA VRATA (0658): 1826, 2165/1, 1831, 1824/2, 1823/2, 2188/1,
2188/2, 2189; 
-       
k. o. MARIBOR GRAD (0657): 2188; 
-       
k. o. MELJE (0655): 735/1, 713/1, 714, 706, 708, 734/3, 551, 548/3.
4. člen
(funkcije ureditvenega območja)
Ureditveno območje iz prejšnjega člena obsega: 
-       
območje podzemnega voda vključno s telekomunikacijskimi povezavami, 
-       
območje varovalnega pasu in koridorja podzemnega voda, v katerem je raba
prostora omejena, 
-       
območja parcel, na katerih se poseka gozd in grmičevje zaradi gradnje in
vzdrževanja kablovoda, 
-       
območja križanj, prestavitev in drugih ureditev komunalnih, energetskih
in telekomunikacijskih infrastrukturnih objektov, vodov in naprav.
5. člen
(raba zemljišč)
(1) Zemljišča v ureditvenem območju državnega lokacijskega
načrta so glede na zasedbo oziroma omejitev rabe zemljišč opredeljena kot
zemljišča v koridorju podzemnega voda, ki se po končani gradnji vzpostavijo v
prejšnje stanje oziroma se na njih izvedejo nove ureditve v skladu z zahtevami
državnega lokacijskega načrta. Namenska raba zemljišč se ne spreminja,
upoštevajo se pogoji omejene rabe. 
(2) V ureditvenem območju državnega lokacijskega načrta se
dopuščajo rekonstrukcije obstoječih objektov in gradnja novih linijskih
infrastrukturnih objektov, gradnja parkirišč ter postavitev montažnih ograj in
urbane opreme.
6. člen
(omejena raba zemljišč)
(1) Prostorske ureditve v ureditvenem območju kablovoda ne
smejo ovirati gradnje, delovanja in vzdrževanja podzemnega kabla. 
(2) Širina varovalnega pasu kabla je 10 m (2 x 5 m levo in
desno od osi kablovoda), določen pa je kot varnostni pas kablovoda v skladu s
predpisi, ki urejajo vrste zahtevnih, manj zahtevnih in enostavnih objektov,
pogoje za gradnjo enostavnih objektov brez gradbenega dovoljenja in vrsto del,
ki so v zvezi z objekti in pripadajočimi zemljišči. 
(3) Zaradi varstva podzemnega kabla pred poškodbami je treba
ob izvajanju kakršnih koli ureditev upoštevati višinski potek podzemnega voda.
Za vse ureditve v varovalnem pasu je treba pridobiti soglasje lastnika kabla
oziroma izvajalca gospodarske javne službe sistemski operater distribucijskega
omrežja. 
(4) Zaradi varstva podvodnega kabla pred poškodbami je v pasu
5 m od osi podvodnega kabla prepovedano poglabljanje struge in drugi gradbeni
posegi. Čiščenje struge, sidranje plovnih objektov in odstranjevanje mulja
oziroma drugi posegi pa so dopustni samo ob soglasju lastnika kabla oziroma
izvajalca gospodarske javne službe sistemski operater distribucijskega omrežja.
(5) Določanje rabe prostora in izvajanje prostorskih ureditev
se lahko z vidika magnetnega sevanja izvaja v skladu s predpisi, ki urejajo
elektromagnetno sevanje v naravnem in življenjskem okolju. V pasu 2 x 3,25 m
levo in desno od osi kablovoda ni dovoljeno graditi objektov iz prvega območja
povečanega varstva pred sevanjem ali določiti rabe prostora za dejavnosti, ki
povzročajo daljše zadrževanje ljudi na tem območju.
III. ZASNOVA PROJEKTNIH REŠITEV KABLOVODA
7. člen
(tehnične rešitve in umestitev v prostor)
(1) Kablovod 110 kV Pekre–Koroška vrata–Melje se izvede v
dveh odsekih, in sicer od razdelilne transformatorske postaje (v nadaljnjem
besedilu: RTP) Pekre do RTP Koroška vrata kot podzemni kabel in od RTP Koroška
vrata do RTP Melje večinoma kot podvodni kabel. 
(2) Dolžina trase med RTP Pekre in RTP Koroška vrata je 3800
m. Na tem delu se v celoti uporabijo zemeljski kabli. Kabelska trasa poteka iz
polja AE12 v RTP Pekre vzporedno z vzhodno stranjo stikališča RTP Pekre prek
lokalne dovozne ceste in kmetijskih površin, prečka Limbuško cesto in v
nadaljevanju poteka 3 m od vzhodnega roba Lesarske ceste, križa železniško
progo Ruše–Maribor in poteka vzporedno na razdalji 13–15 metrov. V nadaljevanju
trasa preide v gozd, zavije proti severu in poteka ob zahodni strani
Borovnikove ulice do križišča z Lavtarjevo cesto. Nato poteka naprej ob
severnemu robu Lavtarjeve ceste, prečka opuščeni industrijski tir ob križišču z
Obrežno cesto in se prek gozdne strmine spusti do Adamičeve ulice. Od križanja
z Adamičevo ulico poteka prek gozda do Drave in po obrežni poti do Koroškega
mosta. Prehod čez most se izvede s polaganjem kablov prek že položenih uvodnih
PE-cevi v kineto mosta. Kabelska trasa po prečkanju Koroške ceste preide v
kabelske prostore RTP Koroška vrata. 
(3) Odsek med RTP Koroška vrata in RTP Melje dolžine 2700 m
se izvede delno s polaganjem v jarek, večinoma pa s polaganjem kablov v rečno
strugo reke Drave. Takoj po izhodu iz kabelskega prostora RTP Koroška vrata se
kabelska trasa spusti pravokotno po strmem bregu do reke Drave. Kabel se ob
prehodu v rečno korito položi v zaščitne PE-cevi v dolžini približno do 20 m,
na preostalem delu trase po rečnem dnu pa se kabel namešča na rečno dno
približno 20 m od levega brega in pred RTP Melje križa cesto na Oreškem
obrežju.
8. člen
(tehnični pogoji urejanja)
(1) Na odseku RTP Pekre–RTP Koroška vrata se uporabijo
zemeljski kabli, na odseku RTP Koroška vrata–RTP Melje pa kabli za nameščanje v
vodo. Prenosni moči obeh odsekov sta 100 MVA. Uporabijo se enofazni kabli z
izolacijo iz omreženega polietilena. 
(2) Minimalna globina polaganja kabla v zemljo je 1,2 m,
odvisno od globine se kabli lahko polagajo v ravninski ali trikotni formaciji.
Pri križanjih cest in podzemne komunalne infrastrukture se kabel namesti v
zaščitne PE-cevi. Ob podzemnem kablu se izvede kabelska kanalizacija za
upihovanje optičnih telekomunikacijsko kablov. 
(3) Kabel se ob prehodu v rečno korito položi v zaščitne
PE-cevi. Vsi posegi v elemente obrežnega zavarovanja se načrtujejo in izvedejo
tako, da se ne zmanjša njegova zavarovalna funkcija. 
(4) Podvodni kabel se namesti na rečno dno in zaščiti z
dodatno obtežitvijo kabla.
IV. ZASNOVA PROJEKTNIH REŠITEV ZA URBANISTIČNO, ARHITEKTURNO
IN KRAJINSKO OBLIKOVANJE
9. člen
(krajinske ureditve)
(1) Projekt za pridobitev gradbenega dovoljenja za ureditve,
načrtovane z državnim lokacijskim načrtom, mora vsebovati načrt krajinske
arhitekture. Načrt krajinske arhitekture mora vsebovati predvsem rešitve pred
poškodbami obstoječih kakovosti na območju gradnje ter sanacijo prizadetih
gozdnih in kmetijskih površin. 
(2) Vse poseke gozdne vegetacije je treba izvesti selektivno:
s trase kablovoda se odstrani vsa vegetacija, v koridorju pa se odstrani samo
drevesna vegetacija, ki ogroža kabel s koreninskim sistemom. 
(3) Po položitvi kabla se v varovalnem pasu preprečuje rast
drevesne vegetacije, ki bi ogrožala kabel s koreninskim sistemom.
V. ZASNOVE PROJEKTNIH REŠITEV ZA KRIŽANJA Z INFRASTRUKTURO
10. člen
(skupna določba)
(1) Pred izvedbo vseh posegov je treba določiti lego vseh
komunalnih in energetskih vodov ter omrežja zvez, jih zakoličiti in ustrezno
zaščititi. 
(2) Projektiranje in gradnja komunalne, energetske in
telekomunikacijske infrastrukture morata potekati v skladu s projektnimi pogoji
posameznih upravljavcev. 
(3) Detajli križanja, morebitne prestavitve in drugi posegi,
potrebni na infrastrukturnem omrežju, se natančno obdelajo v projektni
dokumentaciji za pridobitev gradbenega dovoljenja oziroma za izvedbo. 
(4) Za dopustna odstopanja po tej uredbi se lahko štejejo vse
rešitve, ki so posledica ugotovitve natančnih potekov in lege ter ustreznih
tehničnih rešitev. Prav tako so dopustna vsa križanja predvidenih komunalnih
vodov s traso kablovoda, vendar mora investitor pridobiti soglasje investitorja
kablovoda oziroma njegovega upravljavca.
11. člen
(križanje prometnic)
(1) Vsa križanja cest se izvedejo v skladu s pogoji
upravljavcev cest. V sklopu izdelave projektne dokumentacije za pridobitev
gradbenega dovoljenja je treba izdelati projekt križanj kablovoda s cestami, ki
mora zajeti tudi vse posege v varovalni pas ali cestno telo. 
(2) Kablovod križa oziroma poteka delno v mestnih cestah in
ulicah. Na odseku RTP Pekre–RTP Koroška vrata poteka v trasi Koroškega mosta v
že predvidenem koridorju (G1-1/1468) in prečka Limbuško cesto (R2-435/1431).
Prečkanje se izvede s podvrtanjem v zaščitni cevi. Zaščita se izvede tudi na
mestu prečkanja načrtovane ceste »podaljšek Ceste proletarskih brigad«.
12. člen
(križanje železnice)
Križanje železniške proge Maribor–Ruše se izvede s
podvrtanjem in ustrezno zaščito kablovoda. Pri izvedbi se upošteva načrtovana
dvotirnost in elektrifikacija proge.
13. člen
(kanalizacija)
Kablovod na delu, kjer poteka po ulicah, križa oziroma poteka
vzporedno z obstoječo kanalizacijo. Križanje se izvede v skladu z občinskim
pravilnikom o tehnični izvedbi javnega kanalizacijskega sistema ter v skladu s
tehničnimi in splošnimi pogoji.
14. člen
(vodovodno omrežje)
(1) Kablovod križa oziroma poteka vzporedno z obstoječimi
vodovodnimi cevovodi in hišnimi priključki ter načrtovanim primarnim cevovodom
DN 700 Selniška dobrava–Maribor. 
Križanja se izvedejo v skladu z občinskim
pravilnikom, ki ureja tehnično izvedbo vodovodnih objektov in naprav,
pravilnikom, ki ureja oskrbo s pitno vodo, upoštevanjem katastra vodovodnih
naprav in objektov ter v skladu s tehničnimi in splošnimi pogoji. Na mestu
križanja kablovoda in primarnega cevovoda se kablovod položi oziroma zaščiti
tako, da ni potrebna kasnejša medsebojna prilagoditev. 
(2) Med gradnjo je potrebno zagotoviti nemoteno oskrbo in
požarno zaščito ter po potrebi izvesti nadomestne cevovode in priključke.
15. člen
(elektroenergetsko omrežje)
(1) Kablovod križa oziroma poteka vzporedno z obstoječim
elektroenergetskim omrežjem v upravljanju Elektro Maribor in ELES-a. 
(2) Vsa križanja se izvedejo v skladu s tehničnimi in
splošnimi pogoji. Morebitne prestavitve se obdelajo v projektni dokumentaciji
za pridobitev gradbenega dovoljenja.
16. člen
(plinovodi)
(1) Predviden kablovod križa oziroma poteka vzporedno s
plinovodnim omrežjem v upravljanju Plinarne Maribor in Geoplina. 
(2) Zaščite plinovodnega omrežja je treba izvesti na
naslednjih plinovodih: 
I.      
Plinovodno omrežje v upravljanju Geoplina: 
- 
kablovod križa in poteka vzporedno z obstoječim plinovodom 10 000 za
Intes (premer 250 mm, tlak 6 barov), ki poteka v Oreškem nabrežju in po Lentu.
Križanje se nahaja pri poteku kablovoda iz RTP Melje, kjer je predvidena
izgradnja podzemne betonske kinete. Vzporeden potek je na odseku, kjer je
kablovod položen v reko Dravo; 
- 
kablovod križa tudi obstoječi plinovod 20 000 MRP Maribor–MRP Ruše
(premer 100 mm, tlak 10 barov); 
- 
pri križanju in vzporednem poteku je treba projektni dokumentaciji za
pridobitev gradbenega dovoljenja oziroma za izvedbo zagotoviti naslednje pogoje:
a)     določiti
natančno lego in globino plinovoda na mestih križanja, 
b)     izdelati
ustrezen elaborat križanja, 
c)     predvideti
posebne pogoje izvedbe v pasu 2 x 5 m, 
d)     upoštevati
pogoje križanja (zaščitna cev min. 3 m od osi plinovoda na vsako stran
plinovoda, pri vzporednem poteku odmik min. 3 m); 
- 
pri izvedbi del je treba zagotoviti nadzor upravljavca; 
II.     
Plinovodno omrežje v upravljanju Plinarne Maribor: 
- 
kablovod križa oziroma poteka vzporedno z obstoječim plinovodnim
omrežjem v posameznih ulicah; 
- 
križanje in vzporeden potek je treba izvesti v skladu s pravilnikom, ki
ureja plinovode s tlakom do 16 barov. Na terenu je treba določiti natančno lego
plinovodov. Pri izvajanju del v bližini plinovoda je treba zagotoviti nadzor
upravljavca.
17. člen
(vročevod)
Kablovod križa predviden vročevod 2 x DN 300/500 na odseku
čez Koroški most. Križanje se izvede v konstrukciji mosta, kjer je že predviden
prostor za potek kablovoda.
18. člen
(telekomunikacijsko omrežje)
Kablovod križa oziroma poteka vzporedno z obstoječim telekomunikacijskim
omrežjem (kablovodi, prostozračno omrežje, komunikacijski kablovodi Dravskih
elektrarn Maribor in elektro Slovenije). 
Vsa križanja se izvedejo v skladu s pogoji upravljavca.
Detajli križanj in potrebne prestavitve se obdelajo v projektni dokumentaciji
za pridobitev gradbenega dovoljenja.
19. člen
(omrežje kabelskih televizij)
Kablovod križa oziroma poteka vzporedno z obstoječim omrežjem
kabelskih televizij KRS Rotovž in Tabor. Vsa križanja je treba izvesti v skladu
s pogoji upravljavca. Detajli križanj in potrebne prestavitve se obdelajo v
projektni dokumentaciji za pridobitev gradbenega dovoljenja.
VI. REŠITVE IN UKREPI ZA VAROVANJE OKOLJA, OHRANJANJE NARAVE
IN KULTURNE DEDIŠČINE TER TRAJNOSTNE RABE NARAVNIH DOBRIN
20. člen
(varovanje na območjih kmetijskih in gozdnih zemljišč)
(1) Gradbena dela na kmetijskih zemljiščih je treba izvajati
pred obdobjem najbolj intenzivnih kmetijskih opravil ali po njem. Med gradnjo
se zagotovi sodelovanje z lastniki zemljišč, ki so v začasni uporabi, dostop na
njihova kmetijska zemljišča in ustrezno ravnanje z rodovitno zemljo. Po končani
gradnji se kmetijska zemljišča usposobijo za kmetijske namene. 
(2) Za varovanje gozdnih zemljišč je treba upoštevati
naslednje pogoje: 
-       
preprečeno mora biti vsako nepotrebno zasipanje in odstranjevanje
podrasti, 
-       
posegi v gozd morajo biti izvedeni tako, da bo povzročena kar najmanjša
škoda na gozdnem rastju in tleh, 
-       
v neposredni bližini posegov je treba kar najbolj ohraniti naravno
stanje gozda, 
-       
sečnja gozda mora biti izvedena strokovno po odkazilu sečnje, ki ga da
pristojni predstavnik Zavoda za gozdove, 
-       
pri čiščenju koridorja v gozdnem prostoru se ne smejo uporabljati
arboricidi in herbicidi. 
(3) Investitor mora med gradnjo in po izvedbi posega
omogočiti gospodarjenje z gozdom in dostop do sosednjih gozdnih zemljišč pod
enakimi pogoji kakor pred načrtovanimi posegi.
21. člen
(ohranjanje narave)
(1) Pri načrtovanju in izvajanju del se upoštevajo usmeritve,
izhodišča in pogoji za varstvo naravnih vrednot ter ohranjanje biotske
raznovrstnosti, kakor so navedeni v strokovnem gradivu Naravovarstvene smernice
(ZRSVN, OE Maribor, februar 2004). 
(2) Za ohranjanje narave in naravnih vrednot se upoštevajo
naslednji pogoji: 
-       
na ekološko pomembnem območju Drave z obrežji se dela izvajajo tako, da
se čim manj poškoduje obvodna vegetacija, 
-       
posegi in gradbena dela na območju Drave z obrežji se ne smejo izvajati
med vegetacijsko in gnezditveno sezono (izvajanje se dovoli v času od julija do
novembra), poseganje v prostor se mora kar najbolj prilagoditi življenjskemu
ciklu živali. 
(3) Poleg pogojev iz prvega in drugega odstavka tega člena je
treba upoštevati še naslednje: 
-       
gradnja ne sme prizadeti naravno ohranjenih območij, na katerih niso
neposredno predvideni posegi ali gradbišča, 
-       
za zasaditev je treba uporabljati predvsem avtohtono vegetacijo.
22. člen
(varovanje tal)
(1) Posege med gradnjo je treba izvesti tako, da je prizadeta
čim manjša površina tal. Za začasne prometne in gradbene površine se uporabi
obstoječe infrastrukturne površine in površine, na katerih so tla manj
kakovostna. 
(2) Rodovitni del prsti se ustrezno odstrani in deponira
tako, da se ohrani rodovitnost in količina ter se uporabi za rekultivacijo
poškodovanih in manj kakovostnih tal. Prepreči se mešanje živice z mrtvico,
rodovitna zemlja pa se odlaga na največ 1,2 m visoke nasipe. 
(3) Površine, ki so bile med gradnjo razgaljene, je treba
ponovno zasuti, površinsko komprimirati, humusirati in zatraviti. 
(4) Pri gradnji je treba uporabljati prevozna sredstva in
gradbene stroje, ki so tehnično brezhibni, ter le materiale, za katere
obstajajo dokazila o njihovi neškodljivosti za okolje. S prevoznih poti,
gradbenih površin in deponij gradbenih materialov je treba preprečiti emisije
prahu z vlaženjem teh površin ob sušnem in vetrovnem vremenu. S teh površin je
treba tudi preprečiti odtekanje voda na kmetijske obdelovalne površine.
23. člen
(varstvo voda)
(1) Zaradi gradnje kablovoda se kakovost voda in vodni režim
na vplivnem območju ne smeta poslabšati. Posegi v obrežno zavarovanje ne smejo
vplivati na funkcijo zavarovanja in intervencijskih poti na njem ter se
natančno obdelajo v projektni dokumentaciji za pridobitev gradbenega dovoljenja
oziroma za izvedbo. 
(2) Izvajalec del mora imeti pripravljen načrt za takojšnje
učinkovito ukrepanje ob morebitnem izlitju polutantov (goriva, olja in druge
suspenzije, škodljive za vodne vire). 
(3) Pri gradnji in izkopih gradbenih jam za podzemni kabel je
treba preprečiti morebitna izlitja nevarnih snovi v gradbeno jamo oziroma
podtalnico. 
(4) Dela v Dravi se ne smejo izvajati v drstni dobi ribjih
vrst (od aprila do junija). 14 dni pred začetkom gradnje je treba obvestiti
Ribiško družino Maribor o predvidenem začetku in poteku del ter jo sproti
obveščati o vsakem posegu v vodotok in brežino ter omogočiti intervencijski
odlov rib. 
(5) Na območju varstvenih pasov vodnih virov je med gradnjo
treba upoštevati varstvene režime in ukrepe iz predpisa, ki ureja zaščito
vodnih virov.
24. člen
(varovanje kulturne dediščine)
Trasa ne posega v evidentirana območja kulturne dediščine.
Investitor mora zagotoviti izvedbo predhodnih arheoloških raziskav na celotni
trasi (razen na delih, kjer gre za potek po že devastiranem prostoru, tam je
obvezen arheološki nadzor), izvedbo zaščitnih izkopavanj potencialno odkritih
nahajališč, vključno z vsemi poizkopavalnimi postopki, in stalen nadzor nad
zemeljskimi deli. Vsaj sedem dni pred začetkom del je o tem treba obvestiti
pristojno enoto Zavoda za varstvo kulturne dediščine Slovenije.
25. člen
(varstvo pred hrupom)
Med gradnjo ne smejo biti presežene predpisane ravni hrupa,
upoštevani morajo biti ukrepi za varovanje pred hrupom.
26. člen
(varstvo pred elektromagnetnim sevanjem)
Vsi objekti in naprave, ki predstavljajo vire
elektromagnetnih sevanj, morajo biti načrtovani in izvedeni tako, da bodo
vplivi na okolje čim manjši.
27. člen
(varstvo zraka)
(1) Gradnja mora biti organizirana in izvajana tako, da se
kar najbolj prepreči dodatno onesnaženje zraka. 
(2) Med gradnjo je treba upoštevati naslednje ukrepe: 
-       
vlaženje sipkih materialov in nezaščitenih površin v suhem in vetrovnem
vremenu, 
-       
preprečevanje nekontroliranega raznašanja materiala z gradbišč, tudi s
čiščenjem vozil pri vožnji z gradbišč na javne prometne površine, 
-       
upoštevanje emisijskih norm za gradbeno mehanizacijo in vse naprave, ki
se uporabljajo za gradnjo.
28. člen
(varstvo pred požarom)
Požarna varnost obstoječih objektov se zaradi gradnje in
obratovanja kablovoda ne sme poslabšati. Vsi objekti in območja morajo imeti
med gradnjo zagotovljen dovoz za intervencijska vozila in površine za uporabo
gasilnih naprav, preskrba s požarno vodo ne sme biti okrnjena.
VII. POSTOPNOST IZVEDBE
29. člen
(faze izvedbe)
(1) Načrtovani posegi se lahko izvajajo v dveh funkcionalno
zaključenih celotah: med RTP Pekre in RTP Koroška vrata ter med RTP Koroška
vrata in RTP Melje. 
(2) Dopustne so tudi delitve na manjše zaključene
funkcionalne celote, ki predstavljajo posamezne zaključene rešitve (križanja
infrastrukturnega omrežja, prestavitve infrastrukturnega omrežja ipd.).
VIII. OBVEZNOSTI INVESTITORJEV IN IZVAJALCEV
30. člen
(monitoring)
(1) Investitor zagotovi celosten načrt za monitoring med
gradnjo in obratovanjem kablovoda, kakor je določen v Poročilu o vplivih na
okolje (Acer, d.o.o., Novo mesto, št. proj. S-1/06). 
(2) Pri določitvi monitoringa se smiselno upoštevajo točke
izvedenih meritev ničelnega stanja. V delih, kjer je to mogoče, se monitoring
prilagodi ter uskladi z drugimi obstoječimi državnimi in lokalnimi spremljanji
stanj kakovosti okolja. Monitoring se izvede v skladu s predpisi, ki urejajo
področje prvih meritev in trajnih obratovalnih spremljanj elektromagnetnega
sevanja in hrupa ter pogoje za njihovo izvajanje, in usmeritvami, določenimi v
Poročilu o vplivih na okolje. Rezultati monotoringa so javni. 
(3) Dodatni ustrezni zaščitni ukrepi, ki jih mora investitor
izvesti na podlagi rezultatov monitoringa, so: 
-       
dodatne tehnične in prostorske rešitve, 
-       
sanacije poškodovanih območij, naprav ali drugih prostorskih sestavin, 
-       
sprememba rabe prostora, 
-       
drugi ustrezni ukrepi.
31. člen
(obveznosti investitorja in izvajalca)
(1) Dovozne poti do trase morajo kar se da najbolj potekati
po obstoječih cestah in poteh. Po izvedenih gradbenih delih je treba vse
površine vrniti v prejšnje stanje. 
(2) Dovozne poti, ki so bile narejene izključno zaradi
gradnje, se ponovno uredijo v tako stanje, kakršno je bilo pred graditvijo,
razen če se investitor z lastnikom ne dogovori drugače. 
(3) Po končani gradnji je treba sanirati morebitne poškodbe,
nastale zaradi gradnje na okoliškem gozdnem drevju in na gozdnih prometnicah
ter začasnih gradbenih površinah in odstraniti ves neporabljen material. Med
sanacijo kmetijskih zemljišč po gradnji se mora izvesti tudi sanacija vseh
sistemov za odvodnjavanje oziroma namakanje kmetijskih zemljišč, ki bodo zaradi
gradnje prekinjeni ali poškodovani. 
(4) Morebitni odvečni odkopni material, ki bi nastal pri
gradnji, se mora uporabiti za sanacije tal ali odložiti zunaj ureditvenega
območja na površine, ki se uporabljajo ali so predvidene za deponiranje
materiala.
32. člen
(organizacija gradbišča)
(1) Organizacija gradbišča je omejena na ureditveno območje. 
(2) Za potrebe gradbišča se uporabijo obstoječe ceste in
poti, novih dostopnih poti naj bo čim manj. 
(3) Poleg obveznosti, navedenih v prejšnjih členih, so
obveznosti investitorja in izvajalca med gradnjo tudi: 
-       
ustrezna ureditev vseh cest, ki bi morebiti služile obvozu ali prometu
med gradnjo pred začetkom del, po končani gradnji pa sanacija vseh poškodb, 
-       
ustrezna zaščita infrastrukturnih objektov, naprav ter drugih objektov
ter sanacija poškodb, 
-       
ob morebitni nezgodi zagotoviti takojšnje ukrepanje ustrezno
usposobljenih delavcev.
33. člen
(razmejitev in primopredaja)
Razmejitev investicij ter primopredaja med upravljavcem
kablovoda in upravljavci vseh objektov in naprav, ki jih investitor ne prevzame
v upravljanje, se določi na podlagi predpisov, ki urejajo posamezno področje
infrastrukture.
34. člen
(dodatne obveznosti)
(1) Poleg obveznosti, navedenih v prejšnjih členih, so
obveznosti investitorja in izvajalcev tudi: 
-       
pred začetkom gradnje evidentirati stanje obstoječe infrastrukture
skupaj z upravljavci, 
-       
med gradnjo zagotoviti nemoteno komunalno in energetsko oskrbo objektov
po obstoječih infrastrukturnih objektih in napravah, 
-       
kriti stroške zaradi zaščite, prestavitve, nadzora, zakoličenja tras,
spremembe tehnične dokumentacije obstoječe infrastrukture in morebitnih
poškodb, prekinitev prometa, ki bi nastale zaradi izvedbe državnega
lokacijskega načrta, 
-       
vzdrževati in urediti in naprave na območju rekonstruiranih cest,
poljskih poti in pešpoti. 
(2) Investitor mora kriti tudi stroške za tista dela, ki niso
predvidena s to uredbo, nastali pa so kot posledica izvajanja državnega
lokacijskega načrta. 
(3) Pred uporabo javnih poti je treba skleniti pogodbo o
uporabi poti in načinu njenega saniranja, ki se uporabi pri navedeni gradnji.
Gradnja se pred podpisom pogodbe o uporabi poti ne more začeti.
IX. ODSTOPANJA
35. člen
(tolerance)
(1) Vse dimenzije in ureditve, navedene v tej uredbi, se
natančneje določijo v projektni dokumentaciji za pridobitev gradbenega
dovoljenja. 
(2) Pri realizaciji državnega lokacijskega načrta so dopustna
odstopanja od tehničnih rešitev, trase, globin in dimenzij ter tehnologije
gradnje objektov in naprav, določenih z državnim lokacijskim načrtom, če se pri
nadaljnjem podrobnejšem proučevanju energetskih, tehnoloških, geoloških,
hidroloških, geomehanskih in drugih razmer pridobijo tehnične rešitve, ki so
primernejše z energetsko-tehničnega ali okoljevarstvenega vidika, s čimer pa se
ne smejo poslabšati prostorske in okoljske razmere, določene z državnim lokacijskim
načrtom. Odstopanja ne smejo biti v nasprotju z javnimi interesi in morajo z
njimi soglašati organi in organizacije, ki jih ta odstopanja zadevajo.
X. NADZOR
36. člen
(nadzor)
Nadzor nad izvajanjem te uredbe opravlja Inšpektorat
Republike Slovenije za okolje in prostor.
XI. PREHODNA IN KONČNA DOLOČBA
37. člen
(občinski prostorski akti)
Z dnem uveljavitve te uredbe se za ureditveno območje
državnega lokacijskega načrta iz 3. člena te uredbe šteje, da so spremenjeni in
dopolnjeni naslednji občinski prostorski akti: 
-       
Dolgoročni plan občine Maribor za obdobje 1986–2000 (MUV, št. 1/86,
16/87 in 19/87), Odlok o družbenem planu Mesta Maribor za obdobje 1986–1990
(MUV, št. 12/86, 20/88, 3/89, 2/90, 3/90, 16/90 in 7/92) in Odlok o spremembah
in dopolnitvah prostorskih sestavin dolgoročnega in srednjeročnega družbenega
plana občine Maribor za območje mestne občine Maribor (MUV, št. 7/93, 8/93,
8/94, 5/96, 6/96, 27/97, 6/98, 11/98, 26/98, 11/00, 2/01, 23/02, 28/02, 19/04
in 25/04); 
-       
Prostorski ureditveni pogoji za območje urbanistične zasnove mesta
Maribor (MUV, št. 19/06); 
-       
Prostorski ureditveni pogoji za podeželje v občini Maribor (MUV, št.
11/93, 26/98, 11/00 in 2/01); 
-       
Lokacijski načrt za del zahodne obvoznice – Dravograjske ceste v
Mariboru, na odseku od Obrežne ulice do Ceste proletarskih brigad v Mestni
občini Maribor (MUV, št. 15/97); 
-       
Zazidalni načrt za del območja S-8/RTP ob Koroški cesti (MUV, št. 36/99)
ter 
-       
Občinski lokacijski načrt za podaljšek Ceste proletarskih brigad od
križišča z Dravograjsko do križišča z Limbuško cesto (MUV, št. 22/06).
38. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00719-32/2007/6
Ljubljana, dne 12. aprila 2007
EVA 2007-2511-0089
Vlada Republike Slovenije
Janez Janša l.r. 
Predsednik