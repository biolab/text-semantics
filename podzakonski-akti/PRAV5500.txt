1. člen
(vsebina)
Ta pravilnik določa cene storitev opravljanja javne službe
zdravstvenega varstva rastlin (v nadaljnjem besedilu: javna služba) in delež,
ki ga mora plačati uporabnik storitve javne službe.
2. člen
(pomen izrazov)
Izraza, uporabljena v tem pravilniku, imata naslednji pomen: 
-       
uporabnik storitev je vsaka pravna ali fizična oseba, ki je imetnik
oziroma se ukvarja s pridelavo, predelavo, gospodarjenjem, prodajo ali drugo
uporabo rastlin, rastlinskih proizvodov ali nadzorovanih predmetov; 
-       
izvajalec javne službe je oseba, ki ima sklenjeno koncesijsko pogodbo za
izvajanje javne službe zdravstvenega varstva rastlin.
3. člen
(cenik)
(1) Cenik javne službe se pripravi v skladu z normativi iz
priloge, ki je sestavni del tega pravilnika. 
(2) Najvišja cena storitve javne službe je za posamezne
storitve določena s cenikom storitev javne službe, ki je dostopen na
Fitosanitarni upravi Republike Slovenije (v nadaljnjem besedilu: uprava) in na
njenih spletnih straneh http://www.furs.si.
4. člen
(določitev cene)
Cena iz prejšnjega člena se določi glede na stroške dela,
materialne stroške (stroški storitev, materiala, službenih poti in storitev po
pogodbah), amortizacijo opreme in drugih osnovnih sredstev, neposredno
povezanih z izvedbo nalog javne službe, ter stroške upravljanja in vodenja,
fiksne stroške delovanja ter stroške vzdrževanja premičnin in nepremičnin.
5. člen
(cenik izvajalca)
(1) Izvajalec javne službe določi cene svojih storitev v
skladu 3. členom tega pravilnika in jih objavi v svojem ceniku. 
(2) Izvajalec javne službe mora cenik pred njegovo
uveljavitvijo posredovati upravi v potrditev. 
(3) Izvajalec javne službe mora zagotoviti, da je cenik za
posamezne storitve javne službe uporabniku storitev dostopen v njegovih
prostorih oziroma na njegovi spletni strani.
6. člen
(delež uporabnika storitev)
(1) S koncesijsko pogodbo je določen delež cene, ki ga plača
uporabnik storitev javne službe. 
(2) Izvajalec javne službe, ki za izvajanje storitev javne
službe pridobi sredstva iz proračuna Republike Slovenije, sme te storitve
zaračunavati največ do 50% cene iz prejšnjega odstavka.
7. člen
(prehodna določba)
Najpozneje do 1. julija 2006 morajo cene s cenikom po tem
pravilniku uskladiti tudi izvajalci javne službe za varstvo rastlin, ki so bili
imenovani z naslednjimi odločbami: 
-       
Odločba o pooblastitvi Nacionalnega inštituta za biologijo za izvajanje
določenih nalog javne službe za varstvo rastlin (Uradni list RS, št. 38/01); 
-       
Odločba o pooblastitvi Inštituta za hmeljarstvo in pivovarstvo Žalec za
izvajanje določenih nalog javne službe za varstvo rastlin (Uradni list RS, št.
38/01); 
-       
Odločba o pooblastitvi Kmetijsko gozdarske zbornice Slovenije -
Kmetijsko gozdarskega zavoda Nova Gorica za izvajanje določenih nalog javne
službe za varstvo rastlin (Uradni list RS, št. 38/01); 
-       
Odločba o pooblastitvi Inštituta za fitomedicino na Biotehniški
fakulteti za izvajanje določenih nalog javne službe za varstvo rastlin (Uradni
list RS, št. 38/01); 
-       
Odločba o pooblastitvi Kmetijskega zavoda Ljubljana, Oddelek Novo mesto,
za izvajanje določenih nalog javne službe za varstvo rastlin (Uradni list RS,
št. 38/01); 
-       
Odločba o pooblastitvi Kmetijskega zavoda Maribor za izvajanje določenih
nalog javne službe za varstvo rastlin (Uradni list RS, št. 38/01); 
-       
Odločba o pooblastitvi Kmetijskega inštituta Slovenije za izvajanje
določenih nalog javne službe za varstvo rastlin (Uradni list RS, št. 38/01).
8. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 327-01-312/2005
Ljubljana, dne 14. marca 2006
EVA 2004-2311-0064
Marija Lukačič l.r. 
Ministrica 
za kmetijstvo, gozdarstvo in prehrano

Priloga