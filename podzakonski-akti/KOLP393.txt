I. VELJAVNOST KOLEKTIVNE POGODBE 
(OBLIGACIJSKI DEL)
1. člen
(krajevna veljavnost)
Kolektivna pogodba velja za območje
Republike Slovenije.
2. člen
(stvarna veljavnost)
Kolektivna pogodba velja za vse
delodajalce, člane podpisnikov, ki opravljajo naslednjo dejavnost, opredeljeno
v skladu s Standardno klasifikacijo dejavnosti kot glavno dejavnost: 
C 24.100 – proizvodnja surovega železa,
jekla, ferozlitin
C 24.200 – proizvodnja jeklenih cevi,
votlih profilov in fitingov
C 24.310 – hladno vlečenje profilov
C 24.320 – hladno valjanje traku
C 24.330 – hladno oblikovanje profilov in
pregibanje
C 24.340 – hladno vlečenje žice
C 24.410 – proizvodnja plemenitih kovin
C 24.420 – proizvodnja aluminija
C 24.430 – proizvodnja svinca, cinka in
kositra
C 24.440 – proizvodnja bakra
C 24.450 – proizvodnja drugih neželeznih
kovin
C 24.510 – litje železa
C 24.520 – litje jekla
C 24.530 – litje lahkih kovin
C 24.540 – litje drugih neželeznih kovin
C 25.500 – kovanje, stiskanje,
vtiskovanje in valjanje kovin; prašna metalurgija
C 32.110 – kovanje kovancev
C 32.120 – proizvodnja nakita in podobnih
izdelkov
C 32.130 – proizvodnja bižuterije.
3. člen
(osebna veljavnost)
(1) Kolektivna pogodba velja za vse
delavce, zaposlene pri delodajalcih iz 2. člena te pogodbe, ki imajo sedež na
območju Republike Slovenije in za delavce pri delodajalcih, ki opravljajo delo
na območju Republike Slovenije.
(2) Za delavce, ki opravljajo delo na
podlagi pogodbe o zaposlitvi z delodajalcem, ki opravlja dejavnost zagotavljanja
dela delavcev uporabnikom iz 2. člena te pogodbe, ta kolektivna pogodba velja
glede pravic, ki jim pripadajo po zakonu, ki ureja delovna razmerja.
(3) Za dijake in študente na obveznem
praktičnem delu se ta kolektivna pogodba uporablja le glede pravic, ki jih
izrecno navaja zakon, ki ureja delovna razmerja ali ta kolektivna pogodba.
4. člen
(časovna veljavnost)
(1) Kolektivna pogodba je sklenjena za
nedoločen čas. Vsaka stranka jo lahko odpove s trimesečnim odpovednim rokom,
vendar ne prej kot po dveh letih od začetka veljavnosti te kolektivne pogodbe.
(2) Po prenehanju veljavnosti
kolektivne pogodbe se določbe normativnega dela uporabljajo še šest mesecev.
(3) Stranki se vsako leto sestaneta z
namenom, da preverita ustreznost določb kolektivne pogodbe.
II. NORMATIVNI DEL
5. člen
(tarifna priloga)
Sestavni del normativnega dela te
kolektivne pogodbe je tudi tarifna priloga.
6. člen
(pomen izrazov)
(1) »Projektno delo« je delo,
ki ima samostojno organizacijsko in finančno strukturo in omejen čas trajanja.
(2) Pri uveljavljanju pravic na
podlagi »delovne dobe pri zadnjem delodajalcu« po tej kolektivni
pogodbi, se v omenjeno delovno dobo šteje neprekinjena in prekinjena delovna
doba:
-       
pri zadnjem delodajalcu,
-       
pri delodajalcih, ki so pravni predniki zadnjega delodajalca,
-       
za prevzete delavce pa tudi delovna doba pri delodajalcih, od katerih so
bili prevzeti.
(3) Pri uveljavljanju pravic delavca
iz »skupne delovne dobe« se v delovno dobo vštevajo izpolnjena leta
delovne dobe:
-       
za delovno dobo do 31. 12. 2008: ko je bil delavec v delovnem
razmerju in ki so hkrati vpisana v delovno knjižico, ki jo delavec predloži
delodajalcu;
-       
za delovno dobo od 1. 1. 2009 dalje: ko je bil delavec v delovnem
razmerju, na podlagi katerega je bil zavarovan pri slovenskih nosilcih obveznih
socialnih zavarovanj, kar delavec izkaže s potrdilom oziroma izpisom podatkov o
obdobjih zavarovanja iz matične evidence zavarovancev Zavoda za pokojninsko in
invalidsko zavarovanje Slovenije.
(4) »Predsednik sindikata« in »sindikalni
zaupnik« je oseba, zaposlena pri delodajalcu, ki jo izvolijo člani
sindikata ali imenuje organ sindikata, o čemer sindikat pisno obvesti
delodajalca.
(5) »Sindikalni funkcionar« je
oseba, zaposlena pri delodajalcu, ki opravlja sindikalno delo nepoklicno in je
izvoljena ali imenovana v organe sindikatov na državnem, panožnem, regijskem
oziroma območnem nivoju, ali je pridobila status zunanjega sindikalnega
pooblaščenca, kar dokazuje z ustreznim dokumentom.
(6) »Uredba« pomeni vsakokrat
veljavno uredbo, ki ureja davčno obravnavo povračil stroškov in drugih dohodkov
iz delovnega razmerja.
(7) »Javni prevoz« je prevoz,
ki je pod enakimi pogoji dostopen vsem uporabnikom prevoznih storitev in se
izvaja v komercialne namene, razen prevoza, ki se opravlja z osebnim ali s
kombiniranim vozilom.
(8) »Izmensko delo« pomeni
katero koli metodo organizacije dela v izmenah, pri čemer si delavci izmenično
sledijo na istih delovnih mestih po določenem vzorcu, ki je lahko prekinjen ali
neprekinjen, vključno s krožnim, kar ima za posledico nujnost, da delavci
delajo ob različnih urah v določenem dnevnem ali tedenskem obdobju.
(9) »Delo v turnusu« je oblika
izmenskega dela, ki poteka neprekinjeno.
(10) »Pripravljenost na domu«
je čas, ko delavec ne dela, delodajalec pa mu je odredil, da mu je na razpolago
na poljubni lokaciji in se je dolžan odzvati pozivu delodajalca, da pride na
delo.
(11) Kadar je v tej kolektivni pogodbi
uporabljena besedna zveza »kolektivna pogodba ali splošni akt delodajalca«,
je mišljen splošni akt po zakonu, ki ureja delovna razmerja.
(12) »Kriteriji« omogočajo
določanje sestavin, po katerih se ocenjuje in ugotavlja delovna uspešnost
delavcev.
(13) »Merila« omogočajo
ocenjevanje kriterijev za ugotavljanje delovne uspešnosti delavcev.
(14) »Potrdilo o usposobljenosti ali
druga ustrezna listina« je uraden dokument, ki ga izda za posameznega
delavca institucija z javnim pooblastilom za izvajanje takšnega usposabljanja.
7. člen
(enotni minimalni standardi)
(1) Določila te kolektivne pogodbe
predstavljajo enotne minimalne standarde.
(2) Odstopanje od minimalnih
standardov se dogovori za omejen čas trajanja največ šest mesecev v posebnem
sporazumu, sklenjenem med delodajalcem in reprezentativnim sindikatom pri
delodajalcu zlasti v primerih bistvenega poslabšanja poslovanja, recesije
panoge in v podobnih utemeljenih primerih.
(3) O začetku postopka dogovarjanja je
reprezentativni sindikat pri delodajalcu dolžan pisno obvestiti svoj sindikat
dejavnosti.
(4) Če pri delodajalcu ni
reprezentativnega sindikata, sporazum o odstopanju od minimalnih standardov ni
možen.
II.1. TARIFNI RAZREDI IN RAZVRSTITEV
DEL
8. člen
(razvrstitev del)
Dela se
razvrščajo v devet tarifnih razredov glede na zahtevnost in zahtevano strokovno
izobrazbo, določeno v splošnem aktu, in sicer:


I. tarifni razred (enostavna dela)
 

Pomožna in enostavna dela, za katera se ne zahteva
  posebnih znanj in za katera zadostuje nedokončana osnovna šola.


II. tarifni razred
(manj zahtevna dela)

Manj zahtevna dela, za katera se pričakuje znanje,
  pridobljeno s končano osnovno šolo.


III. tarifni razred
(srednje zahtevna dela)

Srednje zahtevna dela, za katera se zahteva nižja poklicna
  ali podobna izobrazba.


IV. tarifni razred (zahtevna dela)

Zahtevna dela, za katera se zahteva srednja poklicna ali
  podobna izobrazba.


V. tarifni razred
(bolj zahtevna dela)

Bolj zahtevna dela, za katera se zahteva srednja tehniška
  ali strokovna izobrazba ali srednja splošna izobrazba.


VI. tarifni razred
(zelo zahtevna dela)

Zelo zahtevna dela, za katera se zahteva višješolska,
  višja strokovna izobrazba, visokošolska izobrazba prve stopnje, visokošolska
  strokovna izobrazba, visokošolska univerzitetna izobrazba (prva bolonjska
  stopnja) in podobno.


VII. tarifni razred
(visoko zahtevna dela)

Visoko zahtevna dela, za katera se zahteva specializacija
  po visokošolski strokovni izobrazbi, visokošolska univerzitetna izobrazba,
  magistrska izobrazba (druga bolonjska stopnja).


VIII. tarifni razred
(najbolj zahtevna dela)

Najbolj zahtevna dela, za katera se zahteva magisterij
  znanosti, specializacija po univerzitetni ali visokošolski univerzitetni
  izobrazbi.


IX. tarifni razred
(izjemno pomembna dela)

Izjemno pomembna dela, za katera se zahteva doktorat
  znanosti.


9. člen
(obveščanje o pooblaščenem delavcu)
Delodajalec, ki prenese pooblastilo za
odločanje o posamičnih pravicah in obveznostih ter odgovornostih delavcev na
katerega izmed delavcev pri delodajalcu, mora o obsegu danega pooblastila
obvestiti delavce na način, ki je pri delodajalcu običajen.
II.2. SKLENITEV POGODBE O ZAPOSLITVI
10. člen
(sklenitev delovnega razmerja)
Delovno razmerje se sklene s pogodbo o
zaposlitvi v skladu z zakonom, ki ureja delovna razmerja, kolektivno pogodbo in
splošnim aktom delodajalca.
11. člen
(posebnosti pogodbe o zaposlitvi)
Pogodba o zaposlitvi se lahko sklene hkrati
za dve delovni mesti, če se delo na obeh delovnih mestih opravlja s krajšim
delovnim časom in skupni delovni čas ne presega polnega delovnega časa,
določenega zakonom, ki ureja delovna razmerja, oziroma kolektivno pogodbo ali
splošnim aktom delodajalca.
12. člen
(pogodba o zaposlitvi za določen čas)
(1) Poleg primerov, ki jih določa
zakon, ki ureja delovna razmerja, se lahko pogodba o zaposlitvi sklene za
določen čas tudi v primerih:
-       
zaposlitve pripravnika za čas trajanja pripravništva,
-       
zagotovitve izrabe presežkov ur zaposlenih oziroma za koriščenje letnega
dopusta,
-       
v primeru sklenitve pogodbe o zaposlitvi z osebo, katere delo je vezano
na mandat poslovodne osebe ali vodilnega delavca.
(2) Manjši delodajalec lahko sklepa
pogodbe o zaposlitvi za določen čas, ne glede na obstoj razloga za sklenitev
pogodbe o zaposlitvi za določen čas.
13. člen
(poskusno delo)
(1) Delodajalec in delavec, ki v
pogodbi o zaposlitvi dogovorita poskusno delo, se dogovorita tudi za trajanje
in način spremljanja poskusnega dela.
(2) Način spremljanja in ocenjevanja
poskusnega dela določi delodajalec in je z njim dolžan seznaniti delavca pred
nastopom dela.
14. člen
(pripravništvo)
(1) Delodajalec in delavec se lahko
dogovorita za pripravništvo.
(2) Pripravnik je oseba, ki sklene
pogodbo o zaposlitvi prvič po končanem izobraževanju z namenom, da se usposobi
za samostojno opravljanje dela in ki v okviru programa izobraževanja za poklic
ni imel praktičnega usposabljanja ali obvezne prakse v takšnem obsegu, da bi
lahko samostojno opravljal delo.
(3) Pripravništvo se določi za
različno dolga obdobja glede na stopnjo strokovne izobrazbe, če poseben zakon
ne določa drugače, in sicer:
-       
za dela IV. in V. tarifnega razreda največ šest mesecev,
-       
za dela VI. in višjega tarifnega razreda največ deset mesecev.
(4) Pripravništvo se lahko podaljša za
čas opravičene odsotnosti pripravnika z dela, ki traja dlje kot 20 delovnih
dni, razen za čas letnega dopusta.
(5) Pripravništvo poteka po programu,
ki ga pripravi mentor. Mentor mora imeti najmanj enako stopnjo strokovne
izobrazbe, kot se zahteva za delovno mesto, za katero se usposablja pripravnik
in tri leta delovnih izkušenj ali ustrezno znanje s pridobljenimi izkušnjami za
opravljanje dela in najmanj pet let delovnih izkušenj.
(6) Mentor je dolžan:
-       
pripravniku ob nastopu pripravništva izročiti program pripravništva, ki
mora vsebovati tudi način spremljanja in ocenjevanja pripravništva,
-       
skrbeti za izvajanje programa in izvedbo načrta pripravništva,
-       
uvajati pripravnika v delo,
-       
dajati pripravniku strokovne nasvete, navodila in pomoč pri praktičnem
delu,
-       
seznanjati pripravnika s pravilno uporabo delovnih sredstev in naprav
ter ga seznanjati z delovnimi postopki,
-       
podati pisno mnenje o pripravniku in pripravništvu.
(7) Pripravništvo se zaključi s
pripravniškim izpitom. Pripravniški izpit vsebuje preizkus znanja stroke in
delovnega področja, za katerega se je pripravnik usposabljal.
(8) Na podlagi zapisnika o
pripravniškem izpitu se izda potrdilo o opravljenem pripravništvu.
(9) Pripravniška doba se lahko na
predlog mentorja skrajša, vendar ne na manj kot polovico prvotno določenega
trajanja pripravništva.
(10) Delavcu, ki se je ob delu
izobraževal v drugi stroki ali za drug poklic in je že opravil pripravniški
izpit, se pripravniška doba sorazmerno skrajša.
(11) Pripravnik opravlja pripravniški
izpit najkasneje do izteka pripravniške dobe.
15. člen
(opravljanje drugega dela)
(1) Delodajalec lahko delavcu pisno
odredi opravljanje drugega ustreznega ali primernega dela, kot je določeno s
pogodbo o zaposlitvi, v naslednjih primerih:
-       
delavcu, pri katerem je na delovnem mestu podana neposredna nevarnost za
njegovo zdravje,
-       
če je delo nujno potrebno opraviti, da se prepreči večja škoda,
-       
ob nenadnih okvarah delovnih naprav,
-       
v času odpovednega roka v primeru odpovedi pogodbe o zaposlitvi iz
poslovnega razloga in razloga nesposobnosti,
-       
nenadno povečanega obsega dela na drugem delovnem mestu oziroma vrsti
dela,
-       
začasno zmanjšanega obsega dela na delovnem mestu oziroma vrste dela, ki
ga opravlja, ali
-       
nadomeščanja začasno odsotnega delavca,
-       
če je delavec zdravstveno nezmožen za opravljanje dela po pogodbi o
zaposlitvi ali so omejitve takšne, da delavec dela po pogodbi o zaposlitvi ne
more opravljati,
če delo ustreza usposobljenosti ter
zdravstveni zmožnosti delavca.
(2) Delavec je dolžan opravljati drugo
delo, dokler obstajajo razlogi, navedeni v prvem odstavku tega člena, in sicer
največ 65 delovnih dni v posameznem koledarskem letu, z njegovim soglasjem pa
nadaljnjih 30 delovnih dni v koledarskem letu.
(3) Delavcu se lahko odredi delo, za
katero se zahteva enaka, ali ob njegovem soglasju največ ena raven nižja izobrazba,
kot se zahteva za opravljanje dela, za katerega ima delavec sklenjeno pogodbo o
zaposlitvi.
(4) Za čas opravljanja drugega dela
delavec prejme plačo, ki je zanj ugodnejša.
(5) Ta člen se ne uporablja v primerih
naravnih ali drugih nesreč, če se taka nesreča pričakuje ali v drugih izjemnih
okoliščinah, ko je ogroženo življenje in zdravje ljudi ali premoženje
delodajalca. V tem primeru velja zakon, ki ureja delovna razmerja.
16. člen
(sprememba pogodbe o zaposlitvi)
Če delodajalec ali delavec nasprotni
stranki predlaga spremembo pogodbe o zaposlitvi ali sklenitev nove pogodbe o
zaposlitvi, se mora ta do predloga pisno opredeliti najkasneje v 8 dneh.
17. člen
(postopek ugotavljanja znanja in zmožnosti
za opravljanje del)
(1) Določbe tega člena se uporabljajo
za ugotavljanje odpovednega razloga nesposobnosti, ker delavec dela ne opravlja
pravočasno strokovno in kvalitetno, zaradi česar ne dosega pričakovanih
delovnih rezultatov.
(2) V vabilu na zagovor delodajalec
delavca seznani z ugotovitvami spremljanja njegovih delovnih rezultatov.
(3) V času poskusnega dela delodajalec
delavcu ne more odpovedati pogodbe o zaposlitvi iz razloga nesposobnosti.
II.3. ODPOVED POGODBE O ZAPOSLITVI
18. člen
(odpoved pogodbe o zaposlitvi iz krivdnega
razloga)
Pisno opozorilo delavcu, da mu lahko
delodajalec v primeru ponovne kršitve pogodbenih in drugih obveznosti iz
delovnega razmerja redno odpove pogodbo o zaposlitvi iz krivdnega razloga,
velja 2 leti od dneva vročitve delavcu.
19. člen
(vloga sindikata pri reševanju presežnih
delavcev)
Delodajalec sindikatu posreduje predlog
programa razreševanja presežnih delavcev najkasneje 10 delovnih dni pred
posvetovanjem pri delodajalcu v skladu z zakonom, ki ureja delovna razmerja.
II.4. SUSPENZ POGODBE
20. člen
(suspenz pogodbe o zaposlitvi)
(1) Suspenz pogodbe o zaposlitvi
nastopi v primerih, ki jih določa zakon in v primeru, ko delavec v skladu z
mnenjem medicine dela za več kot 45 dni v koledarskem letu prekinjeno ali
neprekinjeno ne izpolnjuje posebnih zdravstvenih zahtev za delovno mesto, ki ga
opravlja, ali zdravstvene zahteve izpolnjuje, vendar z omejitvami, delodajalec
pa mu ne more odrediti drugega dela. To pa ne velja v primeru, ko so omejitve
iz prejšnjega stavka ali nezmožnost za opravljanje dela posledica dela pri
delodajalcu in v primeru, ko je delavec upravičeno odsoten zaradi bolezni ali
poškodbe.
(2) Za čas suspenza po prejšnjem
odstavku tega člena pripada delavcu samo nadomestilo plače v višini 50% njegove
plače, do katere bi bil upravičen, če bi delal, vendar ne manj kot 70%
minimalne plače.
II.5. DELOVNI ČAS, ODMORI IN POČITKI
21. člen
(delovni čas)
Poleg plačanih odmorov med delom po zakonu,
ki ureja delovna razmerja, se v delovni čas štejejo še tehnološke pavze za
dodaten počitek in osebne potrebe ter potrebne priprave na delo (kot npr.
pospravljanje, čiščenje in podobno).
22. člen
(nadurno delo)
(1) Delavec je dolžan opravljati
nadurno delo v primerih:
-       
navedenih v zakonu, ki ureja delovna razmerja,
-       
ko je potrebno opraviti delo, ki ni moglo biti opravljeno zaradi
pomanjkanja energije, okvare strojev ali naprav,
-       
nepričakovane odsotnosti delavca,
-       
da se opravi delo za izpolnitev pogodbeno dogovorjenih obveznosti, ki
jih ni bilo mogoče načrtovati,
-       
v drugih utemeljenih primerih, ki so določeni s podjetniško kolektivno
pogodbo.
(2) Poleg primerov iz zakona, ki ureja
delovna razmerja, lahko delo preko polnega delovnega časa odkloni delavec, ki
ima izkazan nujen zdravniški pregled in delavec, ki je samohranilec otroka do 9
let starosti, če gre za nadurno delo od ponedeljka do petka. Samohranilec je
oseba, ki predloži potrdilo o preživnini iz centra za socialno delo ali
odločbo.
(3) Dnevna, tedenska in mesečna
časovna omejitev nadurnega dela, določena z zakonom, ki ureja delovna razmerja,
se lahko upošteva kot povprečna omejitev v obdobju 6 mesecev.
23. člen
(delovni čas nočnega delavca)
Delovni čas nočnega delavca ne sme v
obdobju 6 mesecev trajati povprečno več kot 8 ur na dan.
24. člen
(razporejanje delovnega časa)
(1) Delodajalec določi razporeditev
delovnega časa in način njegove izrabe v koledarskem letu s planom izrabe
delovnega časa ali z delovnim koledarjem in o tem v začetku letu pisno obvesti
delavce in sindikat pri delodajalcu na pri delodajalcu običajen način.
(2) Pri neenakomerni razporeditvi ter
začasni prerazporeditvi delovnega časa v primerih, ko to narekujejo objektivni
ali tehnični razlogi organizacije dela, se upošteva poln delovni čas kot
povprečna delovna obveznost v obdobju 12 mesecev. Po preteku tega obdobja
delavec ne sme imeti presežka ali manjka ur.
(3) Če delavec v času trajanja
delovnega razmerja zaradi potreb usklajevanja družinskega in poklicnega
življenja predlaga drugačno razporeditev delovnega časa, mu mora delodajalec,
upoštevaje potrebe delovnega procesa, pisno utemeljiti svojo odločitev.
25. člen
(dnevni in tedenski počitek v primeru
izmenskega dela)
V primeru izmenskega dela se dnevni in
tedenski počitek v povprečnem minimalnem trajanju kot ga določa zakon, ki ureja
delovna razmerja, zagotavlja v obdobju 6 mesecev.
26. člen
(dnevni ali tedenski počitek v nekaterih
dejavnostih, za nekatera delovna mesta, poklice ali vrsto dela)
V dejavnostih oziroma za delovna mesta,
vrsto dela ali poklice se v primerih:
-       
kjer narava dela zahteva stalno prisotnost ali
-       
kjer narava dejavnosti zahteva kontinuirano zagotavljanje dela ali
storitev ali
-       
v primerih predvidenega neenakomernega ali povečanega obsega dela
dnevni ali tedenski počitek v povprečnem
minimalnem trajanju kot je določen z zakonom, ki ureja delovna razmerja,
zagotavlja v obdobju 6 mesecev.
27. člen
(druge odsotnosti z dela)
(1) Delavec
ima pravico do plačane odsotnosti z dela do skupaj največ 7 delovnih dni v
posameznem koledarskem letu zaradi osebnih okoliščin, in sicer za vsak
posamezni primer:


lastna poroka

2 dni


oče ob rojstvu otroka

1 dan


poroka otroka ali posvojenca, če je na delavčev delovni
  dan

1 dan


smrt zakonca, zunajzakonskega partnerja, otroka,
  posvojenca ali pastorka

3 dni


smrt staršev – oče, mati, očim, mačeha, posvojitelj

2 dni


smrt bratov, sester, zakončevih staršev ali staršev
  zunajzakonskega partnerja

1 dan


selitev stalnega prebivališča delavca ali njegove družine
  v drug kraj 

2 dni


selitev stalnega prebivališča delavca ali njegove družine
  v istem kraju 

1 dan


nesreče, ki jih povzroči delovanje naravnih sil
  (elementarne nesreče)

3–4 dni


(2) V primerih odsotnosti iz tega
člena delavcu praviloma odsotnosti ni mogoče zavrniti.
(3) Odsotnost v primerih iz prvega
odstavka tega člena je treba izrabiti ob nastopu dogodka. Odsotnost je v breme
delodajalca.
(4) Odsotnosti z dela zaradi lastne
poroke, poroka otroka ali posvojenca in selitve je delavec dolžan napovedati
najkasneje 10 delovnih dni pred predvideno odsotnostjo, ostale pa ob nastanku
dogodka.
28. člen
(odsotnost z dela brez nadomestila plače)
(1) Delavec lahko zaprosi za
odsotnosti z dela brez nadomestila plače zaradi osebnih razlogov.
(2) Za odsotnost z dela iz prejšnjega
odstavka zaprosi delavec v pisni obliki, delodajalec pa jo lahko odobri, kadar
delavec odsotnosti ne more uresničiti iz rednega letnega dopusta.
(3) Delodajalec lahko delavčevo
zahtevo za neplačano odsotnost z dela zavrne, če trenutne zahteve delovnega
procesa takšne odsotnosti ne dopuščajo.
(4) O načinu koriščenja odsotnosti z
dela brez nadomestila plače in poplačilu prispevkov za socialno varnost za čas
te odsotnosti se delodajalec in delavec dogovorita s pisnim dogovorom za vsak
primer posebej.
II.6. LETNI DOPUST IN DRUGE ODSOTNOSTI
Z DELA
29. člen
(letni dopust)
(1) Delavec ima pravico do letnega
dopusta v minimalnem trajanju 4 tedne, ne glede na to, ali dela polni delovni
čas ali krajši delovni čas od polnega.
(2) Poleg dopusta iz prejšnjega
odstavka tega člena ima delavec pravico tudi do dodatnih dni letnega dopusta po
naslednjih kriterijih:
-       
skupna delovna doba:


nad 3 leta do 5 let

1 dan


nad 5 let do 10 let

2 dni


nad 10 let do 20 let

3 dni


nad 20 let do 30 let 

4 dni


nad 30 let

5 dni


-       
pogoji dela


nočni delavec

2 dni


delavec, ki dela v turnusu

1 dan


V podjetniški kolektivni pogodbi ali v
splošnih aktih delodajalca se lahko določijo dodatni kriteriji letnega dopusta.
(3) Ne glede na prvi in drugi odstavek
tega člena, skupni letni dopust delavca po zakonu, ki ureja delovna razmerja,
in po tej kolektivni pogodbi skupaj znaša največ 33 dni oziroma 35 dni za
nočnega delavca, če ni za delavca ugodneje določeno v podjetniški kolektivni
pogodbi, splošnem aktu delodajalca ali pogodbi o zaposlitvi.
(4) Delavcu, ki izpolni ali se mu
spremeni kriterij letnega dopusta po tej kolektivni pogodbi, se sprememba
upošteva v tekočem letu.
(5) Delavec ima pravico trikrat po en
dan letnega dopusta izrabiti na tiste dneve, ki jih sam določi, če o tem
obvesti delodajalca najkasneje en delovni dan pred izrabo dopusta. Delodajalec
lahko delavcu odreče izrabo letnega dopusta, če bi odsotnost delavca resneje
ogrozila delovni proces.
(6) Delavec, ki dela v tujini, lahko v
primeru, ko delovni proces ne omogoča izrabe dopusta v tekočem letu oziroma do
30. 6. naslednje leto, izrabi dopust do konca naslednjega koledarskega leta.
II.7. DISCIPLINSKA IN ODŠKODNINSKA
ODGOVORNOST
30. člen
(disciplinske sankcije)
(1) Disciplinsko odgovornemu delavcu
lahko delodajalec izreče opomin, odvzem bonitet ali denarno kazen.
(2) Denarno kazen se lahko delavcu
izreče za obdobje največ šest (6) mesecev, in sicer mesečno v višini do 15%
plače delavca, ki jo je prejel oziroma ki bi jo prejel, če bi delal v mesecu
pred izrečeno denarno kaznijo.
31. člen
(odškodninska odgovornost)
(1) Kadar delavec pri delu ali v zvezi
z delom namenoma ali iz hude malomarnosti povzroči škodo, višine škode pa ni
mogoče natančno ugotoviti ali bi njeno ugotavljanje povzročilo nesorazmerne
stroške, lahko delodajalec odškodnino določi v pavšalnem znesku.
(2) Pavšalna odškodnina za posamezni
škodni dogodek je lahko določena v višini največ ene (1) povprečne plače
delavca, ki jo je delavec prejel oziroma ki bi jo prejel, če bi delal, v
obdobju zadnjih treh mesecev pred nastankom škodnega dogodka.
(3) Če med delavcem in delodajalcem v
primeru ugotovljene škode ni sklenjena pisna poravnava o plačilu odškodnine,
delodajalec uveljavlja plačilo odškodnine pred pristojnim sodiščem.
II.8. IZOBRAŽEVANJE
32. člen
(izobraževanje)
Izobraževanje v skladu s potrebami
delovnega procesa pri delodajalcu kot sestavni del vseživljenjskega učenja je
lahko:
-       
izobraževanje za pridobitev višje ravni izobrazbe (verificirana oblika
izobraževanja, ki poteka po programih, na podlagi katerih delavec pridobi javno
priznano izobrazbo, ki se izkazuje z javno listino);
-       
usposabljanje (pridobivanje znanj in veščin za delo pri delodajalcu na
obstoječem ali predvidenem delu);
-       
izpopolnjevanje (obnavljanje, nadgrajevanje in posodabljanje posameznih
znanj, potrebnih za opravljanje dela pri delodajalcu).
33. člen
(izobraževanje za pridobitev višje ravni
izobrazbe)
(1) Izobraževanje za pridobitev višje
ravni izobrazbe poteka izven delovnega časa in se ne všteva v delovni čas.
(2) Delavcu pripada nadomestilo plače
zaradi odsotnosti z dela:
-       
1 delovni dan za vsak izpit,
-       
5 delovnih dni za maturo, diplomo in zaključni izpit za pridobitev
naziva magister ali doktor znanosti.
(3) Do odsotnosti iz prejšnjega
odstavka tega člena je delavec upravičen samo, ko prvič opravlja izpit.
(4) Ostale medsebojne obveznosti v
zvezi z izobraževanjem iz tega člena določita delodajalec in delavec s pogodbo
o izobraževanju.
(5) Delodajalec v skladu s svojimi
zmožnostmi lahko zagotovi delavcu, ki se izobražuje v lastnem interesu, da
obiskuje predavanja.
34. člen
(usposabljanje in izpopolnjevanje)
(1) Usposabljanje in izpopolnjevanje
praviloma poteka med delovnim časom.
(2) Ko se delavec usposablja ali
izpopolnjuje med delovnim časom, ima enake pravice, kot če bi delal.
(3) Program usposabljanja in
izobraževanja delavcev sprejme delodajalec.
(4) Na predlog delavca delodajalec
izroči delavcu kopijo potrdila o usposobljenosti ali kopijo druge ustrezne
listine, ki jo izda institucija z javnim pooblastilom za izvajanje takšnega
usposabljanja.
35. člen
(povračilo stroškov izobraževanja)
(1) Delavcu, ki ga delodajalec napoti
na izobraževanje, usposabljanje ali izpopolnjevanje, delodajalec krije
naslednje stroške:
-       
šolnina/kotizacija,
-       
prevoz,
-       
prehrana,
-       
bivanje.
(2) Delavcu ne pripada povračilo
tistih stroškov iz prvega odstavka tega člena, ki jih je neposredno pokril
delodajalec.
(3) Če delavec izobraževanja,
usposabljanja ali izpopolnjevanja za delo na delovnem mestu oziroma vrsti dela,
za katero ima sklenjeno pogodbo o zaposlitvi, ne zaključi uspešno, je delavec
dolžan povrniti delodajalcu stroške, ki so v zvezi s tem nastali.
II.9. DELOVANJE SINDIKATA
36. člen
(splošno)
(1) Delodajalec zagotavlja
reprezentativnemu sindikatu, organiziranemu pri delodajalcu, podatke o vseh
vprašanjih, ki jih ta potrebuje za primere sodelovanja pri odločanju o
kolektivnih pravicah delavcev in za primere sodelovanja pri odločanju o
individualnih pravicah delavcev v skladu z veljavno zakonodajo ter o zadevah,
ki jih morajo delavci poznati zaradi izpolnjevanja pogodbenih in drugih
obveznosti. Posredovane podatke je sindikat dolžan varovati v skladu z veljavno
zakonodajo in splošnimi akti delodajalca.
(2) Pri delodajalcu, kjer ni
organiziranega reprezentativnega sindikata v skladu z zakonom, ki ureja delovna
razmerja, zastopa interese delavcev sindikat, v katerega so ti delavci včlanjeni,
v skladu z zakonom.
(3) Delodajalec in sindikat se
dogovorita, da pri kolektivnih pogajanjih pri delodajalcu lahko sodeluje
dogovorjeno število zunanjih sindikalnih predstavnikov, ki delojemalski
pogajalski skupini nudijo strokovno pomoč in podporo. Tem osebam se omogoči
vstop k delodajalcu na osnovi vabila na pogajalski sestanek. Če so zunanji
predstavniki sindikata pri tem izvedeli za zaupne podatke pri delodajalcu, jih
morajo varovati v skladu z zakonom.
(4) Delodajalec je dolžan najmanj
enkrat letno, praviloma po poteku poslovnega leta, informirati reprezentativni
sindikat pri delodajalcu o:
-       
politiki zaposlovanja, vključno z agencijskimi delavci,
-       
izvajanju ukrepov za zaščito delavcev pred diskriminacijo, spolnim in
drugim nadlegovanjem na delovnem mestu,
-       
sistemu plač,
-       
masi izplačanih plač; teh podatkov sindikat ne sme posredovati tretjim
osebam,
-       
izkoriščenosti delovnega časa,
-       
rezultatih poslovanja za preteklo leto,
-       
poslovnem načrtu za tekoče leto,
-       
srednjeročnih oziroma dolgoročnih poslovnih načrtih.
(5) Delodajalec je dolžan posredovati
podatke iz četrte alineje prejšnjega odstavka bolj pogosto, če tako pisno zahteva
reprezentativni sindikat pri delodajalcu.
(6) Delodajalec v skladu s prvo
alinejo četrtega odstavka informira reprezentativni sindikat pri delodajalcu o
politiki zaposlovanja, ki si bo prizadevala upoštevati interese obeh strank.
(7) Politika iz prejšnjega odstavka se
nanaša na zagotavljanje konkurenčnosti, socialne vključenosti in oblikovanje
varne prožnosti, da se varnost in prožnost dopolnjujeta.
(8) Če je izražen obojestranski
interes, delodajalec in reprezentativni sindikat pri delodajalcu oblikujeta
paritetni način spremljanja pogodb o zaposlitvi za določen čas z delavci, ki
imajo sklenjeno pogodbo o zaposlitvi za določen čas dalj kot eno leto, in
spremljanje ureditve delovnega časa ter oblikovanje predlogov v cilju humanega
dela v ugodnejšem delovnem času.
(9) Delodajalec je dolžan obvestiti
reprezentativni sindikat pri delodajalcu pred sprejemom odločitve, ki se nanaša
na takšne spremembe v strukturi in obsegu programa, proizvodnje, tehnologije in
organizacije poslovanja, ko obstoji verjetnost, da bodo te spremembe privedle
do poslovnih razlogov za prenehanje potreb po delu večjega števila delavcev.
37. člen
(materialni pogoji za delovanje sindikata)
(1) Delodajalec
reprezentativnemu sindikatu zagotavlja naslednji obseg plačanih ur sindikalnega
dela med delovnim časom:


za opravljanje nalog sindikalnih zaupnikov 

skupno najmanj dve plačani uri letno za vsakega člana
  sindikata pri delodajalcu, vendar skupaj ne manj kot 50 ur letno


članom sindikata za čas udeležbe na članskih sestankih in
  sestankih sindikalnih skupin pri delodajalcu
 

najmanj 4 ure letno


sindikalnim zaupnikom
 

najmanj 24 ur letno za sindikalno izobraževanje;
v tako določeno število ur se ne šteje izobraževanje o
  kolektivnem dogovarjanju in delovno pravni zakonodaji, varstvu in zdravju pri
  delu ter iz drugih področij socialne varnosti, na katerega sindikalne
  zaupnike napotuje delodajalec na lastno iniciativo ali na predlog sindikata


(2) Sindikalnemu
funkcionarju za sodelovanje v višjih oblikah sindikalne organiziranosti pripada
letno ustrezno število plačanih dni, ki se lahko koristijo tudi po urah, in
sicer:


državni in panožni nivo

člani organov

35 dni


predsednik, podpredsednik, sekretar

45 dni


regionalni oziroma območni nivo

člani organov

15 dni


predsednik, podpredsednik, sekretar

25 dni


v primeru organiziranja konference sindikalnih podružnic,
  se lahko pogoji za delovanje sindikata dogovorijo med sindikatom in delodajalci
  s pisnim dogovorom


(3) V fond ur iz prejšnjega odstavka
ni všteto število ur za pogajanja za kolektivno pogodbo na državnem ali panožnem
nivoju.
(4) Sodelovanje v višjih oblikah
sindikalne organiziranosti se dokazuje z vabili, ki morajo biti delodajalcu
predloženi 3 delovne dni pred odsotnostjo.
(5) O okvirnem načinu izrabe v tem
členu določenega števila ur za delo sindikalnih zaupnikov se dogovorijo reprezentativni
sindikati pri delodajalcu in delodajalec, pri čemer se upoštevajo potrebe in
interesi članov sindikatov in interesi delodajalca.
(6) Potrebni čas za opravljanje nalog,
ki jih reprezentativni sindikat pri delodajalcu prevzame na podlagi posebnega
dogovora, se ne šteje v fond ur za sindikalno delo.
(7) V primeru dogovora o sklenitvi
delovnega razmerja s profesionalnim sindikalnim zaupnikom, se pogodbeni stranki
dogovorita, da se pripadajoči fond ur za sindikalno delo iz prvega odstavka
tega člena lahko zmanjša.
(8) O izrabi dogovorjenega obsega
plačanih ur za sindikalno delo predsednik reprezentativnega sindikata pri
delodajalcu ali sindikalni zaupnik vodi evidenco in jo mesečno posreduje
delodajalcu.
38. člen
(sindikalni zaupnik, ki uživa varstvo)
(1) Število sindikalnih zaupnikov, ki
uživajo varstvo v skladu z zakonom, ki ureja delovna razmerja, določita reprezentativni
sindikat pri delodajalcu in delodajalec s pisnim dogovorom o delovanju
sindikata. Če dogovor ni dosežen, je status sindikalnega zaupnika priznan le
predsedniku reprezentativnega sindikata pri delodajalcu.
(2) Član sindikata pridobi status
sindikalnega zaupnika z dnem, ko je delodajalcu vročen pisni sklep
reprezentativnega sindikata pri delodajalcu o poimenski določitvi sindikalnih
zaupnikov s pripadajočim številom plačanih ur za njihovo sindikalno delo.
(3) Sindikat vsakič po opravljenih
volitvah oziroma imenovanju, vroči delodajalcu pisni sklep o poimenski
izvolitvi oziroma imenovanju sindikalnih zaupnikov, kar velja tudi za izvolitev
oziroma imenovanje sindikalnih funkcionarjev.
(4) Delodajalec in sindikat se lahko
dogovorita, da sindikalni zaupnik opravlja delo na profesionalen način.
39. člen
(pisni dogovor o pogojih za delovanje
sindikata)
Reprezentativni sindikat pri delodajalcu in
delodajalec se pisno dogovorita o načinu zagotavljanja pogojev za delo
sindikata v breme delodajalca (prostor in oprema, tehnično in administrativno
delo, strokovna pomoč ter obračun in nakazovanje članarine).
Delodajalec ne sme ovirati svobode
sindikalnega obveščanja in razširjanja sindikalnega tiska.
40. člen
(stavka)
(1) Sindikat organizira in vodi stavko
v skladu z zakonom o stavki.
(2) Stroške stavke, ki je organizirana
v nasprotju z zakonom, nosi organizator stavke.
(3) Ob napovedi stavke, mora sindikat,
ki jo organizira, delodajalca obvestiti o stavkovnih zahtevah, o datumu, kraju
in uri pričetka ter datumu in uri konca stavke, če je ta predviden.
(4) Delodajalec lahko, za potrebe
obračuna nadomestil delavcem, od vsakega zaposlenega pridobi pisno izjavo o
njegovem sodelovanju v stavki, ne glede na to ali stavko organizira sindikat
ali delavci sami, če teh podatkov delodajalcu ne posreduje organizator stavke.
Delodajalec mora pri tem varovati in spoštovati delavčevo osebnost.
II.10. PLAČE IN DRUGI PREJEMKI IZ
DELOVNEGA RAZMERJA
41. člen
(splošno)
(1) Vsi zneski v tej kolektivni
pogodbi so v bruto zneskih.
(2) Za normalne pogoje se štejejo
pogoji, ki delavcu dela ne otežujejo in dodatno ne obremenjujejo ter so brez
posebnih pogojev dela iz 48. člena te kolektivne pogodbe.
(3) Delodajalec mora delavcu pri
izplačilu plače, drugih osebnih prejemkov in povračil stroškov v zvezi z delom
vročiti pisni obračun, ki vsebuje zlasti naslednje podatke o zneskih:
-       
osnovne plače v skladu s pogodbo o zaposlitvi,
-       
dodatkov po posameznih vrstah, ki izhajajo iz kolektivnih pogodb ali
splošnih aktov ter pogodbe o zaposlitvi,
-       
plače iz naslova uspešnosti dela delavca in uspešnosti poslovanja
delodajalca,
-       
nadomestil plače po posameznih vrstah,
-       
bruto plače,
-       
davkov in prispevkov ter zavarovalnih premij,
-       
neto plače,
-       
neto izplačila,
-       
drugih osebnih prejemkov in povračil stroškov v zvezi z delom,
-       
odtegljajev od plače.
(4) Na pisnem obračunu iz prejšnjega
odstavka mora biti tudi navedeno, za koliko ur dela so obračunane posamezne
postavke plače in za koliko ur je obračunano posamezno nadomestilo plače. Pisni
obračun je lahko skupen ali ločen za posamezno vrsto izplačil (npr. plača,
drugi osebni prejemki, povračila stroškov v zvezi z delom).
(5) Delodajalec mora v navzočnosti
delavca opraviti pregled pisnega obračuna plače za delavca, drugih osebnih
prejemkov delavca ter povračil stroškov v zvezi z delom za delavca in
obrazložiti vse okoliščine v zvezi z izračunom, če to zahteva delavec ali
sindikalni zaupnik na podlagi pisnega pooblastila delavca.
42. člen
(plače)
Plača delavca je sestavljena iz:
-       
osnovne plače,
-       
dela plače za delovno uspešnost,
-       
dodatkov in
-       
plačila za poslovno uspešnost, kadar je tako dogovorjeno pri
delodajalcu.
43. člen
(najnižja osnovna plača)
Mesečni in urni zneski najnižjih osnovnih
plač po tarifni prilogi k tej kolektivni pogodbi so določeni za najmanj zahtevno
delo v posameznem tarifnem razredu za polni delovni čas 40 ur na teden.
44. člen
(osnovna plača)
(1) Osnovna plača je plača delavca po
pogodbi o zaposlitvi, določena v skladu s podjetniško kolektivno pogodbo ali
splošnim aktom delodajalca.
(2) Pri vrednotenju bo delodajalec
praviloma upošteval naslednje objektivne kriterije (elemente):
-       
delovne izkušnje in dodatna znanja,
-       
odgovornosti za delo, vodenje in koordinacijo,
-       
fizični in umski napor,
-       
posebne obremenitve pri delu, neugodni vplivi delovnega okolja in nevarnosti
(če se to ne izplačuje kot dodatek k osnovni plači).
(3) Osnovna plača delavca je lahko
enaka ali višja od najnižje osnovne plače po tej kolektivni pogodbi za posamezni
tarifni razred, v katerega so razvrščena dela, za katera je delavec sklenil pogodbo
o zaposlitvi.
(4) Pri delodajalcu se določi sistem
napredovanja, ki delavcem zagotavlja enake možnosti za napredovanje. Delavec
lahko zaradi pridobivanja dodatnih znanj, izkušenj ali delovne uspešnosti
napreduje na istem ali drugem delovnem mestu ali na drug način določen pri
delodajalcu.
45. člen
(del plače za delovno uspešnost)
(1) Delodajalec mora imeti kriterije
in merila za ugotavljanje delovne uspešnosti, ki morajo biti znani pred njihovo
uporabo.
(2) Pri določanju kriterijev in meril
se mora upoštevati načelo, da delavec z ustrezno delovno usposobljenostjo in
normalnim delovnim naprezanjem dosega vnaprej določene delovne rezultate.
(3) Delovna uspešnost se lahko
ugotavlja za posameznega delavca za opravljeno delo, lahko pa tudi kombinirano
za posameznega delavca in za delovno skupino oziroma organizacijsko enoto, v
kateri delavec dela, ali za družbo kot celoto.
(4) Delavec oziroma sindikalni zaupnik
na podlagi pisnega pooblastila delavca ima pravico vpogleda v oceno delovne
uspešnosti delavca in lahko zahteva obrazložitev ocene.
46. člen
(dodatki za delo v manj ugodnem delovnem
času)
(1) Delavcem za delo v delovnem času,
ki je manj ugoden, pripadajo dodatki, ki jih delodajalec lahko določi:
-       
v odstotkih od osnovne plače, kar se opredeli v podjetniški kolektivni
pogodbi oziroma splošnem aktu delodajalca ali
-       
v nominalnem znesku, kar se opredeli v podjetniški kolektivni pogodbi.
(2) V
primeru, da so dodatki pri delodajalcu določeni v odstotkih, veljajo višine,
določene v tej kolektivni pogodbi, in sicer:


 

odstotek od osnovne
  plače delavca oziroma urne postavke


nočno delo

50%


nadurno delo

45%


delo ob nedeljah

50%


delo na praznike in dela proste dneve po zakonu

100%


za vsako polno uro prekinitve dela, kadar prekinitev traja
  
1 uro ali več

10%


delo v popoldanski izmeni, kadar se delovni proces izvaja
  najmanj v 2 izmenah oziroma v turnusu

10%


(3) V primeru, da so dodatki pri
delodajalcu opredeljeni v nominalnem znesku, se njihova višina določi v
podjetniški kolektivni pogodbi.
(4) V podjetniški kolektivni pogodbi
ali splošnem aktu delodajalca se lahko določi tudi dodatek za delo v soboto, če
delovni teden delavca poteka od ponedeljka do petka.
(5) Dodatki se med seboj ne
izključujejo, razen dodatkov za delo na dan praznika ali dela proste dni po
zakonu ter dodatka za delo v nedeljo ali soboto, če je ta dogovorjen.
(6) Delavcu pripada nadomestilo za čas
pripravljenosti na domu najmanj v višini 5% osnovne plače delavca za poln
delovni čas. Čas, ko je delavec na domu v pripravljenosti za delo, se posameznemu
delavcu ne more odrediti za več kot 10 dni na mesec.
(7) Pripravljenost na domu je delovna
obveznost in se ne šteje v delovni čas.
47. člen
(dodatek na delovno dobo)
Če ni v podjetniški kolektivni pogodbi ali
splošnem aktu delodajalca določeno drugače, delavcu pripada dodatek na delovno
dobo v višini 0,6% od osnovne plače za vsako izpolnjeno leto zaposlitve pri
zadnjem delodajalcu.
48. člen
(dodatki za posebne pogoje dela)
(1) Delavcu pripadajo dodatki za
posebne pogoje dela, ki izhajajo iz posebnih obremenitev pri delu, neugodnih
vplivov okolja in nevarnosti pri delu, če niso vsebovani v osnovni plači.
(2) Če dodatki za posebne pogoje dela
niso vsebovani v osnovni plači, se določijo v podjetniški kolektivni pogodbi
ali splošnem aktu delodajalca v odstotku od osnovne plače ali v nominalnem
znesku.
49. člen
(nadomestilo plače za čas stavke)
(1) Nadomestilo za čas stavke pri
delodajalcu, ki je organizirana v skladu z zakonom, se delavcu plača izključno
v primeru, ko je stavka organizirana zaradi težjih kršitev pravic delavcev pri
delodajalcu.
(2) V tem primeru delavcu pripada
nadomestilo v naslednji višini, pri čemer je nadomestilo omejeno na največ tri
delovne dni:
a)    
če se stavka zaradi neizplačila plač in
povračil stroškov iz dela:
- 
prvi dan stavke: 100% od osnove,
- 
drugi in tretji dan stavke: 80% od osnove;
osnova je enaka nadomestilu plače za čas
opravičene odsotnosti po zakonu, ki ureja delovna razmerja.
b)    
v drugih primerih težjih kršitev pravic
delavcev pri delodajalcu:
- 
prvi dan stavke: 80% osnovne plače delavca,
- 
drugi in tretji dan stavke 70% osnove plače delavca.
50. člen
(plačilo za poslovno uspešnost)
Če se dogovori plačilo za poslovno
uspešnost, kriterije za razdelitev med delavce določita delodajalec in sindikat
pri delodajalcu, praviloma po sprejemu letnega poslovnega načrta.
51. člen
(regres za letni dopust)
(1) Višina regresa za letni dopust se
določi s tarifno prilogo in se izplača najkasneje do konca meseca junija tekočega
leta.
(2) V primeru nelikvidnosti
delodajalca se regres za letni dopust izplača najkasneje do 1. novembra
tekočega leta, če se tako sporazumeta reprezentativni sindikat pri delodajalcu
in delodajalec v posebnem sporazumu po 7. členu te kolektivne pogodbe.
52. člen
(jubilejne nagrade)
(1) Delavcu pripada jubilejna nagrada
pod pogoji in v višini:
a)    
delavcu, ki je sklenil pogodbo o zaposlitvi do
vključno 31. 12. 2005:
- 
za 10 let skupne delovne dobe: ena najnižja osnovna plača prvega
tarifnega razreda po tej kolektivni pogodbi,
- 
za 20 let skupne delovne dobe: ena in pol najnižje osnovne plače prvega
tarifnega razreda po tej kolektivni pogodbi,
- 
za 30 let skupne delovne dobe: dve najnižji osnovni plači prvega
tarifnega razreda po tej kolektivni pogodbi,
- 
za 40 let delovne dobe pri zadnjem delodajalcu: dve in pol najnižji
osnovni plači prvega tarifnega razreda po tej kolektivni pogodbi;
b)    
delavcu, ki je sklenil pogodbo o zaposlitvi od
vključno 1. 1. 2006:
- 
za 10 let delovne dobe pri zadnjem delodajalcu: ena najnižja osnovna
plača prvega tarifnega razreda po tej kolektivni pogodbi,
- 
za 20 let delovne dobe pri zadnjem delodajalcu: ena in pol najnižje
osnovne plače prvega tarifnega razreda po tej kolektivni pogodbi,
- 
za 30 let delovne dobe pri zadnjem delodajalcu: dve najnižji osnovni
plači prvega tarifnega razreda po tej kolektivni pogodbi,
- 
za 40 let delovne dobe pri zadnjem delodajalcu: dve in pol najnižji
osnovni plači prvega tarifnega razreda po tej kolektivni pogodbi.
(2) Delavec je upravičen le do ene
jubilejne nagrade iz prejšnjega odstavka za posamezno obdobje, in sicer do
tiste, za katero najprej izpolni pogoj.
(3) Jubilejna nagrada se izplača pri
prvem izplačilu plače po dopolnitvi pogojev iz prvega odstavka tega člena.
Izplačevalec jubilejne nagrade je zadnji delodajalec.
53. člen
(odpravnine)
(1) Če je tako dogovorjeno v
podjetniški kolektivni pogodbi ali pogodbi o zaposlitvi, lahko višina
odpravnine, ki pripada delavcu po zakonu, ki ureja delovna razmerja, v primeru
redne odpovedi pogodbe o zaposlitvi presega 10-kratnik osnove.
(2) Delavcu
pripada ob upokojitvi odpravnina pod naslednjimi pogoji in v naslednjih
višinah:


dopolnjena leta
  delovne dobe pri zadnjem delodajalcu

višina povprečne
  plače v RS ali za delavca v preteklih 3 mesecih, če je za delavca ugodneje


5 let

1


10 let

2


20 let

3


Če se delavec upokoji v treh mesecih po
izpolnitvi pogojev za starostno upokojitev in ima hkrati dopolnjenih 40 let
delovne dobe pri zadnjem delodajalcu, delavcu pripada odpravnina ob upokojitvi
v višini 4 povprečnih plač v RS za pretekle tri mesece oziroma 4 povprečnih
plač delavca za pretekle 3 mesece, če je to za delavca ugodneje.
(3) Odpravnina se izplača najkasneje
ob izplačilu zadnje plače.
54.  člen
(solidarnostne pomoči)
(1) Delavcu
oziroma njegovi družini pripada solidarnostna pomoč v odstotku od višine
povprečne plače delavcev pri delodajalcu oziroma povprečne plače v Republiki
Sloveniji za pretekle tri mesece, če je to za delavca ugodneje, in sicer v
naslednjih primerih:


smrt delavca,
ki je delal pri zadnjem delodajalcu več kot 10 let 

170%


smrt delavca,
ki je delal pri zadnjem delodajalcu do 10 let

120%


smrt ožjega družinskega člana delavca,
ki dela pri zadnjem delodajalcu več kot 10 let

100%


smrt ožjega družinskega člana delavca,
ki dela pri zadnjem delodajalcu do 10 let

80%


ob nastanku težje invalidnosti (najmanj druga kategorija)
  delavca, ki dela pri zadnjem delodajalcu več kot 10 let

100%


ob nastanku težje invalidnosti (najmanj druga kategorija)
  delavca, ki dela pri zadnjem delodajalcu do 10 let

80%


nesreče, ki jo povzroči delovanje naravnih sil
  (elementarne nesreče), ki povzročijo večjo škodo na bivališču delavca, ki
  dela pri zadnjem delodajalcu več kot 10 let

100%


nesreče, ki jo povzroči delovanje naravnih sil
  (elementarne nesreče), ki povzročijo večjo škodo na bivališču delavca, ki
  dela pri zadnjem delodajalcu do 10 let

80%


(2) V primeru, da elementarna nesreča
večjo škodo povzroči tudi delodajalcu, delodajalec ni dolžan izplačati
solidarnostne pomoči.
(3) Delavec lahko delodajalca enkrat
letno zaprosi za solidarnostno pomoč tudi v primeru daljše neprekinjene bolezni
ali poškodbe (nad 3 mesece). Delodajalec pred sprejemom odločitve zaprosi za
mnenje reprezentativni sindikat pri delodajalcu. Solidarnostna pomoč se izplača
v skladu z dogovorom med delavcem in delodajalcem.
(4) Delodajalec lahko v podjetniški
kolektivni pogodbi ali splošnem aktu določi višje zneske in še druge primere,
za katere delavcu pripada solidarnostna pomoč.
(5) Ožji družinski člani delavca so
zakonec, zunajzakonski partner, otroci ter posvojenci, ki jih je delavec po
zakonu dolžan preživljati.
55. člen
(prehrana med delom)
(1) Delodajalec je praviloma dolžan
zagotoviti delavcu topli obrok med delom v ustrezni kalorični vrednosti in
ustrezne kakovosti. Delavcem, ki imajo dieto, in o tem delodajalcu predložijo
potrdilo osebnega zdravnika, mora delodajalec zagotoviti dietno prehrano. Če
delodajalec ustreznega obroka ne zagotovi, mora delavcu povrniti stroške
prehrane v višini, kot je določena v tarifni prilogi. Če delodajalec ne
zagotovi dodatnega toplega obroka, ko delavec dela preko polnega delovnega
časa, delavcu pripada nadomestilo v višini sorazmernega urnega zneska po uredbi
za vsako naduro.
(2) Delavcem se zagotovi povračilo
stroškov za prehrano med delom za dneve prisotnosti na delu. Do povračila
stroškov prehrane med delom so upravičeni tudi delavci, ki delajo najmanj s
polovičnim delovnim časom. Do dodatnega toplega obroka so upravičeni tisti
delavci, ki zaradi prerazporeditve delovnega časa ali opravljanja dela preko
polnega delovnega časa delajo več kot 11 ur dnevno.
(3) Če delodajalec zagotavlja ustrezen
topli obrok, in je cena tega nižja od zneska, določenega v tarifni prilogi k
tej kolektivni pogodbi, delavcem ni dolžan izplačati razlike do zneska,
določenega v tarifni prilogi.
56. člen
(prevoz na delo in z dela)
(1) Delavcu pripada povračilo stroškov
za prevoz na delo in z dela za dneve prisotnosti na delu, od kraja bivališča do
kraja opravljanja dela, če je kraj bivališča od kraja opravljanja dela oddaljen
najmanj 2 kilometra.
(2) Delavcu pripada povračilo stroškov
najcenejšega javnega prevoza v višini, kot jo določa tarifna priloga. Če je za
delodajalca ugodneje in delavec ne predloži dokazila o nakupu vozovnice,
pripada delavcu povračilo stroškov kilometrine za vsak polni kilometer v višini
zgornjega zneska po uredbi.
(3) Če ni možnosti prevoza z javnimi
prevoznimi sredstvi, delavcem pripada kilometrina za vsak polni kilometer po
najkrajši cestni povezavi v višini zgornjega zneska po uredbi.
(4) Če delodajalec organizira prevoz
na delo in iz dela, delavec ni upravičen do povračila strokov za prevoz na delo
in iz dela.
(5) Če delavec iz upravičenih razlogov
ne uporablja organiziranega prevoza, mu je delodajalec dolžan povrniti stroške
prevoza na delo in iz dela v skladu z dogovorom med delavcem in delodajalcem,
vendar ne manj, kot je določeno v tarifni prilogi.
(6) Če se zaradi razlogov na strani
delavca strošek za prevoz na delo in z dela naknadno poveča, ima delavec
pravico do povračila tako povečanega stroška za prevoz na delo in z dela, če se
tako sporazume z delodajalcem.
57. člen
(službena potovanja)
(1) Za povračilo stroškov, ki so jih
imeli delavci pri opravljanju določenih del in nalog na službenem potovanju, se
šteje dnevnica (povračilo stroškov za prehrano), povračilo stroškov za
prenočišče in povračilo stroškov za prevoz. Delavcu se pred odhodom na službeno
potovanje, ki traja več kot dva dni, praviloma izplača akontacija v višini
predvidenih stroškov.
(2) Do povračil stroškov na službenem
potovanju so upravičeni delavci, ki so na službeno potovanje napoteni z nalogom
za službeno potovanje in v višini, kot je določena v tarifni prilogi.
(3) Stroški za prenočišče in prevoz z
javnimi prevoznimi sredstvi ter drugi stroški povezani s službenim potovanjem
(cestnine, parkirnine ...), se povrnejo na podlagi računa, ki je skladen z
nalogom za službeno potovanje.
(4) Delavcu se v primeru službenega
potovanja v tujino stroški povrnejo v skladu z uredbo, ki ureja povračilo
stroškov za službena potovanja v tujino.
58. člen
(terenski dodatek)
(1) Delavec je upravičen do terenskega
dodatka za delo na terenu, kadar sta na terenu organizirana prehrana in prenočišče.
Višina terenskega dodatka je določena v tarifni prilogi. Terenski dodatek se
izplača ob izplačilu plače za tekoči mesec.
(2) Terensko delo je delo izven kraja,
kjer je sedež delodajalca in hkrati izven kraja, kjer je bivališče delavca.
(3) Terenski dodatek in povračilo
stroškov za prehrano na službeni poti se med seboj izključujeta.
59. člen
(inovacije in koristni predlogi)
Merila za določanje višine nadomestila za
inovacije in koristne predloge določi delodajalec v splošnem aktu.
60. člen
(prejemki dijakov in študentov na obveznem
praktičnem delu)
(1) Dijakom in študentom na obveznem
praktičnem delu pripada za polni delovni čas obveznega praktičnega dela nagrada
v višini, kot jo določa tarifna priloga.
(2) Dijaki in študenti na obveznem
praktičnem delu imajo pravico do nagrade ne glede na prejemanje štipendije.
(3) Dijakom in študentom za dneve
prisotnosti na obveznem praktičnem delu pripada povračilo stroškov za prevoz na
delo in z dela ter povračilo stroškov za prehrano med delom.
61. člen
(dodatek za mentorstvo)
(1) Delavcu – mentorju obveznega
praktičnega pouka ali pripravnika in mentorju za usposabljanje brezposelnih
oseb, ki mu mentorstvo ni delovna obveznost pri delodajalcu, pripada dodatek za
mentorstvo.
(2) Višina izplačila in drugi pogoji
se določijo v podjetniški kolektivni pogodbi ali splošnem aktu delodajalca ali
pogodbi o mentorstvu.
(3) Delodajalec mentorju iz tega člena
zagotavlja dodatno ustrezno usposabljanje za opravljanje nalog mentorja.
62. člen
(druge motivacije delavcev)
Pri delodajalcu se lahko določijo dodatne
motivacijske nagrade delavcu, ki s svojim delom izjemno prispeva k uspešnosti
poslovanja (npr.: povečan letni dopust, plačan oddih, dodatno izobraževanje,
druge nagrade).
63. člen
(omejitev povračil stroškov in drugih
prejemkov)
Vsi stroški v zvezi z delom in drugi
prejemki, razen solidarnostne pomoči, jubilejne nagrade in odpravnine ob upokojitvi
se ne glede na druga določila te kolektivne pogodbe izplačajo največ v višini
in pod pogoji, določenimi v uredbi, razen če je drugače dogovorjeno v
kolektivni pogodbi ali splošnem aktu pri delodajalcu.
64. člen
(varstvo delavcev pred upokojitvijo)
(1) Če pri delavcu pred upokojitvijo
izvajalec medicine dela ugotovi, da so njegove zmožnosti za opravljanje dela po
pogodbi o zaposlitvi bistveno zmanjšane oziroma omejene, delodajalec delavcu
ponudi novo pogodbo o zaposlitvi. Za čas do izpolnitve pogojev za starostno
upokojitev delavca osnovna plača po novi pogodbi ne more biti nižja od osnovne
plače po prejšnji pogodbi o zaposlitvi, po tem obdobju pa je osnovna plača
določena v višini, kot je določeno za to delovno mesto pri delodajalcu.
(2) Ponudba nove pogodbe o zaposlitvi
velja pod pogojem, da se delavec in delodajalec hkrati dogovorita, da se bo
delavec upokojil najkasneje v dveh mesecih po izpolnitvi pogojev za starostno
upokojitev. V primeru, da delavec ta sporazum krši, mora delodajalcu plačati
pogodbeno kazen v višini razlike med prejeto osnovno plačo in plačo, ki je za
to delovno mesto določena pri delodajalcu.
III. SPREMEMBE IN ODPOVED KOLEKTIVNE POGODBE, REŠEVANJE
SPOROV, PREHODNE IN KONČNE DOLOČBE (OBLIGACIJSKI DEL)
III.1. PRAVICE IN OBVEZNOSTI STRANK
65. člen
(pozitivna izvedbena dolžnost)
Stranke te kolektivne pogodbe si morajo z
vsemi sredstvi, ki so jim na voljo, prizadevati za pravilno izvrševanje te
kolektivne pogodbe in spoštovanje njenih določb.
66. člen
(negativna izvedbena dolžnost)
Stranke so dolžne opustiti vsako dejanje,
ki bi nasprotovalo izvrševanju te kolektivne pogodbe.
IV. SPREMEMBE, DOPOLNITVE IN ODPOVED KOLEKTIVNE POGODBE
67. člen
(spremembe in dopolnitve kolektivne
pogodbe / predlog nove kolektivne pogodbe)
(1) Vsaka pogodbena stranka lahko
kadarkoli predlaga spremembo oziroma dopolnitev te kolektivne pogodbe ali
sklenitev nove kolektivne pogodbe.
(2) Pogodbena stranka, ki želi
spremembo oziroma dopolnitev kolektivne pogodbe ali sklenitev nove kolektivne
pogodbe, predloži drugi stranki pisni predlog sprememb in dopolnitev oziroma
predlog nove kolektivne pogodbe.
(3) Druga pogodbena stranka se je
dolžna do predloga opredeliti v roku 30 dni od prejema predloga.
(4) Če druga stranka ne sprejme
predloga za spremembo ali dopolnitev pogodbe, oziroma se do predloga ne opredeli
v 30 dneh, lahko stranka predlagateljica začne postopek posredovanja pred
organom, ki ga določa ta kolektivna pogodba.
IV.1. REŠEVANJE KOLEKTIVNIH SPOROV
IV.1.1. REŠEVANJE KOLEKTIVNIH SPOROV MED
STRANKAMA KOLEKTIVNE POGODBE
68. člen
(reševanje kolektivnih sporov med
pogodbenima strankama kolektivne pogodbe)
(1) Pogodbeni stranki lahko medsebojne
kolektivne spore, ki izhajajo iz te kolektivne pogodbe in jih ni bilo mogoče
rešiti s pogajanji, rešujeta s posredovanjem ali arbitražo.
(2) Za spore iz prvega odstavka tega
člena se štejeta spor o pravicah in interesni spor, ki izvirata iz te
kolektivne pogodbe.
(3) Spori se rešujejo ob smiselni
uporabi zakona, ki ureja kolektivne pogodbe, zakona, ki ureja arbitražo in
zakona, ki ureja o mediacijo v civilnih in gospodarskih sporih.
69. člen
(reševanje sporov med pogodbenima
strankama in med uporabniki te kolektivne pogodbe)
Pogodbeni stranki in uporabniki kolektivne
pogodbe lahko medsebojne kolektivne spore, ki izhajajo iz te kolektivne pogodbe
in jih ni bilo mogoče rešiti s pogajanji, rešujeta s posredovanjem ali
arbitražo.
70. člen
(reševanje kolektivnih sporov s
posredovanjem)
(1) Postopek mirnega reševanja sporov
s posredovanjem (v nadaljevanju: posredovanje) se začne na pisni predlog ene od
pogodbenih strank ali uporabnika kolektivne pogodbe (v nadaljevanju:
predlagatelj), v katerem je navedeno sporno vprašanje ali razmerje ter sočasno
predlagan strokovnjak za posredovanje.
(2) Nasprotni udeleženec se izjavi o
predlaganem postopku posredovanja in o osebi, ki naj posreduje v kolektivnem
sporu.
(3) Če nasprotni udeleženec predloga
ne sprejme ali se o predlaganem postopku posredovanja ne izjavi v roku 8 dni,
se postopek posredovanja ustavi.
(4) Če soglasje o strokovnjaku za
posredovanje ni doseženo v roku 8 dni od dneva, ko je predlagatelj prejel
predlog nasprotnega udeleženca o osebi, ki naj posreduje, se šteje, da postopek
posredovanja ni uspel in se ustavi.
(5) Med postopkom posredovanja lahko
vsaka stranka kadarkoli izjavi, da ne želi nadaljevati s postopkom. S tem se
postopek posredovanja ustavi.
71. člen
(postopek posredovanja)
(1) V postopku posredovanja se za
vprašanja, ki niso urejena v tej kolektivni pogodbi, smiselno uporablja zakon,
ki ureja mediacijo v civilnih in gospodarskih sporih.
(2) V primeru uspešnega zaključka
posredovanja pogodbeni stranki skleneta zavezujoč pisni sporazum.
(3) Pisni sporazum strank kolektivne
pogodbe, ki dopolnjuje ali spreminja vsebino kolektivne pogodbe, se objavi na
enak način kot ta kolektivna pogodba.
72. člen
(arbitraža)
(1) Stranki kolektivnega delovnega
spora se lahko v primeru, da postopek posredovanja ni uspešen ali se zanj ne
odločita, pisno dogovorita za arbitražno reševanje spora.
(2) Arbitražni postopek se praviloma
vodi pred arbitrom posameznikom, s katerim soglašata obe stranki spora ali pred
tričlanskim arbitražnim senatom, v katerega vsaka stranka predlaga enega člana,
tretjega, ki je predsednik senata, pa člana imenujeta soglasno v roku 7 dni,
odkar oba člana sprejmeta imenovanje za arbitra v postopku.
73. člen
(arbitražni postopek)
(1) Arbitražni postopek se začne na
podlagi pisnega predloga ene od strank spora, v katerem je navedeno sporno
vprašanje ali razmerje in podan predlog za člana arbitražnega senata ali
predlog glede arbitra posameznika.
(2) Nasprotna stranka se izjavi o
predlaganem arbitražnem postopku in o članu arbitražnega senata oziroma o
arbitru posamezniku.
(3) Če nasprotna stranka predloga
arbitražnega postopka ne sprejme ali se o predlaganem arbitražnem postopku ne
izjavi v roku 15 dni, se arbitražni postopek ustavi.
(4) Če soglasje o predsedniku arbitražnega
senata oziroma soglasje o arbitru posamezniku ni doseženo v roku 8 dni od
dneva, odkar sta oba člana arbitražnega senata sprejela imenovanje oziroma
odkar je predlagatelj prejel predlog nasprotne stranke o arbitru posamezniku,
se šteje, da arbitražni postopek ni uspel in se ustavi.
(5) Odločitev arbitražnega senata
oziroma arbitra posameznika v kolektivnem delovnem sporu je dokončna. Odločitev
se objavi na enak način kot ta kolektivna pogodba.
(6) Za postopek pred arbitražnim
senatom ali arbitrom posameznikom, se smiselno uporabljajo določbe zakona, ki
ureja arbitražo, razen za vprašanja, ki so drugače urejena v tej kolektivni
pogodbi.
IV.1.2. REŠEVANJE INDIVIDUALNIH
DELOVNIH SPOROV Z ARBITRAŽO IN MEDIACIJO
74. člen
(sporazum o reševanju spora pred arbitražo)
(1) Delavec in delodajalec se lahko v
skladu z zakonom, ki ureja delovna razmerja, sporazumeta, da o spornem razmerju
odloči arbitraža.
(2) Arbitraža je postopek, v katerem
arbiter posameznik ali arbitražni senat odloči o spornem razmerju z arbitražno
odločbo, ki ima enake učinke kot sodna odločba.
(3) Arbitražni sporazum mora biti
sklenjen v pisni obliki, po nastanku spora in v samostojnem dokumentu.
(4) Arbitražni sporazum obsega način
določitve sestave arbitražnega senata ali arbitra posameznika in navedbo
kolektivne pogodbe, ki zavezuje delodajalca. Če kolektivna pogodba ne določa
ali le delno določa postopek pred arbitražo, postopek opredelita stranki v
sporazumu o arbitraži.
75. člen
(začetek postopka pred arbitražo)
(1) Predlagatelj sproži arbitražni
postopek s pisnim predlogom, ki ga posreduje nasprotni stranki najpozneje v 30
dneh od poteka roka za izpolnitev obveznosti oziroma za odpravo kršitev oziroma
v 30 dneh od dneva vročitve odpovedi pogodbe o zaposlitvi ali odločitve o
drugih načinih prenehanja veljavnosti pogodbe o zaposlitvi ali odločitve o disciplinski
odgovornosti delavca.
(2) Če sestava arbitraže ni poimensko
določena z arbitražnim sporazumom, predlagatelj imenuje arbitra v pisnem
predlogu za začetek postopka (tožbi); druga stranka pa poimensko imenuje
arbitra v odgovoru na tožbo. Arbitra morata podati pisno soglasje k imenovanju.
(3) Tako imenovana arbitra sporazumno
imenujeta tretjega arbitra, kot predsednika arbitražnega senata v roku 8 dni,
odkar sta oba sprejela imenovanje. Ko so imenovani vsi trije arbitri, se senat
konstituira in začne z vodenjem postopka arbitraže.
(4) Stranki se lahko dogovorita, da o
njunem sporu odloči arbiter posameznik, ki ga določita sporazumno.
76. člen
(organ za imenovanje predsednika arbitraže
ali arbitra posameznika)
Če stranka v 15 dneh od prejema vloge druge
stranke ne imenuje arbitra ali če se imenovana arbitra v roku iz prejšnjega
člena ne sporazumeta glede imenovanja predsednika arbitražnega senata ali če se
stranki v roku 15 dni, odkar je predlagatelj prejel vlogo nasprotne stranke, ne
moreta sporazumeti o arbitru posamezniku, lahko katerakoli stranka predlaga, da
arbitra imenuje pristojno sodišče skladno z zakonom.
77. člen
(vodenje postopka in odločanje)
(1) Arbitražni senat oziroma arbiter
posameznik vodi postopek tako kot šteje za primerno, pri tem pa mora stranke
obravnavati enako in dati vsaki od njih v primerni fazi postopka razumno
možnost, da se o zadevi izjavi. Arbitražni senat oziroma arbiter posameznik
mora pri izvajanju svoje diskrecijske pravice voditi postopek tako, da se
izogne nepotrebni zamudi in stroškom ter zagotovi pravičen in učinkovit postopek
rešitve spora.
(2) Arbitražni senat oziroma arbiter
posameznik ves čas postopka do odločitve o sporu spodbuja stranki, da se poravnata
sami ali pred arbitražo.
(3) Arbitražni senat izda odločbo z
večino glasov svojih članov. Če večine ni mogoče doseči, arbitražno odločitev
sprejme predsednik senata.
(4) O obravnavi se vodi zapisnik.
78. člen
(rok odločanja)
Če arbitražni senat oziroma arbiter
posameznik ne odloči v 90 dneh od dneva, ko je oblikovan arbitražni senat ali
imenovan arbiter posameznik, lahko delavec v nadaljnjem roku 30 dni zahteva
sodno varstvo pred pristojnim delovnim sodiščem.
79. člen
(arbitražna odločba)
(1) Odločba arbitražnega senata
oziroma arbitra posameznika je med strankama dokončna in ima naravo pravnomočne
sodne odločbe.
(2) Arbitražna odločba vsebuje tudi
odločitev o stroških arbitražnega postopka.
(3) Stranki v sporu lahko arbitražno
odločbo izpodbijata pred pristojnim sodiščem iz razlogov in po postopku, ki je
določen v zakonu, ki opredeljuje delovanje arbitraž v delovnih sporih.
80. člen
(subsidiarna uporaba določb zakona)
Za vsa vprašanja, ki niso posebej urejena v
tej kolektivni pogodbi, se uporabljano pravila institucionalne arbitraže, ki
sta jo stranki izbrali, oziroma določbe zakona, ki ureja delovanje arbitraž v
delovnih sporih.
81. člen
(sporazum o mediaciji)
Stranki se lahko v primeru medsebojnega
spora s pisnim sporazumom dogovorita o reševanju spora s pomočjo mediacije.
Mediacija je postopek, v katerem stranki s
pomočjo tretje nevtralne osebe oblikujeta rešitev svojega spornega razmerja.
82. člen
(postopek izbire mediatorja)
V sporazumu o mediaciji lahko stranki
imenujeta enega ali dva mediatorja, ki bosta vodila postopek mediacije.
83. člen
(postopek mediacije)
(1) Sporazum o reševanju spora z
mediacijo se sklene v pisni obliki med strankama in mediatorjem/mediatorjema.
(2) Mediator se lahko srečuje in
komunicira z vsako stranko posebej ali z obema skupaj.
(3) Mediator mora delovati neodvisno
in nepristransko ter mora zagotavljati enakopravno obravnavo strank.
(4) Mediator lahko ves čas mediacije
daje predloge za rešitev spora.
84. člen
(zaupnost podatkov)
(1) Vsi podatki, ki izvirajo iz
mediacije ali so z njo povezani, so zaupni, razen če so se stranke sporazumele
drugače.
(2) Podatke v zvezi s sporom, ki jih
mediator prejme od stranke, lahko razkrije drugi stranki mediacije, razen če mu
jih je stranka razkrila pod izrecnim pogojem, da ostanejo zaupni.
85. člen
(konec mediacije)
(1) Mediacija se konča s sporazumom
strank o rešitvi spora in na druge načine, kot določa zakon, ki ureja mediacijo
v civilnih in gospodarskih sporih.
(2) Stranki se lahko dogovorita, da se
sporazum o rešitvi spora sestavi v obliki neposredno izvršljivega notarskega
zapisa, poravnave pred sodiščem ali arbitražne odločbe na podlagi poravnave ali
poravnave pred delovnim inšpektorjem.
(3) Če se mediacija konča kako
drugače, kakor s sporazumom o rešitvi spora, lahko delavec v nadaljnjem roku 15 dni
zahteva sodno varstvo pred pristojnim delovnim sodiščem.
86. člen
(subsidiarna uporaba določb zakona)
Za vsa vprašanja, ki niso posebej urejena v
tej kolektivni pogodbi, se uporabljajo določbe zakona, ki ureja mediacijo v
delovnih in drugih civilnih sporih.
IV.2. STROKOVNA KOMISIJA
87. člen
(strokovna komisija)
(1) Stranki te kolektivne pogodbe
imenujeta štiričlansko strokovno komisijo, in sicer vsaka stranka po dva člana.
(2) Strokovna komisija sprejema
priporočila za razlago te kolektivne pogodbe in pripravlja strokovne predloge
za spreminjanje in dopolnjevanje te kolektivne pogodbe. Priporočila in
strokovne predloge pošlje strankama te kolektivne pogodbe za sprejem razlage
ali ureditev določenega vprašanja.

Priloga:
Tarifna priloga
Priloga:
Tarifna priloga (Uradni list RS, št. 105/21)
Priloga:
Tarifna priloga (Uradni list RS, št. 26/22)

Kolektivna pogodba za dejavnost kovinskih
materialov in livarn Slovenije (Uradni list RS, št. 78/14) vsebuje naslednje prehodne in
končne določbe:
»IV.3. PREHODNE IN KONČNE DOLOČBE
88. člen
(objava
kolektivne pogodbe)
Kolektivna pogodba se objavi v Uradnem
listu Republike Slovenije.
89. člen
(veljavnost in
uporaba kolektivne pogodbe)
(1) Ta kolektivna pogodba začne
veljati prvi dan prvega meseca po objavi v Uradnem listu RS.
(2) Določba 29. člena te kolektivne
pogodbe se začne uporabljati 1. 1. 2015.
(3) Z
dnem, ko se začne uporabljati ta kolektivna pogodba, preneha veljati Kolektivna
pogodba za dejavnost kovinskih materialov in livarn Slovenije (Uradni list RS, št.
14/06, 87/06, 76/07, 46/08, 70/08, 53/09, 10/10, 70/11, 84/11, 70/12 in 59/13).«.

Dodatek št. 1 h Kolektivni pogodbi za
dejavnost kovinskih materialov in livarn Slovenije (Uradni list RS, št. 22/17) vsebuje naslednjo končno določbo:
»2. člen
Z začetkom veljavnosti te tarifne priloge
prenehata veljati 1. in 2. točka Tarifne priloge 2014.
Vse ostale točke Tarifne priloge 2014
ostanejo v veljavi še naprej.
Ta dodatek začne veljati in se uporabljati
prvi dan naslednjega meseca po objavi v Uradnem listu Republike Slovenije.«.

Dodatek št. 2 h Kolektivni pogodbi za
dejavnost kovinskih materialov in livarn Slovenije (Uradni list RS, št. 84/18) vsebuje naslednji končni določbi:
»2. člen
(1) Z začetkom veljavnosti te
tarifne priloge prenehata veljati 1. in 2. točka Tarifne priloge po Dodatku
št. 1.
(2) Vse ostale točke Tarifne priloge
Kolektivne pogodbe za kovinske materiale in livarne Slovenije ostanejo nespremenjene
in v veljavi še naprej.
3. člen
Ta dodatek začne veljati in se uporabljati
prvi dan naslednjega meseca po objavi v Uradnem listu Republike Slovenije.«.

Dodatek št. 3 h Kolektivni pogodbi za
dejavnost kovinskih materialov in livarn Slovenije (Uradni list RS, št. 82/19) vsebuje naslednji končni določbi:
»2. člen
(1) Z začetkom veljavnosti te tarifne
priloge prenehata veljati 1. in 2. točka Tarifne priloge po Dodatku št. 2.
(2) Vse ostale točke Tarifne priloge
Kolektivne pogodbe za kovinske materiale in livarne Slovenije ostanejo
nespremenjene in v veljavi še naprej. 
3. člen
Ta dodatek začne veljati in se uporabljati
prvi dan naslednjega meseca po objavi v Uradnem listu Republike Slovenije.«.

Dodatek št. 4 h Kolektivni pogodbi za
dejavnost kovinskih materialov in livarn Slovenije (Uradni list RS, št. 105/21) vsebuje naslednji končni določbi:
»2. člen
(1) Z začetkom veljavnosti te tarifne
priloge prenehata veljati 2. točka tarifne priloge po dodatku št. 3.
(2) Vse ostale točke Tarifne priloge
Kolektivne pogodbe za dejavnost kovinskih materialov in livarn Slovenije
ostanejo nespremenjene in v veljavi še naprej.
3. člen
Ta dodatek začne veljati in se uporabljati
takoj po objavi v Uradnem listu Republike Slovenije.«.

Dodatek št. 5 h Kolektivni pogodbi za
dejavnost kovinskih materialov in livarn Slovenije (Uradni list RS, št. 26/22) vsebuje naslednje končne določbe:
»2. člen
(1) Z začetkom veljavnosti te tarifne priloge
prenehata veljati 1. točka Tarifne priloge po Dodatku št. 3 in 2. točka Tarifne
priloge po Dodatku št. 4.
(2) Vse ostale točke Tarifne priloge
Kolektivne pogodbe za kovinske materiale in livarne Slovenije ostanejo
nespremenjene in v veljavi še naprej.
3. člen
Ta dodatek začne veljati naslednji dan po
objavi v Uradnem listu Republike Slovenije, uporablja pa se od 1. 1. 2022
dalje.«.