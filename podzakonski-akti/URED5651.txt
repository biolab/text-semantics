I. SPLOŠNE DOLOČBE
1. člen
(vsebina)
(1) S to uredbo se določajo način,
pogoji in postopek za izdajanje soglasij za proizvodnjo vojaškega orožja in
opreme (v nadaljnjem besedilu: soglasje za proizvodnjo), dovoljenj za promet z
vojaškim orožjem in opremo (v nadaljnjem besedilu: dovoljenje za promet)
gospodarskim družbam, zavodom, samostojnim podjetnikom posameznikom in
posameznikom, ki samostojno opravljajo dejavnost (v nadaljnjem besedilu: pravne
ali fizične osebe), ter pogoji in postopek za izdajo predhodnih dovoljenj za
uvoz, izvoz, tranzit ali posredništvo v prometu z obrambnimi proizvodi (v
nadaljnjem besedilu: dovoljenje za posamezen posel) in dovoljenj za prenos
obrambnih proizvodov (v nadaljnjem besedilu: dovoljenje za prenos).
(2) S to uredbo se prenaša v pravni red
Republike Slovenije Direktiva 2009/43/ES Evropskega parlamenta in Sveta z dne
6. maja 2009 o poenostavitvi pogojev za prenose obrambnih proizvodov
znotraj Skupnosti (UL L št. 146 z dne 10. 6. 2009, str. 1),
zadnjič spremenjena z Delegirano direktivo Komisije (EU) 2021/1047 z dne
5. marca 2021 o spremembi Direktive 2009/43/ES Evropskega parlamenta in
Sveta glede posodobitve seznama obrambnih proizvodov v skladu s posodobljenim
Skupnim seznamom vojaškega blaga Evropske unije z dne 17. februarja 2020
(UL L št. 225 z dne 25. 6. 2021, str. 69), (v nadaljnjem
besedilu: direktiva).
(3) Soglasje za proizvodnjo obsega
pravico proizvajati vojaško orožje in opremo ter bistvene sestavne dele, sklope
in podsklope vojaškega orožja in opreme, glede na vrsto ter obseg soglasja.
Soglasje za proizvodnjo vsebuje tudi dovoljenje za prodajo in izvoz izdelkov
lastne proizvodnje ter uvoz sestavnih delov, sklopov in podsklopov, potrebnih
za lastno proizvodnjo vojaškega orožja in opreme.
(4) Dovoljenje za promet obsega
pravico prodajati, posredovati pri prodaji, izvažati in uvažati vojaško orožje
in opremo glede na vrsto ter obseg dovoljenja.
(5) Dovoljenje za posamezen posel
omogoča izvoz, uvoz, tranzit, začasni izvoz, začasni uvoz ali posredništvo v
prometu z obrambnimi proizvodi z državami, ki niso članice EU (v nadaljnjem
besedilu: tretje države). Posamezen posel se lahko opravi tudi z večkratnimi
delnimi dobavami.
(6) Posredništvo v prometu z
obrambnimi proizvodi pomeni pogajanje ali dogovarjanje pravnih ali fizičnih
oseb za transakcije, ki lahko pomenijo prenos obrambnih proizvodov iz tretje
države v katerokoli drugo državo.
(7) Dovoljenje za prenos je posebna
oblika dovoljenja za promet oziroma posamezni posel, ki omogoča prenos
obrambnih proizvodov med državami članicami EU (v nadaljnjem besedilu: država
članica). Dovoljenja za prenos so lahko splošna, globalna ali posamezna.
Posamezen posel prenosa se lahko opravi tudi z večkratnimi delnimi dobavami.
(8) Soglasje za proizvodnjo,
dovoljenje za promet, dovoljenje za posamezen posel in dovoljenje za prenos
lahko pridobi le v Republiki Sloveniji registrirana pravna ali fizična oseba.
(9) Soglasje za proizvodnjo,
dovoljenje za promet, dovoljenje za posamezen posel in dovoljenje za prenos ni
prenosljivo na drugo pravno ali fizično osebo.
(10) Dovoljenja za promet in soglasja
za proizvodnjo ni treba pridobiti državnim organom, če kupujejo, prodajajo ali
proizvajajo obrambne proizvode za potrebe dejavnosti, ki jo opravljajo, oziroma
znanstveno raziskovalnim organizacijam za opravljanje raziskovalne dejavnosti,
za katero so registrirane.
(11) Vojaško orožje in oprema po tej
uredbi je določena v prilogi, ki je sestavni del te uredbe.
(12) Obrambni proizvodi so proizvodi,
storitve in materiali, ki so, poleg vojaškega orožja in opreme po tej uredbi,
predmet mednarodne izvozne kontrole. Ministrstvo za obrambo (v nadaljnjem
besedilu: ministrstvo) na svojih spletnih straneh objavlja ažuriran
seznam obrambnih proizvodov, ki ga določa Evropska komisija.
II. SOGLASJE ZA PROIZVODNJO
2. člen
(soglasje za proizvodnjo)
(1) Soglasje za proizvodnjo lahko
pridobi vsaka pravna ali fizična oseba, ki poleg splošnih in posebnih
predpisanih pogojev:
-      
razpolaga z ustreznimi prostori, tehnološko
opremljenostjo in kadri,
-      
primerno varuje objekte in prostore, v katerih
se bo opravljala dejavnost proizvodnje in prometa z vojaškim orožjem in opremo,
-      
pozna vojaško orožje in opremo, za katero želi
pridobiti soglasje.
(2) Soglasja za proizvodnjo ni treba
pridobiti tistim pravnim ali fizičnim osebam, ki kot podizvajalci ali
kooperanti opravljajo dela in storitve za tiste pravne ali fizične osebe, ki so
tako soglasje pridobile, ali za tuje proizvajalce vojaškega orožja, ki so v
svoji državi registrirani za opravljanje tovrstne dejavnosti skladno s svojo
zakonodajo. Pravne in fizične osebe, ki imajo soglasje za proizvodnjo, morajo o
podizvajalcih in kooperantih pri proizvodnji vojaškega orožja in opreme
obvestiti ministrstvo.
(3) Ministrstvo v postopku izdaje
soglasja za proizvodnjo preverja izpolnjevanje pogojev iz prvega odstavka tega
člena. Ministrstvo spremlja
in ugotavlja, ali pravna ali fizična oseba izpolnjuje predpisane pogoje tudi v
času veljavnosti soglasja za proizvodnjo.
(4) Soglasje za proizvodnjo ni časovno
omejeno in velja toliko časa, dokler pravna ali fizična oseba izpolnjuje pogoje
za proizvodnjo vojaškega orožja in opreme.
3. člen
(postopek za izdajo soglasja za
proizvodnjo)
(1) Soglasje za proizvodnjo izda
ministrstvo na podlagi vloge za izdajo soglasja za proizvodnjo vojaškega orožja
in opreme.
(2) Vlogi za pridobitev soglasja je
treba priložiti tudi naslednje izjave in dokazila:
-      
podatke o organiziranosti poslovanja ter o
obvladovanju in zagotavljanju sistema kakovosti,
-      
izjavo in dokazila o predpisanem tehničnem
sistemu varovanja in o organizaciji varovanja objektov in prostorov, v katerih
se opravlja proizvodnja ali skladiščenje vojaškega orožja in opreme po tej
uredbi,
-      
izjavo, da pravna ali fizična oseba ni pod
prisilno poravnavo, v stečaju ali v likvidacijskem postopku, oziroma da ji ni
prepovedano ali omejeno poslovanje v zvezi z obrambnimi proizvodi oziroma
drugimi proizvodi, ki so podvrženi nadzoru skladno s predpisi, ki urejajo
promet z orožjem, eksplozivi in izdelki dvojne rabe,
-      
izjavo, da bo na zahtevo ministrstva omogočen
vpogled v izvajanje proizvodnje in prometa z vojaškim orožjem in opremo, na
katero se nanaša vloga,
-      
v primeru prometa z eksplozivi izjavo o
izpolnjevanju pogojev za promet, prenos in skladiščenje eksploziva.
(3) Ministrstvo pred izdajo soglasja
za proizvodnjo zaprosi za predhodno mnenje Komisijo za nadzor prometa z
vojaškim orožjem in opremo ter prenosa obrambnih proizvodov, določeno s to
uredbo.
4. člen
(vsebina soglasja za proizvodnjo)
(1) V soglasju za proizvodnjo
ministrstvo določi vrsto in obseg proizvodnje vojaškega orožja in opreme, za
katera soglasje velja. S soglasjem za proizvodnjo se dovoljuje tudi promet z
lastnimi proizvodi.
(2) V soglasju za proizvodnjo
ministrstvo določi obveznosti pravnih ali fizičnih oseb pri izvajanju soglasja
ter pravico ministrstva, da soglasje omeji ali razveljavi, če pravna ali
fizična oseba krši pogoje, določene v soglasju, ali predpise, povezane s
proizvodnjo in prometom z vojaškim orožjem in opremo ter drugimi obrambnimi
proizvodi oziroma drugimi proizvodi, ki so podvrženi nadzoru skladno s
predpisi, ki urejajo promet z orožjem, eksplozivi in izdelki dvojne rabe.
5. člen
(obveščanje ministrstva)
(1) Pravna ali fizična oseba, ki je
pridobila soglasje za proizvodnjo, mora v osmih dneh pisno obvestiti
ministrstvo, če:
-      
ji je bilo prepovedano ali omejeno poslovanje
ali izvajanje proizvodnje in prometa z vojaškim orožjem in opremo ter drugimi
obrambnimi proizvodi oziroma drugimi proizvodi, ki so podvrženi nadzoru skladno
s predpisi, ki urejajo promet z orožjem, eksplozivi in izdelki dvojne rabe na
ozemlju Republike Slovenije ali na območju drugih držav EU,
-      
je prišlo do spremembe sedeža, registracije,
proizvodov, poslovanja, izpolnjevanja pogojev, lokacije, dejavnosti ali drugih
pomembnih sprememb.
(2) Pravna ali fizična oseba mora
najmanj 30 dni pred statusnimi spremembami ali prenehanjem dejavnosti o tem
pisno obvestiti ministrstvo.
(3) V primeru spremembe dejavnosti
ministrstvo razveljavi izdano soglasje za proizvodnjo in izda novo soglasje za
proizvodnjo, če pravna ali fizična oseba zanj zaprosi in če izpolnjuje pogoje,
določene s to uredbo.
6. člen
(prenehanje veljavnosti soglasja za
proizvodnjo)
(1) Soglasje za proizvodnjo preneha
veljati s prenehanjem dejavnosti, zaradi neizpolnjevanja pogojev, odvzema ali
odpovedi.
(2) Soglasje za proizvodnjo se lahko
odvzame v primeru:
-      
nepravega ali netočnega navajanja podatkov in
izjav v postopku za pridobitev soglasja,
-      
neobveščanja o spremembah iz prejšnjega člena,
-      
neizpolnjevanja obveznosti, določenih v
soglasju, izrečenega ukrepa prepovedi prometa z vojaškim orožjem in opremo ali
drugimi obrambnimi proizvodi oziroma drugimi proizvodi, ki so podvrženi nadzoru
skladno s predpisi, ki urejajo promet z orožjem, eksplozivi in izdelki dvojne
rabe,
-      
neizvajanja odrejenih inšpekcijskih in drugih
ukrepov ministrstva, kršenja predpisov o proizvodnji in prometu z vojaškim
orožjem in opremo ter drugimi obrambnimi proizvodi oziroma drugimi proizvodi,
ki so podvrženi nadzoru skladno s predpisi, ki urejajo promet z orožjem, eksplozivi
in izdelki dvojne rabe,
-      
pravnomočne obsodbe zaradi kaznivega dejanja
zoper varnost Republike Slovenije in njeno ustavno ureditev, zoper človečnost,
kaznivega dejanja z znaki organiziranega kriminala, terorizma ali kaznivega
dejanja zoper obrambno moč države, če je bilo kaznivo dejanje storjeno v zvezi
z dejavnostjo po tej uredbi,
-      
opustitve ravnanj, določenih v drugem odstavku
14. člena in v 24. členu te uredbe.
(3) Pravna ali fizična oseba se lahko
soglasju za proizvodnjo pisno odpove.
(4) Ministrstvo o prenehanju
veljavnosti soglasja za proizvodnjo izda odločbo, ki je dokončna.
III. DOVOLJENJE ZA PROMET
7. člen
(dovoljenja za promet)
(1) Dovoljenje za promet lahko pridobi
vsaka pravna ali fizična oseba, ki poleg splošnih in posebnih predpisanih
pogojev:
-      
razpolaga z ustreznimi prostori, tehnološko
opremljenostjo in kadri,
-      
primerno varuje objekte in prostore, v katerih
se bo opravljala dejavnost prometa z vojaškim orožjem in opremo,
-      
pozna vojaško orožje in opremo, za katero želi
pridobiti dovoljenje,
-      
razpolaga z ustrezno dokumentacijo, iz katere
je razvidna pravica do zastopanja oziroma poslovanja s tretjimi.
(2) Ministrstvo v postopku izdaje
dovoljenja za promet preverja izpolnjevanje pogojev iz prejšnjega odstavka.
Ministrstvo spremlja in ugotavlja, ali pravna ali fizična oseba izpolnjuje
predpisane pogoje tudi v času veljavnosti dovoljenja za promet.
(3) Dovoljenje za promet časovno ni
omejeno.
8. člen
(postopek izdaje dovoljenja za promet)
(1) Dovoljenje za promet izda
ministrstvo na podlagi vloge za izdajo dovoljenja za promet z vojaškim orožjem
in opremo.
(2) Vlogi za pridobitev dovoljenja je
treba priložiti tudi naslednje izjave in dokazila:
-      
podatke o organiziranosti poslovanja ter o
obvladovanju in zagotavljanju sistema kakovosti,
-      
izjavo in dokazila o predpisanem tehničnem
sistemu varovanja in o organizaciji varovanja objektov in prostorov, v katerih
se opravlja dejavnost prometa z vojaškim orožjem in opremo,
-      
izjavo, da pravna ali fizična oseba ni pod
prisilno poravnavo, v stečaju ali v likvidacijskem postopku, oziroma da ji ni
prepovedano ali omejeno poslovanje z vojaškim orožjem in opremo ali drugimi
obrambnimi proizvodi oziroma drugimi proizvodi, ki so podvrženi nadzoru skladno
s predpisi, ki urejajo promet z orožjem, eksplozivi in izdelki dvojne rabe,
-      
izjavo, da bo na zahtevo ministrstva omogočen
vpogled v izvajanje prometa z vojaškim orožjem in opremo, na katero se nanaša
vloga,
-      
v primeru prometa z energetskimi materiali in
pripadajočimi snovmi izjavo o izpolnjevanju pogojev za promet, prenos in skladiščenje
eksploziva.
(3) Ministrstvo pred izdajo dovoljenja
za promet za predhodno mnenje zaprosi Komisijo za nadzor prometa z vojaškim
orožjem in opremo ter prenosa drugih obrambnih proizvodov, določeno s to
uredbo.
9. člen
(vsebina dovoljenja za promet)
(1) V dovoljenju za promet ministrstvo
določi vrsto in obseg vojaškega orožja in opreme, za katero dovoljenje velja.
(2) V dovoljenju za promet ministrstvo
določi tudi obveznosti pravnih ali fizičnih oseb pri izvajanju dovoljenja za
promet ter pravico ministrstva, da dovoljenje za promet omeji ali razveljavi,
če pravna ali fizična oseba krši pogoje, določene v dovoljenju, ali predpise,
ki urejajo promet z vojaškim orožjem in opremo ter drugimi obrambnimi proizvodi
oziroma drugimi proizvodi, ki so podvrženi nadzoru skladno s predpisi, ki
urejajo promet z orožjem, eksplozivi in izdelki dvojne rabe.
10. člen
(obveščanje ministrstva glede prometa)
(1) Pravna ali fizična oseba, ki je
pridobila dovoljenje za promet, mora v osmih dneh pisno obvestiti ministrstvo,
če:
-      
ji je bilo prepovedano ali omejeno poslovanje
ali izvajanje prometa z vojaškim orožjem in opremo ter drugimi obrambnimi
proizvodi oziroma drugimi proizvodi, ki so podvrženi nadzoru skladno s
predpisi, ki urejajo promet z orožjem, eksplozivi in izdelki dvojne rabe na
ozemlju Republike Slovenije ali na območju drugih držav EU,
-      
je prišlo do spremembe sedeža, registracije,
proizvodov, poslovanja, izpolnjevanja pogojev, lokacije, dejavnosti in drugih
pomembnih sprememb.
(2) Pravna ali fizična oseba mora
najmanj 30 dni pred statusnimi spremembami ali prenehanjem dejavnosti pisno
obvestiti ministrstvo.
(3) V primeru spremembe dejavnosti
ministrstvo razveljavi izdano dovoljenje za promet in izda novo dovoljenje za
promet, če pravna ali fizična oseba zanj zaprosi in če izpolnjuje pogoje,
določene s to uredbo.
11. člen
(prenehanje veljavnosti dovoljenja za
promet)
(1) Dovoljenje za promet preneha
veljati s prenehanjem opravljanja dejavnosti, zaradi
neizpolnjevanja pogojev, odvzema ali odpovedi.
(2) Dovoljenje za promet se lahko
odvzame v primeru:
-      
nepravega ali netočnega navajanja podatkov in
izjav v postopku za pridobitev dovoljenja,
-      
neobveščanja o spremembah iz prejšnjega člena,
-      
neizpolnjevanja obveznosti, določenih v
dovoljenju, izrečenega ukrepa prepovedi prometa z vojaškim orožjem in opremo
ter drugimi obrambnimi proizvodi oziroma drugimi proizvodi, ki so podvrženi
nadzoru skladno s predpisi, ki urejajo promet z orožjem, eksplozivi in izdelki
dvojne rabe,
-      
neizvajanja odrejenih inšpekcijskih in drugih
ukrepov ministrstva, kršenja predpisov o prometu z vojaškim orožjem in opremo
ter drugimi obrambnimi proizvodi oziroma drugimi proizvodi, ki so podvrženi
nadzoru skladno s predpisi, ki urejajo promet z orožjem, eksplozivi in izdelki
dvojne rabe,
-      
pravnomočne obsodbe zaradi kaznivega dejanja
zoper varnost Republike Slovenije in njeno ustavno ureditev zoper človečnost,
kaznivega dejanja z znaki organiziranega kriminala, terorizma ali kaznivega
dejanja zoper obrambno moč države, če je bilo kaznivo dejanje storjeno v zvezi
z dejavnostjo po tej uredbi,
-      
opustitve ravnanj, določenih v drugem odstavku
14. člena in v 24. členu te uredbe.
(3) Pravna ali fizična oseba se lahko
dovoljenju za promet pisno odpove.
(4) Ministrstvo o prenehanju
veljavnosti dovoljenja za promet izda odločbo, ki je dokončna.
IV. DOVOLJENJE ZA POSAMEZEN POSEL
12. člen
(dovoljenje za posamezen posel)
(1) Dovoljenje za posamezen posel z
vojaškim orožjem in opremo lahko pridobi le tista pravna ali fizična oseba, ki
je pridobila soglasje za proizvodnjo ali dovoljenje za promet z vojaškim
orožjem in opremo, dovoljenje za posamezen posel z drugimi obrambnimi proizvodi
pa tudi tista pravna ali fizična oseba, ki izpolnjuje splošne pogoje za promet
s temi proizvodi. Dovoljenje izda ministrstvo na podlagi vloge za izdajo
dovoljenja za posamezen posel.
(2) Dovoljenje za posamezen posel za
izvedbo tranzita vojaškega orožja in opreme se izda tudi tisti pravni ali
fizični osebi, ki nima soglasja ali dovoljenja iz prejšnjega odstavka, vendar
je registrirana za opravljanje transportne dejavnosti.
(3) Dovoljenje za posamezen posel za
izvedbo tranzita ni potrebno, če država članica izvaža obrambne proizvode v
tretje države čez ozemlje Republike Slovenije ali jih uvaža iz tretjih držav.
(4) Dovoljenje za posamezen posel za izvedbo
začasnega izvoza, ki se izda zaradi predstavitve, razstave ali preskušanja, se
lahko uporablja tudi za več posameznih začasnih izvozov v države, ki so
navedene v dovoljenju, vendar največ eno leto.
(5) Vlogi iz
prvega odstavka tega člena je treba priložiti naslednja dokazila, ki so
potrebna za preverjanje podatkov, navedenih v vlogi:
-      
v primeru izvoza dovoljenje za uvoz v državi
uvoznici ali izjavo uvoznika, da tako dovoljenje v državi uvoznici ni potrebno,
-      
v primeru izvoza ali posredništva potrdilo o
končni uporabi uvoženih obrambnih proizvodov,
-      
dokazila o registraciji za promet z obrambnimi
proizvodi vseh pravnih ali fizičnih oseb, ki se kot posredniki pojavijo v
tretjih državah v primeru posredništva,
-      
v primeru uvoza izjavo o namenu uporabe
uvoženega blaga.
(6) Ministrstvo
pred izdajo dovoljenja za posamezen posel lahko zaprosi za predhodno mnenje
Komisijo za nadzor prometa z vojaškim orožjem in opremo ter prenosa obrambnih
proizvodov, določeno s to uredbo.
(7) Dovoljenje
za posamezen posel mora biti izdano praviloma najkasneje tri dni pred izvedbo
posla.
13. člen
(prenehanje veljavnosti dovoljenja za
posamezen posel)
(1) Dovoljenje za posamezen posel
preneha veljati z izvršitvijo posla ali po preteku roka, določenega v
dovoljenju. Za dovoljenje, ki se ni realiziralo v določenem roku, mora pravna
ali fizična oseba, če želi nadaljevati s poslom, vložiti novo vlogo.
(2) Veljavnost dovoljenja za posamezen
posel je časovno omejena in se praviloma določi v skladu z roki v pogodbah.
Dovoljenj za uvoz, izvoz, tranzit in posredništvo se
ne podaljšuje. Dovoljenja za začasni uvoz in začasni izvoz pa se lahko
podaljšajo na vlogo prosilca, vendar največ za 12 mesecev.
14. člen
(obveščanje policije in finančne uprave)
(1) Izdano dovoljenje za posamezen
posel ministrstvo pošlje tudi Generalni policijski upravi in Generalnemu finančnemu uradu.
(2) Pravna ali fizična oseba, ki je
pridobila dovoljenje za posamezen posel, mora najmanj tri dni pred prihodom
blaga na mejni prehod na predpisanem obrazcu o tem obvestiti ministrstvo, ki
obvestilo posreduje brez odlašanja še Generalnemu finančnemu uradu in Generalni
policijski upravi.
V. DOVOLJENJE ZA PRENOS
15. člen
(dovoljenje za prenos)
(1) Za prenos obrambnih proizvodov med
državami članicami EU je potrebno dovoljenje za prenos, ki ga izda ministrstvo.
Prenos pomeni vsako prenašanje ali premik obrambnih proizvodov od dobavitelja v
Republiki Sloveniji k prejemniku s sedežem znotraj EU. Dovoljenje za prenos ni
potrebno za prehod preko ozemlja Republike Slovenije ali za vnos obrambnih
proizvodov na ozemlje Republike Slovenije.
(2) Ne glede na prejšnji odstavek
dovoljenje za prenos ni potrebno v naslednjih primerih:
-      
če je dobavitelj ali prejemnik vladno telo ali
del oboroženih sil države članice,
-      
če oskrbo izvaja EU, Nato, Mednarodna agencija
za atomsko energijo ali druge medvladne organizacije za opravljanje svojih
nalog,
-      
če je prenos potreben za izvajanje programa
sodelovanja na področju oboroževanja med državami članicami EU,
-      
če je prenos povezan s humanitarno pomočjo v
primeru naravne ali druge nesreče ali gre za donacijo v nujnih primerih,
-      
če se prenos izvede zaradi demonstracije, ocene
ali razstave,
-      
če se prenos izvede zaradi vzdrževanja in
popravila, vendar le, če je prejemnik izvorni dobavitelj obrambnih proizvodov,
-      
če se prenos izvede zaradi vračanja iz
vzdrževanja ali popravila izvornemu prejemniku obrambnih proizvodov.
(3) Dovoljenje za prenos je lahko:
-      
splošno,
-      
globalno,
-      
posamezno.
(4) Dovoljenje za prenos lahko pridobi
le tista pravna ali fizična oseba, ki je pridobila soglasje za proizvodnjo ali
dovoljenje za promet z vojaškim orožjem in opremo, za prenos z drugimi
obrambnimi proizvodi pa tudi tista pravna ali fizična oseba, ki izpolnjuje
splošne pogoje za promet s temi proizvodi.
(5) V dovoljenju za prenos se
podrobneje določijo pogoji dovoljenja za prenos, vključno z morebitnimi
omejitvami izvoza obrambnih proizvodov pravnim in fizičnim osebam v tretjih
državah, ob upoštevanju tveganj za spoštovanje človekovih pravic, ohranitev
miru, varnosti in stabilnosti, ki jih predstavlja prenos.
(6) Dovoljenja za prenos za sestavne
dele obrambnih proizvodov se izdajo na podlagi ocene občutljivosti prenosa ob
upoštevanju naslednjih meril:
-      
narava sestavnih delov v zvezi s proizvodi, v
katere bodo vključeni in v zvezi s katero koli končno uporabo končnega
proizvoda, ki lahko zbuja zaskrbljenost z vidika nacionalne ali mednarodne
varnosti,
-      
pomembnost sestavnih delov v zvezi s proizvodi,
v katere so vključeni.
(7) Izvozne omejitve za prenos
sestavnih delov se ne uveljavijo v primeru, ko prenos sestavnih delov ni
občutljiv z vidika nacionalne ali mednarodne varnosti, vendar mora prejemnik
obrambnih proizvodov v takem primeru dostaviti izjavo o namenu uporabe, iz
katere je razvidno, da sestavni deli, za katere velja navedeno dovoljenje za
prenos, so ali bodo vgrajeni v njegove proizvode in jih zato pozneje kot takih
ni mogoče prenesti ali izvoziti, razen zaradi vzdrževanja ali popravila.
(8) Pri vložitvi zahtevka za izvozno
dovoljenje za obrambne proizvode, ki so prejeti na podlagi dovoljenja za prenos
iz druge države članice in za katere veljajo izvozne omejitve, morajo
vlagatelji pristojnim organom te države članice sporočiti, da spoštujejo pogoje
navedenih omejitev, po potrebi tudi prositi za zahtevano predhodno soglasje
države članice porekla za nadaljnji izvoz ter o tem obvestiti ministrstvo ali
predložiti soglasje države članice.
(9) Ministrstvo lahko, zaradi
varovanja svojih bistvenih varnostnih interesov, zagotavljanja javnega reda ali
javne varnosti ali zaradi nespoštovanja pogojev iz dovoljenja za prenos, kadar
koli trajno ali začasno prekine ali omeji uporabo dovoljenja za prenos.
(10) Pravna ali fizična oseba, ki je
pridobila globalno ali posamezno dovoljenje za prenos ali namerava izkoristiti
splošno dovoljenje za prenos oziroma namerava dobaviti obrambne proizvode
državam članicam brez dovoljenja za prenos, mora najmanj 24 ur pred prihodom
blaga na mejni prehod na predpisanem obrazcu o tem obvestiti ministrstvo, ki
obvestilo brez odlašanja pošlje Generalnemu finančnemu uradu in Generalni
policijski upravi.
16. člen
(splošno dovoljenje za prenos)
(1) S splošnim dovoljenjem za prenos
se dobaviteljem iz Republike Slovenije, ki izpolnjujejo pogoje, določene v
splošnem dovoljenju za prenos, dovoljuje prenos v dovoljenju določenih
obrambnih proizvodov prejemnikom, ki so v drugi državi članici.
(2) Ministrstvo mora izdati splošno
dovoljenje za prenos vsaj v naslednjih primerih:
-      
če naročnik nabavlja izključno za potrebe
oboroženih sil države članice EU,
-      
ko je prejemnik gospodarska družba,
certificirana v skladu z direktivo.
(3) Če obstaja resno tveganje, da
posamezni prejemnik, certificiran v skladu s to uredbo, v drugi državi članici
prejemnici ne bo spoštoval pogojev iz splošnega dovoljenja za prenos, ali če bi
bili po mnenju pristojnega organa države članice, ki izda dovoljenje za prenos,
lahko prizadeti javni red, javna varnost ali njeni bistveni varnostni interesi,
se o tem obvesti druge države članice in zahteva preverjanje okoliščin.
(4) Ob nadaljevanju ali stopnjevanju
tveganj, naštetih v prejšnjem odstavku, ministrstvo začasno prekliče veljavnost
splošnega dovoljenja za prenos za takšne prejemnike. O razlogih za sprejetje
zaščitnega ukrepa se obvesti druge države članice in Evropsko komisijo. Ministrstvo
se lahko odloči za odpravo preklica, če meni, da tak ukrep ni več potreben.
(5) Ministrstvo izdano splošno
dovoljenje za prenos obrambnih proizvodov objavi na spletni strani ministrstva.
17. člen
(globalno dovoljenje za prenos)
(1) Z globalnim dovoljenjem za prenos
se posameznemu dobavitelju na podlagi njegove vloge dovolijo prenosi obrambnih
proizvodov prejemnikom v eni ali več drugih državah članicah.
(2) Ministrstvo v globalnem dovoljenju
za prenos določi obrambne proizvode ali kategorije obrambnih proizvodov, za
katere velja globalno dovoljenje za prenos, in prejemnike ali kategorijo
prejemnikov.
(3) Globalna dovoljenja za prenos se
izdajo za tri leta in se lahko obnovijo.
(4) Ministrstvo pred izdajo globalnega
dovoljenja za prenos lahko zaprosi za predhodno mnenje Komisijo za nadzor
prometa z vojaškim orožjem in opremo ter prenosa obrambnih proizvodov, določeno
s to uredbo.
(5) Izdano globalno dovoljenje za prenos
ministrstvo pošlje tudi Generalnemu finančnemu uradu in Generalni policijski
upravi.
18. člen
(posamezno dovoljenje za prenos)
(1) Ministrstvo lahko posameznemu
dobavitelju na podlagi njegove vloge izda posamezno dovoljenje za prenos, s
katerim enemu prejemniku dovoli en prenos določene količine določenih obrambnih
proizvodov za prenos v eni ali več pošiljkah, kadar:
-      
je zahtevek za izdajo dovoljenja za prenos
omejen na en prenos,
-      
je to potrebno za zaščito bistvenih varnostnih
interesov ali zagotavljanje javnega reda,
-      
je to potrebno za spoštovanje mednarodnih
obveznosti in zavez držav članic,
-      
država članica upravičeno meni, da dobavitelj
ne bo mogel upoštevati vseh pogojev, potrebnih za izdajo globalnega dovoljenja
za prenos.
(2) Ministrstvo pred izdajo posameznega
dovoljenja za prenos lahko zaprosi za predhodno mnenje Komisijo za nadzor
prometa z vojaškim orožjem in opremo ter prenosa obrambnih proizvodov, določeno
s to uredbo.
(3) Izdano posamezno dovoljenje za prenos
ministrstvo pošlje tudi Generalnemu finančnemu uradu in Generalni policijski
upravi.
VI. CERTIFICIRANJE
19. člen
(vloga za certifikat)
Certifikat izda ministrstvo na podlagi
vloge za izdajo certifikata tistim pravnim ali fizičnim osebam, ki bodo
obrambne proizvode prejemale na podlagi splošnega dovoljenja, izdanega v drugih
državah članicah EU.
20. člen
(izdaja certifikata)
Z izdanim certifikatom se potrdi
zanesljivost prejemnika, predvsem njegova sposobnost, da upošteva izvozne
omejitve obrambnih proizvodov, prejetih na podlagi dovoljenja za prenos iz
druge države članice. Zanesljivost prejemnika se oceni na podlagi naslednjih meril:
-      
dokazane izkušnje na področju obrambnih
dejavnosti, zlasti upoštevaje prejšnjo skladnost prejemnika z izvoznimi
omejitvami, sklepe sodišč o tej zadevi, soglasje za proizvodnjo ali dovoljenje
za promet z vojaškim orožjem in opremo, zaposlovanje izkušenega vodstvenega
osebja,
-      
ustrezne industrijske dejavnosti na področju
proizvodnje vojaškega orožja in opreme ter drugih obrambnih proizvodov, zlasti
zmogljivosti za integracijo sistemov,
-      
imenovanja uslužbenca na vodstvenem delovnem
mestu kot posebnega uradnika, ki je osebno odgovoren za prenose in izvoz,
-      
pisne zaveze prejemnika, ki jih podpiše
uslužbenec na vodstvenem delovnem mestu iz prejšnje alineje, da bodo sprejeli
vse potrebne ukrepe za spoštovanje in izvajanje vseh posebnih pogojev,
povezanih s končno uporabo in izvozom katerega koli posameznega prejetega
sestavnega dela ali proizvoda,
-      
pisne zaveze, ki jih podpiše uslužbenec na
vodstvenem delovnem mestu iz tretje alineje tega odstavka, da bodo pristojnim
organom na njihovo zahtevo zagotovili vse informacije glede končnih uporabnikov
ali končnih uporab vseh proizvodov, ki so bili izvoženi, preneseni ali prejeti
na podlagi dovoljenja za prenos iz druge države članice,
-      
opisa notranjega programa skladnosti ali
sistema za upravljanje prenosa in izvoza, izvedenega v gospodarski družbi, ki
ga podpiše uslužbenec na vodstvenem delovnem mestu iz tretje alineje tega
člena. Ta opis vsebuje podrobnosti o organizacijskih, kadrovskih in tehničnih
virih, dodeljenih za upravljanje prenosov in izvoza, verigo odgovornosti v strukturi
gospodarske družbe, postopke notranje revizije, ozaveščanje in usposabljanje
osebja, fizične in tehnične varnostne ureditve, vodenje evidenc ter sledljivost
prenosov in izvoza.
21. člen
(vsebina in veljavnost certifikata)
(1) Certifikat vsebujejo naslednje
podatke:
-      
podatke o pristojnem organu, ki ga je izdal,
-      
ime in naslov prejemnika,
-      
izjavo prejemnika o skladnosti z merili iz
prejšnjega člena,
-      
datum izdaje in obdobje veljavnosti
certifikata.
(2) Veljavnost certifikata je časovno
omejena in se izda za dobo največ pet let. Pravna ali fizična oseba, ki želi
veljavnost certifikata podaljšati, mora najmanj tri mesece pred iztekom
veljavnosti certifikata zaprositi za njegovo podaljšanje.
22. člen
(preverjanje pogojev za certifikat)
(1) Ministrstvo spremlja, ali
prejemnik certifikata še izpolnjuje merila iz 20. člena te uredbe, vsaj vsaka
tri leta.
(2) Če ministrstvo ugotovi, da imetnik
certifikata ne izpolnjuje več meril iz 20. člena te uredbe, lahko certifikat
trajno ali začasno razveljavi. Ministrstvo o svoji odločitvi obvesti Evropsko
komisijo in druge države članice.
(3) Ministrstvo vodi, redno posodablja
in objavlja seznam prejemnikov, ki so prejeli certifikat, ter o tem obvešča
Evropsko komisijo, Evropski parlament in druge države članice.
(4) Ministrstvo prizna vsak
certifikat, izdan v skladu z direktivo v drugi državi članici.
VII. DOKUMENTACIJA, OBVEŠČANJE IN NADZOR
23. člen
(hranjenje dokumentacije)
(1) Pravna ali fizična oseba, ki je
pridobila dovoljenje za promet, soglasje za proizvodnjo, dovoljenje za
posamezen posel ali dovoljenje za prenos, mora dokumentacijo v zvezi s
proizvodnjo in prometom z vojaškim orožjem in opremo ter drugimi obrambnimi
proizvodi hraniti najmanj 20 let, če z zakonom ni določeno drugače.
(2) Dokumentacija o vrsti, številu in
identifikacijskih oznakah vojaškega orožja in opreme ter drugih obrambnih
proizvodov iz prejšnjega odstavka se hrani trajno in mora biti na razpolago za
pregled na vsakokratno zahtevo ministrstva.
(3) V primeru stečaja oziroma
prenehanja poslovanja pravne ali fizične osebe, ki je pridobila dovoljenje za
promet, soglasje za proizvodnjo, dovoljenje za posamezen posel ali dovoljenje
za prenos, se mora vsa dokumentacija v zvezi s prometom in proizvodnjo
vojaškega orožja in opreme ter drugimi obrambnimi proizvodi izročiti
ministrstvu v 30 dneh od prenehanja dejavnosti.
24. člen
(poročanje)
(1) Pravna ali fizična oseba, ki je
pridobila dovoljenje za posamezen posel, globalno ali posamezno dovoljenje za
prenos, izkoristila splošno dovoljenje za prenos oziroma dobavila obrambne
proizvode državam članicam brez dovoljenja za prenos, mora v roku 15 dni od
realizacije posla ministrstvu dostaviti poročilo o opravljenem poslu.
(2) Pravna ali fizična oseba, ki je
prejela obrambne proizvode iz drugih držav članic, mora v roku 15 dni od
prejema teh proizvodov ministrstvu dostaviti poročilo o prejemu obrambnih
proizvodov.
25. člen
(dolžnosti dobaviteljev)
(1) Dobavitelji obrambnih proizvodov
morajo obvestiti prejemnike v državah članicah o pogojih, določenih v
dovoljenju za prenos obrambnih proizvodov v zvezi s končno uporabo ali z
izvozom obrambnih proizvodov, vključno z omejitvami.
(2) Dobavitelji obrambnih proizvodov
morajo obvestiti ministrstvo o tem, da nameravajo prvič uporabiti splošno
dovoljenje za prenos, najmanj en mesec pred tem. Ministrstvo lahko v zvezi s
prvo uporabo dovoljenja določi dodatne pogoje in zahteva dodatne podatke.
(3) Dobavitelji obrambnih proizvodov
morajo voditi podrobne in popolne evidence o svojih prenosih in poročati o
uporabi splošnega, globalnega ali posameznega dovoljenja za prenos. Takšni
registri vključujejo trgovinske dokumente z naslednjimi informacijami:
-      
opis obrambnega proizvoda in njegov sklic na
seznam iz dvanajstega odstavka 1. člena te uredbe,
-      
količina in vrednost obrambnih proizvodov,
-      
datumi prenosa,
-      
ime in naslov dobavitelja in prejemnika,
-      
če je znano, končna uporaba in končni uporabnik
obrambnega proizvoda,
-      
dokazilo, da so bili podatki na izvozni
omejitvi, dodani dovoljenju za prenos, sporočeni prejemniku teh obrambnih
proizvodov.
26. člen
(komisija za nadzor)
(1) Za usklajevanje in spremljanje
nadzora nad prometom z obrambnimi proizvodi Vlada Republike Slovenije imenuje
Komisijo za nadzor prometa z vojaškim orožjem in opremo ter prenosa obrambnih
proizvodov. Njene naloge so:
-      
daje mnenja v postopkih izdaje soglasij za
proizvodnjo, dovoljenj za promet ali dovoljenj za posamezen posel ter globalnih
in posameznih dovoljenj za prenos praviloma najkasneje v 30 dneh od prejema
vloge;
-      
daje mnenja in predloge, pomembne za nadzor
prometa z vojaškim orožjem in opremo ali prenosa obrambnih proizvodov.
(2) Vlada Republike Slovenije imenuje
v komisijo iz prejšnjega odstavka po enega člana in njegovega namestnika iz
Ministrstva za zunanje zadeve, Ministrstva za notranje zadeve, Ministrstva za gospodarski razvoj in tehnologijo, Ministrstva za obrambo, Finančne uprave
Republike Slovenije in Slovenske
obveščevalno-varnostne agencije ter predsednika komisije in njegovega
namestnika iz Ministrstva za obrambo.
(3) Komisija iz prvega odstavka tega
člena dela in odloča na sejah, ki jih sklicuje in vodi predsednik komisije, v
njegovi odsotnosti pa njegov namestnik. Sedež komisije je v ministrstvu.
Organizacijo in način dela komisija podrobneje določi v poslovniku.
(4) Komisija za nadzor prometa z
vojaškim orožjem in opremo ter prenosa obrambnih proizvodov o svojem delu
enkrat letno poroča Vladi Republike Slovenije.
27. člen
(mednarodno uvozno potrdilo in potrdilo o
dostavi blaga)
Zaradi zagotavljanja mednarodnega nadzora
prometa in prenosa obrambnih proizvodov izda ministrstvo na zahtevo prejemnika
oziroma uvoznika mednarodno uvozno potrdilo (IIC – International Import
Certificate) in potrdilo o dostavi blaga (DVC – Delivery Verification
Certificate).
28. člen
(nadzor)
(1) Nadzor nad izvozom, uvozom,
tranzitom, začasnim izvozom, začasnim uvozom in prenosom v prometu z obrambnimi
proizvodi zagotavlja Finančna uprava Republike
Slovenije.
(2) Ne glede na carinske predpise se
lahko postopek izvoza obrambnih proizvodov, prejetih iz druge države članice v
skladu z dovoljenjem za prenos in vključenih v druge obrambne proizvode, odloži
za obdobje do 30 delovnih dni, če obstajajo razlogi za sum, da:
-      
pri izdaji izvoznega dovoljenja niso bili
upoštevani ustrezni podatki,
-      
so se od izdaje izvoznega dovoljenja okoliščine
bistveno spremenile.
(3) Nadzor nad izvajanjem te uredbe
opravlja Inšpektorat Republike Slovenije za obrambo v skladu s predpisi o obrambi ter predpisi o inšpekcijskem nadzoru.
29. člen
(način poslovanja)
Vloge, izjave in obvestila, predpisana s to
uredbo, se lahko posredujejo ministrstvu in drugim državnim organom po
elektronski poti, razen če ne vsebujejo podatkov, ki so določeni kot tajni v
skladu s predpisi o varovanju tajnih podatkov.

Priloga:
Vojaško orožje in oprema

Uredba o soglasjih za proizvodnjo in
dovoljenjih za promet z vojaškim orožjem in opremo ter predhodnih dovoljenjih
za uvoz, izvoz, tranzit in prenos obrambnih proizvodov (Uradni list RS, št. 59/11)
vsebuje naslednje prehodne in končne določbe:
»VIII. PREHODNE IN KONČNE DOLOČBE
30. člen
(veljavnost
izdanih soglasij in dovoljenj)
(1) Soglasja za proizvodnjo in
dovoljenja za promet z vojaškim orožjem in opremo, izdana pred uporabo te
uredbe, ostanejo v veljavi.
(2) Dovoljenja za promet in soglasja
za proizvodnjo vojaškega orožja in opreme, za katera je bila vloga za izdajo
vložena pred začetkom uporabe te uredbe, se izdajo po predpisih, ki so
bili v uporabi v času vložitve vloge.
31. člen
(prenehanje
veljavnosti)
Z dnem uveljavitve te uredbe preneha
veljati Uredba o dovoljenjih in soglasjih za promet in proizvodnjo vojaškega
orožja in opreme (Uradni list RS, št. 18/03, 31/05 in 113/07), uporablja pa se
do začetka uporabe te uredbe.
32. člen
(imenovanje
komisije za nadzor)
Vlada Republike Slovenije imenuje Komisijo
za nadzor prometa z vojaškim orožjem in opremo ter prenosa obrambnih
proizvodov, določeno s to uredbo, v treh mesecih od uveljavitve te uredbe.
33. člen
(objava na
spletni strani)
Ministrstvo v šestih mesecih po uveljavitvi
te uredbe objavi obrazce vlog, izjav in obvestil, predpisane s to uredbo, na
svoji spletni strani.
34. člen
(veljavnost in
uporaba)
Ta uredba začne veljati petnajsti dan po
objavi v Uradnem listu Republike Slovenije, uporabljati pa se začne
30. junija 2012.«.

Uredba o spremembi Uredbe o soglasjih za
proizvodnjo in dovoljenjih za promet z vojaškim orožjem in opremo ter
predhodnih dovoljenjih za uvoz, izvoz, tranzit in prenos obrambnih proizvodov
(Uradni list RS, št. 88/11) vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije, uporabljati pa se začne 30. junija
2012.«.

Uredba o spremembah in dopolnitvah Uredbe o
soglasjih za proizvodnjo in dovoljenjih za promet z vojaškim orožjem in opremo
ter predhodnih dovoljenjih za uvoz, izvoz, tranzit in prenos obrambnih
proizvodov (Uradni list RS, št. 74/12) vsebuje naslednjo končno določbo:
»10. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o soglasjih za
proizvodnjo in dovoljenjih za promet z vojaškim orožjem in opremo ter
predhodnih dovoljenjih za uvoz, izvoz, tranzit in prenos obrambnih proizvodov
(Uradni list RS, št. 46/13) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o soglasjih za
proizvodnjo in dovoljenjih za promet z vojaškim orožjem in opremo ter
predhodnih dovoljenjih za uvoz, izvoz, tranzit in prenos obrambnih proizvodov
(Uradni list RS, št. 29/14) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne 17. maja
2014.«.

Uredba o spremembah Uredbe o soglasjih za
proizvodnjo in dovoljenjih za promet z vojaškim orožjem in opremo ter predhodnih
dovoljenjih za uvoz, izvoz, tranzit in prenos obrambnih proizvodov (Uradni list
RS, št. 37/15)
vsebuje naslednjo končno določbo:
»5. člen
Ta uredba začne veljati naslednji dan po objavi
v Uradnem listu Republike Slovenije.«.

Uredba o spremembah Uredbe o soglasjih za
proizvodnjo in dovoljenjih za promet z vojaškim orožjem in opremo ter
predhodnih dovoljenjih za uvoz, izvoz, tranzit in prenos obrambnih proizvodov
(Uradni list RS, št. 62/16)
vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
soglasjih za proizvodnjo in dovoljenjih za promet z vojaškim orožjem in opremo
ter predhodnih dovoljenjih za uvoz, izvoz, tranzit in prenos obrambnih
proizvodov (Uradni list RS, št. 30/17)
vsebuje naslednjo končno določbo:
»8. člen
Ta uredba začne veljati 22. junija 2017.«.

Uredba o spremembi Uredbe o soglasjih za
proizvodnjo in dovoljenjih za promet z vojaškim orožjem in opremo ter
predhodnih dovoljenjih za uvoz, izvoz, tranzit in prenos obrambnih proizvodov
(Uradni list RS, št. 14/18)
vsebuje naslednjo končno določbo:
»2. člen
Ta uredba začne veljati 5. marca 2018.«.

Uredba o spremembi Uredbe o soglasjih za
proizvodnjo in dovoljenjih za promet z vojaškim orožjem in opremo ter
predhodnih dovoljenjih za uvoz, izvoz, tranzit in prenos obrambnih proizvodov
(Uradni list RS, št. 36/19) vsebuje
naslednjo končno določbo:
»KONČNA DOLOČBA
2. člen
Ta uredba začne veljati 5. julija
2019.«.

Uredba
o spremembi Uredbe o soglasjih za proizvodnjo in dovoljenjih za promet z
vojaškim orožjem in opremo ter predhodnih dovoljenjih za uvoz, izvoz, tranzit in
prenos obrambnih proizvodov (Uradni list RS, št. 172/21)
vsebuje naslednjo končno določbo:
»KONČNA DOLOČBA
2. člen
Ta uredba začne veljati petnajsti dan po
objavi v Uradnem listu Republike Slovenije.«.