1. člen
(splošna določba)
Ta sklep določa podrobnejše pogoje za stalno poklicno
usposabljanje zavarovalnih zastopnikov in zavarovalnih posrednikov iz šestega
odstavka 561. člena Zakona o zavarovalništvu (Uradni list RS,
št. 93/15 in 9/19, v nadaljnjem besedilu: ZZavar-1) (v nadaljnjem
besedilu: stalno poklicno usposabljanje) ter postopke za izkazovanje
ustreznosti stalnega poklicnega usposabljanja.
2. člen
(obveznost stalnega poklicnega usposabljanja)
(1) Obveznost po stalnem poklicnem usposabljanju za
posameznega zavarovalnega zastopnika in zavarovalnega posrednika nastopi s 1.
1. v naslednjem koledarskem letu po pridobitvi dovoljenja za opravljanje poslov
zavarovalnega zastopanja oziroma zavarovalnega posredovanja.
(2) Stalno poklicno usposabljanje se izvaja skladno s
3. in 4. členom tega sklepa in mora skupaj obsegati najmanj
15 ur poklicnega usposabljanja v posameznem koledarskem letu oziroma 20
pedagoških ur po 45 minut. Čas, namenjen registraciji udeležencev in odmorom,
se ne všteva v čas poklicnega usposabljanja.
(3) Za posamezni dan poklicnega usposabljanja se prizna
največ 8 pedagoških ur.
(4) Pri obveznosti iz drugega odstavka se v posameznem
koledarskem letu ustrezno upošteva opravičena odsotnost z dela iz zdravstvenih
razlogov in odsotnost zaradi poroda oziroma nege in varstva otroka, ki traja
več kot en mesec neprekinjeno v tem koledarskem letu, in sicer na način, da se
obveznost iz prejšnjega odstavka sorazmerno zmanjša.
3. člen
(vrste poklicnega usposabljanja)
(1) Za poklicno usposabljanje po tem sklepu štejejo
naslednje aktivnosti, namenjene ohranjanju primerne ravni storitev, ki ustreza
vlogi zavarovalnega zastopnika oziroma zavarovalnega posrednika in zahtevam
zavarovalniškega trga:
-       
udeležba na izobraževanjih in izpopolnjevanjih v Sloveniji, državi
članici Organizacije za gospodarsko sodelovanje in razvoj (v nadaljnjem
besedilu: OECD), državi članici Evropske Unije (v nadaljnjem besedilu: EU) ali
državi članici Evropskega gospodarskega prostora (v nadaljnjem besedilu: EGP),
o čemer izda potrdilo organizator izobraževanja oziroma izpopolnjevanja;
-       
udeležba ali predavanje na seminarjih, delavnicah, konferencah ali
strokovnih srečanjih (vključno strokovne okrogle mize in/ali delavnice) v
Sloveniji, državi članici OECD, državi članici EU ali državi članici EGP, o
čemer izda potrdilo organizator dogodka;
-       
udeležba na e-izobraževanjih v Sloveniji, državi članici OECD, državi
članici EU ali državi članici EGP, o čemer izda potrdilo o uspešno opravljenem
preverjanju znanja, pridobljenega s takšnim e-izobraževanjem, organizator
izobraževanja; (v nadaljnjem besedilu vse skupaj: poklicno usposabljanje).
(2) Iz potrdil iz prvega odstavka tega člena mora biti
razviden naziv organizatorja poklicnega usposabljanja, naslov oziroma vsebina
poklicnega usposabljanja, datum poklicnega usposabljanja, trajanje poklicnega
usposabljanja v pedagoških urah, brez upoštevanja časa, namenjenega
registraciji udeležencev in odmorom, ter ime in priimek udeleženca poklicnega
usposabljanja. Pri e-izobraževanju mora biti navedeno tudi, ali je udeleženec
uspešno opravil preverjanje znanja.
(3) Aktivnosti iz prvega odstavka tega člena štejejo za
poklicno usposabljanje po tem sklepu, če:
-       
se njihova vsebina nanaša na katero od vsebinskih področij, opredeljenih
v drugem odstavku 564. člena ZZavar-1 ali v predpisu o pogojih, potrebnih
za opravljanje poslov zavarovalnega zastopanja oziroma posredovanja, ki ga
Agencija za zavarovalni nadzor izda na podlagi prvega odstavka 564. člena
ZZavar-1, in
-       
se njihova vsebina nanaša na značilnosti produktov, ki jih trži
zavarovalni zastopnik oziroma zavarovalni posrednik, vrsto poslov zavarovalnega
zastopanja ali zavarovalnega posredovanja, vlogo zavarovalnega zastopnika ali
zavarovalnega posrednika ter aktivnosti, ki jih opravlja pri poslih
zavarovalnega zastopanja ali zavarovalnega posredovanja.
(4) Aktivnosti mentorstva pomožnemu zavarovalnemu
zastopniku ali pomožnemu zavarovalnemu posredniku iz drugega odstavka
561. člena ZZavar-1 ne štejejo za poklicno usposabljanje po tem sklepu.
4. člen
(vsebina stalnega poklicnega usposabljanja)
(1) Zavarovalni zastopnik oziroma zavarovalni posrednik
se mora v posameznem koledarskem letu usposabljati najmanj 4 pedagoške ure iz
vsakega od naslednjih dveh vsebinskih sklopov:
1.     
Zavarovalni produkti, kamor sodijo naslednje vsebine:
- 
lastnosti zavarovalnih produktov, ki jih trži zavarovalni zastopnik
oziroma zavarovalni posrednik, vključno s poznavanjem tveganj in zavarovalnih
pogojev ter dodatnih tveganj, če jih taka zavarovanja krijejo,
- 
pri življenjskih zavarovanjih tudi poznavanje neto premij ter zajamčenih
in nezajamčenih prejemkov, poznavanje prednosti in slabosti posameznih
naložbenih možnosti zavarovalcev, poznavanje finančnih tveganj zavarovalcev,
poznavanje polic, ki krijejo primer smrti ter poznavanje organizacije
pokojninskega sistema in prejemkov, ki jih zagotavlja pokojninski sistem,
- 
ciljne skupine strank za vsak zavarovalni produkt, ki ga trži
zavarovalni zastopnik oziroma zavarovalni posrednik,
- 
proces trženja zavarovalnih produktov z opredeljevanjem zahtev in potreb
strank, katerim zavarovalni zastopnik oziroma zavarovalni posrednik ponuja
zavarovalne produkte,
- 
poznavanje zavarovalnega trga in pri trženju življenjskih zavarovanj
tudi trga drugih ustreznih finančnih produktov oziroma storitev,
- 
usposabljanje na finančnem področju.
2.     
Varstvo potrošnikov, kamor sodijo naslednje vsebine:
- 
poznavanje dobrih poslovnih običajev in temeljnih standardov zavarovalne
stroke in poslovne etike,
- 
obravnavanje zahtevkov zavarovalcev, zavarovancev in drugih upravičencev
iz zavarovanj,
- 
obravnavanje pritožb zavarovalcev, zavarovancev in drugih upravičencev
iz zavarovanj,
- 
upravljanje nasprotij interesov,
- 
poznavanje veljavnih splošnih zavarovalniških predpisov vključno z
veljavnim zavarovalnim pogodbenim pravom,
- 
poznavanje predpisov, vezanih na področje distribucije zavarovalnih
produktov,
- 
poznavanje predpisov o varstvu potrošnikov,
- 
poznavanje predpisov o varstvu osebnih podatkov,
- 
poznavanje predpisov o preprečevanju pranja denarja in financiranja
terorizma,
- 
poznavanje davčnih predpisov,
- 
poznavanje predpisov o socialnem varstvu.
(2) Prvi odstavek tega člena ne velja za zavarovalnega
zastopnika oziroma zavarovalnega posrednika, ki v posameznem koledarskem letu
ni za nobeno zavarovalnico opravljal distribucije zavarovalnih produktov, kot
je opredeljena v 7.a členu ZZavar-1.
(3) Zavarovalni zastopnik oziroma zavarovalni posrednik
iz drugega odstavka tega člena se mora v posameznem koledarskem letu poklicno
usposabljati iz vsebin, opredeljenih v prvi alineji tretjega odstavka
3. člena tega sklepa.
5. člen
(postopek za izkazovanje ustreznosti stalnega poklicnega
usposabljanja)
(1) Agencija za zavarovalni nadzor preverja ustreznost
poklicnega usposabljanja za posameznega zavarovalnega zastopnika oziroma
zavarovalnega posrednika tako, da preverja izpolnjevanje obveznosti iz
2. člena tega sklepa.
(2) Na zahtevo Agencije za zavarovalni nadzor
zavarovalni zastopnik oziroma zavarovalni posrednik predloži dokazila o
opravljenih poklicnih usposabljanjih, to so potrdila iz prvega odstavka 3. člena
tega sklepa, podrobnejše programe z navedbo izvajalcev poklicnih usposabljanj
in druga morebitna dokazila.
(3) Zavarovalni zastopniki in zavarovalni posredniki
hranijo dokazila iz drugega odstavka tega člena najmanj 5 let po zaključku
leta, v katerem se je poklicno usposabljanje izvajalo.
6. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije in se uporabi prvič za koledarsko leto 2019.
Št. 00701-1/2019-13
Ljubljana, dne 23. aprila 2019
EVA 2019-1611-0026
Predsednik strokovnega sveta
Agencije za zavarovalni nadzor
mag. Gorazd Čibej l.r.