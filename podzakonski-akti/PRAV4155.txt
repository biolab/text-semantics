I. SPLOŠNE DOLOČBE
1. člen
Ta pravilnik določa bistvene in posebne zahteve, ki jih
morajo izpolnjevati avtomatske tehtnice za posamično tehtanje, avtomatske
gravimetrične polnilne tehtnice, avtomatske tehtnice s seštevanjem nezveznih
rezultatov tehtanja, avtomatske tehtnice s seštevanjem zveznih rezultatov
tehtanja in avtomatske tehtnice za tehtanje tirnih vozil v gibanju (v
nadaljnjem besedilu: tehtnice), področje njihove uporabe, način označevanja,
postopke ugotavljanja skladnosti in overitev ter rok redne overitve. 
Ta pravilnik se označi skrajšano z oznako MP-37.
2. člen
Šteje se, da tehtnica, ki izpolnjuje vse zahteve mednarodnega
priporočila OIML R-50 za avtomatske tehtnice s seštevanjem zveznih rezultatov
tehtanja (v nadaljnjem besedilu: OIML R-50), mednarodnega priporočila OIML R-51
za avtomatske tehtnice za posamično tehtanje (v nadaljnjem besedilu: OIML
R-51), mednarodnega priporočila OIML R-61 za avtomatske gravimetrične polnilne
tehtnice (v nadaljnjem besedilu: OIML R-61), mednarodnega priporočila OIML
R-106 za avtomatske tehtnice za tehtanje premikajočih se tirnih vozil (v
nadaljnjem besedilu: OIML R-106) ali mednarodnega priporočila OIML R-107 za
avtomatske tehtnice s seštevanjem nezveznih rezultatov tehtanja (v nadaljnjem
besedilu: OIML R-107), izpolnjuje tudi zahteve tega pravilnika za posamezno
vrsto avtomatskih tehtnic. 
Priznavanje mednarodnih priporočil OIML izhaja iz članstva
Republike Slovenije v Mednarodni organizaciji za zakonsko meroslovje
(Organisation Internationale de Métrologie Légale). 
Izvirniki mednarodnih priporočil OIML v francoskem jeziku in
prevodi v angleškem jeziku so dosegljivi na Uradu Republike Slovenije za
meroslovje v Ljubljani.
3. člen
V tem pravilniku uporabljeni izrazi imajo naslednji pomen: 
-       
»avtomatska tehtnica« je tehtnica, ki brez poseganja upravljalca
ugotavlja maso proizvoda in sledi vnaprej določenemu programu avtomatskih, za
to tehtnico značilnih procesov; 
-       
»avtomatska tehtnica za posamično tehtanje« je avtomatska tehtnica, ki
ugotavlja maso predhodno pripravljenih ločenih bremen oziroma posamičnih bremen
nepakiranega materiala; 
-       
»avtomatska kontrolna tehtnica« je avtomatska tehtnica za posamično
tehtanje, ki ločuje proizvode z različnimi masami v dve ali več podskupin po
vrednosti razlike med njihovo maso in nazivno nastavitvijo; 
-       
»sortirna tehtnica« je avtomatska tehtnica za posamično tehtanje, ki
ločuje proizvode z različnimi masami v več podskupin, ki so določene z
nastavljenimi območji mas; 
-       
»etiketirna tehtnica« oziroma »etiketirna tehtnica z izračunavanjem
zneska« je avtomatska tehtnica za posamično tehtanje, ki izdaja etiketo z
vrednostjo mase oziroma vrednostjo mase in zneska za posamezni proizvod; 
-       
»avtomatska gravimetrična polnilna tehtnica« je avtomatska tehtnica za
polnjenje embalaže s proizvodom z vnaprej določeno in navidezno konstantno
maso, vzetim od celote, katere bistveni sestavni deli so avtomatska polnilna
naprava oziroma naprave, povezane z eno ali več tehtalnimi enotami, ter
ustrezne kontrolne in nasipne naprave; 
-       
»avtomatska tehtnica s seštevanjem nezveznih rezultatov tehtanja
(tehtnica z zalogovnikom s seštevanjem rezultatov tehtanja)« je avtomatska
tehtnica, ki ugotavlja maso celotnega proizvoda tako, da ga razdeli na ločena
bremena. Mase posameznih ločenih bremen po vrsti ugotovi in sešteje. Vsako
ločeno breme je nato dobavljeno k celoti; 
-       
»avtomatska tehtnica s seštevanjem zveznih rezultatov tehtanja« je
avtomatska tehtnica, ki zvezno ugotavlja maso celotnega proizvoda na
transportnem traku, ne da bi sistematično delila proizvod in ne da bi prekinila
premikanje transportnega traku; 
-       
»avtomatska tehtnica za tehtanje premikajočih se tirnih vozil« je
avtomatska tehtnica, ki ima sprejemnik bremena na tirih za transport tirnih
vozil; 
-       
»merjena veličina« je določena veličina, ki se meri; 
-       
»vplivna veličina« je veličina, ki ni merjena veličina, vendar vpliva na
rezultat merjenja; 
-       
»naznačeni obratovalni pogoji« so vrednosti merjene veličine in vplivnih
veličin, ki sestavljajo normalne delovne pogoje tehtnice; 
-       
»motnja« je vplivna veličina, ki ponavadi ne sestavlja delovnih pogojev
tehtnice, za katere so predpisane vrednosti in zahteve za zmogljivost; 
-       
»kritična vrednost spremembe« je vrednost, pri kateri se sprememba
rezultata meritve šteje za nesprejemljivo. Vrednost je izražena v merski enoti,
v kateri je izražen tudi sam rezultat meritve.
4. člen
Drugi izrazi, ki niso navedeni v prejšnjem členu tega
pravilnika, so podrobneje določeni v terminološkem delu OIML R-50, OIML R-51,
OIML R-61, OIML R-106 in OIML R-107.
II. PODROČJE UPORABE
5. člen
Ta pravilnik velja za tehtnice, ki se uporabljajo za: 
-       
avtomatske tehtnice za posamično tehtanje za merjenje mase predhodno
pripravljenih ločenih bremen oziroma posamičnih bremen nepakiranega materiala, 
-       
avtomatske gravimetrične polnilne tehtnice za merjenje mase embalaže,
polnjene s proizvodom z vnaprej določeno in navidezno konstantno maso, vzetim
od celote, 
-       
avtomatske tehtnice s seštevanjem nezveznih rezultatov tehtanja za
merjenje mase celotnega proizvoda, ki ga razdeli na ločena bremena, 
-       
avtomatske tehtnice s seštevanjem zveznih rezultatov tehtanja za
merjenje mase celotnega proizvoda na transportnem traku, 
-       
avtomatske tehtnice za tehtanje premikajočih se tirnih vozil za merjenje
mase premikajočih se tirnih vozil na tirih za transport tirnih vozil.
III. BISTVENE ZAHTEVE
6. člen
Tehtnica mora nuditi visoko stopnjo meroslovne zaščite in
biti zasnovana in izdelana na visoki kakovostni ravni glede na merilno
tehnologijo ter varnost merilnih podatkov. 
Rešitve, sprejete za izpolnitev zahtev tega pravilnika,
morajo upoštevati predvideno uporabo tehtnice in razumno predvidljivo zlorabo. 
Šteje se, da tehtnice izpolnjujejo zahteve iz tega pravilnika
tudi, če so preskusi iz preskusnega programa, ki ga za posamezno vrsto tehtnic
določa ustrezno mednarodno priporočilo OIML iz 2. člena tega pravilnika, dali
ustrezne rezultate.
7. člen
Merilni pogrešek pod naznačenimi obratovalnimi pogoji in v
odsotnosti motnje ne sme prekoračiti največjega dopustnega pogreška (v
nadaljnjem besedilu: NDP), določenega v Prilogah 1, 2, 3, 4 in 5, ki so
sestavni del tega pravilnika. 
Če ni določeno drugače, je NDP izražen kot bilateralna
vrednost odmika od prave merilne vrednosti. 
Zahteve za delovanje pod naznačenimi obratovalnimi pogoji in
v prisotnosti motnje so določene v prilogah 1 do 5 tega pravilnika. 
Dopustno delovanje in kritična vrednost spremembe pri
elektromagnetnih motnjah sta za posamezno vrsto tehtnice določena v ustrezni
prilogi tega pravilnika.
8. člen
Tehtnice morajo izpolnjevati bistvene zahteve pri
temperaturah od –10 do +40 °C. Če meje temperaturnega območja odstopajo od
navedenih, območje ne sme biti manjše od 30 °C in mora biti navedeno na
tehtnici. 
Tehtnice, napajane z izmeničnim tokom, morajo izpolnjevati
bistvene zahteve, ko delujejo pri napetostih od –15 do +10% vrednosti
napetosti, označene na tehtnici.
9. člen
Če se isto breme meri na drugi lokaciji ali ga meri drug
uporabnik, pri tem pa so vsi ostali pogoji nespremenjeni, se morajo rezultati
zaporednih meritev tesno ujemati.
10. člen
Če se isto breme meri pod enakimi pogoji, se morajo zaporedne
meritve tesno ujemati. Razlika med merilnimi rezultati mora biti v primerjavi z
NDP majhna. 
Pri tehtnici, ki je predmet večjih naključnih pogreškov, mora
biti razlika med srednjimi vrednostmi zaporedne serije rezultatov v primerjavi
z NDP majhna.
11. člen
Tehtnica mora biti dovolj občutljiva in njen prag odzivnosti
mora biti dovolj nizek za nameravano merjenje.
12. člen
Tehtnica mora biti zasnovana tako, da v normalnem času,
predvidenem za uporabo take tehtnice, ohrani ustrezno stabilnost svojih meroslovnih
lastnosti, če je pravilno vgrajena in vzdrževana, če se uporablja po navodilih
proizvajalca ter če deluje v okoljskih pogojih, za katere je namenjena.
13. člen
Tehtnica mora biti zasnovana tako, da v največji možni meri
zmanjšuje učinek morebitne hibe, ki bi povzročila netočen merilni rezultat,
razen če prisotnost take hibe ni očitna oziroma je z drugimi napravami ni
mogoče enostavno in z lahkoto preveriti.
14. člen
Tehtnica ne sme imeti nobene take lastnosti, ki bi lahko
omogočala zlorabo, s tem da so možnosti za nenamerno napačno uporabo kar
najmanjše. Tehtnica mora biti primerna za nameravano uporabo. Upoštevani morajo
biti praktični delovni pogoji in predvideni uporabnik, pri čemer se uporabniku
ne smejo postavljati nerazumne zahteve za pridobitev pravega merilnega
rezultata. 
Če tehtnica regulira maso proizvoda, mora biti reguliranje
ustrezno izvedeno ter upoštevani NDP za meritev. 
Tehtnica mora biti čvrsta in izdelana iz materialov, ki
ustrezajo pogojem njene nameravane uporabe. 
Učinke nagiba, obremenjevanja in hitrosti obratovanja
tehtnice je treba omejiti, tako da NDP pri normalnem obratovanju tehtnice ne
bodo preseženi. 
Tehtnica mora imeti take pripomočke za ravnanje s tehtanim
materialom, da bo pri normalnim obratovanju izpolnjevala pogoje glede NDP. 
Če ima tehtnica nadzorni vmesnik za upravljalca, mora biti ta
jasen in učinkovit. Upravljalec mora imeti možnost preveriti neoporečnost
prikazovalnika. 
Tehtnica mora imeti tako sposobnost ničliranja, da bo med
normalnim obratovanjem izpolnjevala zahteve glede NDP. 
Izpisani rezultati, ki so zunaj merilnega območja, morajo
biti razpoznavni.
15. člen
Na meroslovne lastnosti tehtnice ne smejo vplivati
priključitev druge naprave, lastnost te priključene naprave ali daljinska
naprava, ki s tehtnico komunicira. 
Strojna oprema tehtnice, ki vpliva na njene meroslovne
lastnosti, mora biti zasnovana tako, da jo je mogoče zaščititi. Predvideni
zaščitni ukrepi morajo upoštevati možnost dokazovanja posega v tehtnico. 
Programska oprema tehtnice, ki vpliva na njene meroslovne
lastnosti, mora biti prepoznavna in jo je treba zaščititi. Njena identifikacija
mora biti enostavno dostopna. Dokazi o posegu v programsko opremo morajo biti
na voljo v obdobju, ki je enako dvakratnem roku redne overitve. 
Merilni podatki in meroslovno pomembni parametri, ki so
shranjeni ali se prenašajo, morajo biti zaščiteni pred napačno uporabo ali
namerno zlorabo.
16. člen
Kazanje rezultata mora biti omogočeno s prikazovalnikom ali z
izpisom na papirju. 
Vrednost razdelka za merjeno vrednost mora imeti obliko 1 x
10k, 2 x 10k ali 5 x 10k, pri čemer je k celo
število ali nič. Merska enota ali njen simbol mora biti prikazan tik ob
številčni vrednosti. 
Kazanje rezultata mora biti jasno in nedvoumno in mu morajo
slediti take oznake in napisi, ki so potrebni za obveščanje uporabnika o pomenu
rezultata. Omogočeno mora biti enostavno razbiranje prikazanega rezultata pod
normalnimi pogoji uporabe. Mogoča so lahko tudi dodatna kazanja, če jih ni
mogoče zamenjati med seboj. 
V primeru izpisa na papir mora biti le-ta lahko čitljiv in
neizbrisen.
17. člen
Tehtnica mora biti zasnovana tako, da je mogoče enostavno in
hitro ovrednotiti njeno skladnost z zahtevami tega pravilnika.
IV. NAPISI IN OZNAKE
18. člen
Napisi in oznake na tehtnici morajo biti v slovenskem jeziku.
19. člen
Tehtnica mora imeti naslednje napise: 
-       
znak ali ime proizvajalca, 
-       
razred točnosti, 
-       
merilno območje tehtnice v smislu njene največje in najmanjše
zmogljivosti, 
-       
vrednosti ustreznih razdelkov, 
-       
napajalno napetost in frekvenco napajalne napetosti, 
-       
temperaturno območje (če se razlikuje od –10 °C/ 40 °C), 
-       
serijsko ali tovarniško številko, 
-       
leto izdelave; 
in po potrebi: 
-       
uradno oznako, 
-       
ustrezne podatke v zvezi s pogoji uporabe in značilnostmi proizvoda, ki
naj bi ga tehtali, 
-       
hitrost delovanja.
20. člen
Tehtnica mora imeti priložene podatke o obratovanju, ki
vključujejo, po potrebi: 
-       
naznačene obratovalne pogoje, 
-       
navodilo za vgradnjo, vzdrževanje, popravila, dopustna naravnavanja in 
-       
navodilo za pravilno obratovanje in posebne pogoje uporabe, če
obstajajo.
21. člen
V certifikatu o odobritvi tipa merila se lahko posebej
določi, kateri napisi morajo biti na tehtnici. 
Dodatni napisi se lahko zahtevajo tudi pri prvi overitvi, da
se podrobneje opredelijo vrste bremen in navezujoči pogoji tehtanja.
22. člen
Vse zahtevane oznake in napisi morajo biti jasni,
neuničljivi, neizbrisni, nedvoumni in neprenosljivi ter berljivi pri pogojih
normalne uporabe.
23. člen
Napisi morajo biti zbrani na vidnem mestu na tehtnici ali na
napisni ploščici in nameščeni blizu prikazovalne naprave ali na prikazovalni
napravi sami. Če se uporabi napisna ploščica, mora biti mogoče le-to
zapečatiti, razen če je ni mogoče odstraniti, ne da bi se poškodovala.
24. člen
Na tehtnici mora biti predvideno mesto za namestitev oznak,
ki se uporabljajo pri overitvi. Predvideno mesto mora biti takšno, da: 
-       
dela tehtnice, na katerem je oznaka, ni mogoče odstraniti, ne da bi se
oznake pri tem poškodovale, 
-       
omogoči enostavno namestitev oznak brez spreminjanja meroslovnih lastnosti
tehtnice, 
-       
je vidno, ne da bi bilo treba tehtnico ali njene delovne zaščite med
uporabo premakniti, in 
-       
zagotovi ohranitev oznak.
V. UGOTAVLJANJE SKLADNOSTI
25. člen
Skladnost tehtnic z zahtevami iz tega pravilnika je mogoče
potrditi po enem od naslednjih dveh postopkov: 
(a)   
z odobritvijo tipa, ki ji sledi bodisi prva overitev bodisi izjava o
skladnosti z odobrenim tipom, 
(b)   
z neposredno overitvijo posamične tehtnice.
26. člen
Pregled in preskušanje tehtnice v okviru odobritve tipa se
izvedeta najmanj na eni in ne več kot na treh tehtnicah, ki predstavljajo
posamezni tip. 
Če je delovanje tehtnice odvisno od določenega načina
delovanja ali določenega načina uporabe, ki se lahko dosežeta samo na mestu
uporabe, potem se vsaj ena v celoti nameščena tehtnica preskusi na tipičnem
mestu uporabe. 
Vsaj ena tehtnica se predloži v obliki, primerni za
simulacijske preskuse v laboratoriju. 
Preskusi se izvedejo na celotni tehtnici. Če zaradi velikosti
ali oblike tehtnice to ni primerno, se elektronska naprava, kjer je mogoče,
preskusi kot simulirana tehtnica, ki vključuje vse elektronske dele sistema, ki
lahko vplivajo na rezultat tehtanja. Poleg tega se izvede še pregled v celoti
nameščene tehtnice. 
Občutljivost tehtnice, ki izhaja iz uporabe dodatnih naprav
prek elektronskih vmesnikov, se simulira med preskušanjem.
27. člen
Vložnik zahteve za ugotavljanje skladnosti mora za
preskušanje po potrebi zagotoviti ustrezno količino izdelkov, kontrolno
tehtnico in osebje za izvajanje preskusov. 
Rezultati preskušanja tehtnic v postopku odobritve tipa
merila se, če je mogoče, uporabijo v postopku prve overitve teh tehtnic.
28. člen
Postopki za ugotavljanje skladnosti tehtnic z zahtevami tega
pravilnika so za posamezno vrsto tehtnic določeni v 5. poglavju ter dodatkih A
in B ustreznega mednarodnega priporočila OIML iz 2. člena tega pravilnika. 
Merilna negotovost preskusnega sistema ne sme preseči 1/3 NDP
za dano breme. Šteje se, da je ta zahteva izpolnjena, če so izpolnjene zahteve,
ki jih za preskusni sistem za posamezno vrsto tehtnic določa ustrezno
mednarodno priporočilo OIML iz 2. člena tega pravilnika.
V. REDNE IN IZREDNE OVERITVE
29. člen
Meroslovni pregled pri redni in izredni overitvi je enak
meroslovnemu pregledu za prvo overitev.
30. člen
NDP pri rednih in izrednih overitvah so enaki kot pri prvih
overitvah.
31. člen
Zahteve za merilne negotovosti preskusnega sistema so enake
kot pri prvi overitvi.
32. člen
Rok redne overitve tehtnic je eno leto.
VI. PREHODNE IN KONČNE DOLOČBE
33. člen
Tehtnice, ki imajo na dan uveljavitve tega pravilnika
veljavno odobritev tipa merila na podlagi pravilnika o metroloških pogojih za
merilnike mase – avtomatične tehtnice na transportnem traku točnostnih razredov
1 in 2 (Uradni list SFRJ, št. 64/89), pravilnika o metroloških pogojih za
merilnike mase – avtomatske tehtnice s seštevanjem nezveznih rezultatov
tehtanja (Uradni list SFRJ, št. 59/87), pravilnika o metroloških pogojih za
merilnike mase – tehtnice za gradbene namene (Uradni list SFRJ, št. 19/86),
pravilnika o metroloških pogojih za avtomatske tehtnice (Uradni list SFRJ, št.
1/84) ali pravilnika o metroloških pogojih za merilnike mase – tehtnice za
tehtanje premikajočih se vozil (Uradni list SFRJ, št. 33/84), se smejo dati v
promet in uporabo po teh pravilnikih do izteka roka veljavnosti odločbe ali
certifikata o odobritvi tipa merila oziroma najdlje do 31. decembra 2011.
34. člen
Tehtnice, ki imajo na dan uveljavitve tega pravilnika
veljavno odobritev tipa merila na podlagi pravilnika o meroslovnih zahtevah za
avtomatske tehtnice za posamično tehtanje (Uradni list RS, št. 52/01), se smejo
dati v promet in uporabo po tem pravilniku do izteka roka veljavnosti
certifikata o odobritvi tipa merila.
35. člen
Tehtnice, ki imajo na dan uveljavitve tega pravilnika
veljavno odobritev tipa merila in prvo overitev na podlagi pravilnika o
metroloških pogojih za merilnike mase – avtomatične tehtnice na transportnem
traku točnostnih razredov 1 in 2 (Uradni list SFRJ, št. 64/89), pravilnika o
metroloških pogojih za merilnike mase – avtomatske tehtnice s seštevanjem
nezveznih rezultatov tehtanja (Uradni list SFRJ, št. 59/87), pravilnika o
metroloških pogojih za merilnike mase – tehtnice za gradbene namene (Uradni
list SFRJ, št. 19/86), pravilnika o metroloških pogojih za avtomatske tehtnice
(Uradni list SFRJ, št. 1/84), pravilnika o metroloških pogojih za merilnike
mase – tehtnice za tehtanje premikajočih se vozil (Uradni list SFRJ, št. 33/84)
ali pa so že bile v uporabi pred uveljavitvijo teh pravilnikov, se smejo še
naprej dajati v redno oziroma izredno overitev v skladu z določili teh
pravilnikov.
36. člen
Tehtnice, ki imajo na dan uveljavitve tega pravilnika
veljavno odobritev tipa merila in prvo overitev na podlagi pravilnika o
meroslovnih zahtevah za avtomatske tehtnice za posamično tehtanje (Uradni list
RS, št. 52/01), se smejo še naprej dajati v redno oziroma izredno overitev v
skladu z določili tega pravilnika.
37. člen
Avtomatske tehtnice za posamično tehtanje, ki so bile
overjene pred 31. 12. 2001, vendar nimajo odobritve tipa merila na podlagi
pravilnika o meroslovnih zahtevah za avtomatske tehtnice za posamično tehtanje
(Uradni list RS, št. 52/01), se smejo še naprej dajati v redno oziroma izredno
overitev v skladu z določili tega pravilnika, vendar najdlje do 1. 2. 2011.
38. člen
Z dnem, ko začne veljati ta pravilnik, se prenehajo
uporabljati pravilnik o metroloških pogojih za merilnike mase – avtomatične
tehtnice na transportnem traku točnostnih razredov 1 in 2 (Uradni list SFRJ,
št. 64/89), pravilnik o metroloških pogojih za merilnike mase – avtomatske
tehtnice s seštevanjem nezveznih rezultatov tehtanja (Uradni list SFRJ, št.
59/87), pravilnik o metroloških pogojih za merilnike mase – tehtnice za
gradbene namene (Uradni list SFRJ, št. 19/86), pravilnik o metroloških pogojih
za avtomatske tehtnice (Uradni list SFRJ, št. 1/84), pravilnik o meroslovnih
zahtevah za avtomatske tehtnice za posamično tehtanje (Uradni list RS, št.
52/01) in pravilnik o metroloških pogojih za merilnike mase – tehtnice za
tehtanje premikajočih se vozil (Uradni list SFRJ, št. 33/84) v delu, ki se
nanaša na avtomatske tehtnice za tehtanje premikajočih se tirnih vozil.
39. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 009-12/02
Ljubljana, dne 25. februarja 2002.
dr. Lucija Čok l. r. 
Ministrica 
za šolstvo, 
znanost in šport

Priloga
1: Avtomatske tehtnice za posamično tehtanje
Priloga
2: Avtomatske gravimetrične polnilne tehtnice
Priloga
3: Avtomatske tehtnice s seštevanjem nezveznih rezultatov tehtanja
Priloga
4: Avtomatske tehtnice s seštevanjem zveznih rezultatov tehtanja
Priloga
5: Avtomatske tehtnice za tehtanje premikajočih se tirnih vozil