1. člen
(vsebina)
(1) Ta pravilnik določa podrobnejše pogoje za pridobitev
in izkazovanje statusa kreditnega posrednika dajalcev kreditov, ki poslujejo na
podlagi dovoljenja ministrstva, pristojnega za gospodarstvo (v nadaljnjem
besedilu: ministrstvo), kadrovske, izobrazbene, organizacijske, prostorske,
tehnične in druge pogoje za opravljanje dejavnosti posredovanja potrošniških
kreditov ter razmerja do dajalca kredita in potrošnika.
(2) S tem pravilnikom se določata tudi način in vsebina
vodenja evidenc o kreditnih pogodbah, sklenjenih s posredovanjem.
2. člen
(pomen izrazov)
Izrazi, uporabljeni v tem pravilniku, imajo enak pomen, kot
ga imajo v Zakonu o potrošniških kreditih (Uradni list RS, št. 77/16; v
nadaljnjem besedilu: zakon).
3. člen
(omejena uporaba pravilnika)
Določbe 5., 6., 7. in drugega odstavka 8. člena tega
pravilnika ne veljajo za kreditne posrednike v pomožni funkciji, ki opravljajo
dejavnost posredovanja potrošniških kreditov kot dopolnilno dejavnost za
potrebe svoje glavne, trgovinske ali storitvene dejavnosti.
4. člen
(pogoji za pridobitev in izkazovanje statusa)
(1) Ob sklenitvi pogodbe o kreditnem posredovanju da
dajalec kredita kreditnemu posredniku pisno pooblastilo za posredovanje, iz
katerega je razviden status kreditnega posrednika.
(2) Kreditni posrednik se pred pričetkom posla
kreditnega posredovanja potrošniku izkaže s pisnimi pooblastili dajalcev
kreditov, za katere posreduje.
(3) Pooblastila dajalcev kreditov, za katere kreditni
posrednik posreduje, so objavljena v njegovem poslovnem prostoru na vidnem
mestu.
5. člen
(kadrovski in izobrazbeni pogoji)
(1) Kreditni posrednik ima zaposleno osebo, odgovorno za
vodenje in pravilnost poslovnega procesa potrošniškega kreditiranja (v
nadaljnjem besedilu: odgovorna oseba) in vsaj eno zaposleno osebo z vsaj
polovičnim delovnim časom za opravljanje storitev potrošniškega kreditiranja (v
nadaljnjem besedilu: delavec) (2) Odgovorna oseba in delavci, ki
opravljajo storitve potrošniškega kreditiranja, imajo najmanj izobrazbo,
pridobljeno po visokošolskem strokovnem študijskem programu prve stopnje v
skladu z zakonom, ki ureja visoko šolstvo, oziroma izobrazbo, ki ustreza ravni
izobrazbe, pridobljene po študijskih programih prve stopnje v skladu z zakonom,
ki ureja slovensko ogrodje kvalifikacij (7. raven).
(3) Odgovorna oseba ima vsaj štiri leta delovnih
izkušenj na področju finančnih storitev, kot jih opredeljuje zakon, ki ureja
bančništvo, delavci pa vsaj tri leta delovnih izkušenj na področju opravljanja
finančnih storitev kreditiranja ali finančnega zakupa, kot jih opredeljuje zakon,
ki ureja bančništvo.
6. člen
(prostorski in tehnični pogoji)
(1) Kreditni posrednik ima poslovni prostor s pisarniško
in tehnično opremo, ki zagotavlja vodenje evidenc v skladu z 11. členom tega
pravilnika, pristojnim organom in pooblaščenim osebam pa omogoča vpogled in
nadzor nad poslovanjem.
(2) Ob vhodu v poslovni prostor ima na vidnem mestu
napis z navedbo firme in sedeža ali imena in naslova kreditnega posrednika.
(3) Poslovni prostor ima ločen prostor, ki zagotavlja
potrošniku, da se nemoteno seznani s kreditno pogodbo in preuči njene pogoje.
(4) Stanovanje se ne šteje kot poslovni prostor.
(5) Kreditni posrednik razpolaga z informacijsko
tehnologijo, ki zagotavlja stalno in varno podporo poslovnemu procesu
potrošniškega kreditiranja.
(6) Informacijska tehnologija omogoča zlasti izračun
efektivne obrestne mere, stanja dolga in preostalega zneska kredita ter
izdelavo obračuna obveznosti predčasnega odplačila in pripravo podatkov za
opravljanje nadzora v skladu z zakonom.
7. člen
(organizacijski pogoji)
(1) Kreditni posrednik v okviru organizacije poslovnega
procesa kreditnega posredovanja določi postopke sprejemanja odločitev in
opredeli odgovornost posameznih delavcev glede na obseg in vrste potrošniških
kreditov.
(2) Kreditni posrednik zagotavlja postopke in sprejme
ukrepe za varovanje osebnih podatkov v vseh fazah poslovnega procesa v skladu z
zakonom, ki ureja varstvo osebnih podatkov.
8. člen
(poslovne enote)
(1) Kreditni posrednik lahko opravlja dejavnost
posredovanja potrošniških kreditov tudi v krajevno ločenih poslovnih enotah.
(2) Vsaka krajevno ločena poslovna enota mora
izpolnjevati pogoje iz 5., 6. in prejšnjega člena tega pravilnika.
9. člen
(pooblastila)
(1) Kreditni posrednik lahko opravlja storitve
kreditnega posredovanja le na podlagi pooblastila v pisni pogodbi, ki jo je
sklenil z dajalcem kredita.
(2) Kreditni posrednik od potrošnika ne sme zahtevati
plačila stroškov posredovanja ali stroškov, povezanih s posredovanjem.
(3) Kreditni posrednik ne sme zahtevati ali sprejeti
izpolnitve denarne obveznosti potrošnika za račun dajalca kredita, za katerega
je posredoval pri sklepanju kreditne pogodbe.
10. člen
(prekoračitev pooblastil)
(1) Če kreditni posrednik pri kreditnem posredovanju
prekorači pooblastila ali kako drugače povzroči škodo potrošniku, sta dajalec
kredita in kreditni posrednik za nastalo škodo odgovorna solidarno.
(2) Klavzula o solidarni odgovornosti je sestavni del
pogodbe o posredovanju.
11. člen
(vodenje evidenc)
Kreditni posrednik vodi evidenco o vrstah, številu in zneskih
kreditnih pogodb, sklenjenih z njegovim posredovanjem.
12. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o pogojih, ki jih mora izpolnjevati kreditni posrednik (Uradni list
RS, št. 63/13 in 77/16 – ZpotK-2).
13. člen
(začetek veljavnosti)
Ta pravilnik začne veljati 3. marca 2017.
Št. 007-345/2016/22
Ljubljana, dne 1. marca 2017
EVA 2016-2130-0083
Zdravko Počivalšek l.r.
Minister
za gospodarski razvoj in tehnologijo