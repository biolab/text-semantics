1. člen
(vsebina)
Ta pravilnik določa program in potek preizkusa iz poznavanja
zakona, ki ureja odvetništvo, odvetniške tarife in Kodeksa odvetniške poklicne
etike Odvetniške zbornice Slovenije (v nadaljnjem besedilo: preizkus), sestavo
komisij, zapisnik o poteku preizkusa in druga vprašanja v zvezi z načinom
opravljanja preizkusa.
2. člen
(komisija)
Preizkus se opravlja pred komisijo, sestavljeno iz predsednika
in dveh članov.
Predsednik in člana komisije imajo vsak po tri namestnike.
Predsednika, člana in njihove namestnike imenuje upravni
odbor Odvetniške zbornice Slovenije izmed odvetnikov za dobo pet let.
3. člen
(določitev datuma opravljanja preizkusa)
Ko Odvetniška zbornica Slovenije prejme vlogo za opravljanje
preizkusa iz 9. točke drugega odstavka 25. člena Zakona o odvetništvu, odredi
predsednik zbornice ali od njega pooblaščena oseba datum opravljanja izpita in
o tem obvesti kandidata.
Preizkusi se izvajajo enkrat mesečno.
4. člen
(potek preizkusa)
Preizkus se izvaja ustno kot preverjanje znanja iz področij
iz 9. točke drugega odstavka 25. člena Zakona o odvetništvu.
Pri področju poznavanja zakona, ki ureja odvetništvo, se
preverja poznavanje temeljnih vprašanj zakona ter poznavanje določb Statuta
Odvetniške zbornice Slovenije.
Pri področju poznavanja odvetniške tarife se preverja
poznavanje splošnega dela in temeljev posameznih poglavij odvetniške tarife.
Pri področju poznavanja Kodeksa odvetniške poklicne etike
Odvetniške zbornice Slovenije se preverja poznavanje temeljnih določb tega
predpisa.
5. člen
(uspeh preizkusa)
Po končanem preizkusu komisija oceni znanje kandidata iz
vsakega posameznega področja z oceno »je opravil« ali »ni opravil«.
S skupno oceno »je opravil« se oceni kandidat, ki je uspešno
opravil vsa tri področja preizkusa.
6. člen
(zapisnik)
O poteku preizkusa eden od članov komisije piše zapisnik, v
katerem so navedeni ime, priimek in naslov kandidata, sestava komisije, ocena
vsakega področja in skupna ocena preizkusa.
Zapisnik podpišejo vsi člani komisije.
7. člen
(obvestilo o rezultatu preizkusa)
Rezultat preizkusa ustno razglasi predsednik komisije takoj
po končanem preizkusu.
8. člen
(odstop od preizkusa)
Če kandidat k opravljanju preizkusa neopravičeno oziroma brez
upravičenega razloga ne pristopi, se šteje, da preizkusa ni opravil.
9. člen
(ponovni poskus in število pristopov)
Kandidat, ki preizkusa ne opravi, ga lahko opravlja ponovno.
V primeru ponavljanja preizkusa kandidat ponovno opravlja
preizkus iz poznavanja področja, ki je bilo ocenjeno z oceno »ni opravil«.
Število pristopov k preizkusu ni omejeno.
10. člen
(stroški preizkusa)
Stroške prvega pristopa k preizkusu v celoti krije Odvetniška
zbornica Slovenije, stroške vsakega naslednjega pristopa pa krije kandidat sam.
11. člen
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2010.
Št. 007-375/2009
Ljubljana, dne 18. decembra 2009
EVA 2009-2011-0072
Aleš Zalar
l.r.
Minister
za pravosodje