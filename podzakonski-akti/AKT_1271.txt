1 SPLOŠNE DOLOČBE
1. člen
Namen Pravil dražb
(1) S temi Pravili dražb za izvajanje zakupov posameznih
sistemskih storitev na izravnalnem trgu ELES (v nadaljnjem besedilu: Pravila
dražb) operater prenosnega sistema (v nadaljnjem besedilu: OPS) določa pravila
in pogoje za:
1.     
ponudnike storitev izravnave (v nadaljnjem besedilu: PSI), ki želijo
sodelovati na dražbah za zakup posamezne storitve izravnave OPS;
2.     
OPS pri organiziranju in izvajanju dražb za izvajanje zakupov posameznih
sistemskih storitev na izravnalnem trgu ELES.
(2) OPS s temi Pravili dražb ureja način sodelovanja PSI
na dražbah za posamezno storitve izravnave na območju Republike Slovenije, in
sicer za naslednje storitve izravnave:
-       
rezerva za vzdrževanje frekvence (simetrični produkt v pozitivno in
negativno smer) (RVF),
-       
avtomatsko rezervo za povrnitev frekvence v pozitivno smer izravnave
(aRPF+),
-       
avtomatsko rezervo za povrnitev frekvence v negativno smer izravnave
(aRPF-),
-       
ročno rezervo za povrnitev frekvence v pozitivno smer izravnave (rRPF+)
in
-       
ročno rezervo za povrnitev frekvence v negativno smer (rRPF-).
2. člen
Cilji Pravil dražb
(1) Cilj Pravil dražb je zagotoviti pošten in objektiven
zakup posamezne storitve izravnave na tržen in nediskriminatoren način.
(2) Pravila dražb urejajo in določajo podrobna pravila
in pogoje za sodelovanje PSI na:
-       
dražbah za zakup izravnalne moči (v nadaljnjem besedilu: dražbe),
-       
pravila za zbiranje ponudb izravnalne energije ter
-       
pravila za izbor sprejetih ponudb.
2 KRATICE
3. člen
Izrazi in kratice
Izrazi in kratice uporabljene v tem dokumentu imajo enak
pomen kot je to opredeljeno v Pravilih in pogojih za ponudnike storitve
izravnave na izravnalnem trgu ELES (v nadaljnjem besedilu: Pogoji za PSI).

aRPF+

avtomatska rezerva za povrnitev frekvence v pozitivno smer
  izravnave


aRPF-

avtomatska rezerva za povrnitev frekvence v negativno smer
  izravnave


EES

elektroenergetski sistem


GCT

čas konca zbiranja ponudb za izravnalno moč ali izravnalno
  energijo


GOT

čas pričetka zbiranja ponudb za izravnalno moč ali
  izravnalno energijo


OPS

operater prenosnega sistema


PSI

ponudnik storitev izravnave


rRPF+

ročna rezerva za povrnitev frekvence v pozitivno smer
  izravnave


rRPF-

ročna rezerva za povrnitev frekvence v negativno smer
  izravnave


RVF

rezerva za vzdrževanje frekvence

3 DEFINICIJE POJMOV
Za namene tega dokumenta se uporabljajo naslednje opredelitve
pojmov:
(1) dražba – je proces zakupa izravnalne moči;
(2) FCR kooperacija – mednarodna kooperacija za zakup
izravnalne moči za RVF;
(3) izbrana ponudba – je ponudba s seznama ponudb, ki jo
je v postopku dražb za moč ali zbiranju ponudb izravnalne energije izbral OPS
in je podlaga za nepreklicno sklenjen posel;
(4) kvalificirani PSI – je PSI, ki ima veljavno potrdilo
o kvalifikaciji za sodelovanje na posamezni dražbi za zakup izravnalne moči in
za zbiranje ponudb izravnalne energije v skladu s temi Pravili dražb ter Pogoji
za PSI;
(5) nepreklicno sklenjen posel – posel, ki ga ni več
mogoče razveljaviti;
(6) platforma – pomeni namensko platformo za zbiranje
ponudb za nudenje posamezne storitve izravnave, ki jo OPS potrebuje za
izravnavo EES Slovenije. OPS uporablja platformo za izbor najugodnejših ponudb
za izravnalno moč (dražba), za izbor najugodnejših ponudb za izravnalno
energijo ter za komunikacijo s PSI;
(7) pogodba – je pogodba sklenjena med OPS in PSI za
nudenje posamezne storitve izravnave. V pogodbi so zapisana generalna določila
o obveznostih in pravicah pogodbenih strank. Cena in količina za nudenje
izravnalne moči po posameznem poslu sta določeni z uradnim obvestilom o
rezultatu dražbe. Cena za izravnalno energijo pa je enaka ceni ponujeni s
strani PSI;
(8) ponudba – ponudba je kombinacija ponudbene količine
in ponudbene cene, ki jo odda PSI;
(9) posamezna storitev izravnave – je ena izmed
naslednjih storitev izravnave: rezerva za vzdrževanje frekvence simetrično v
obe smeri izravnave, avtomatska rezerva za povrnitev frekvence v pozitivno smer
izravnave, avtomatska rezerva za povrnitev frekvence v negativno smer
izravnave, ročna rezerva za povrnitev frekvence v pozitivno smer izravnave in
ročna rezerva za povrnitev frekvence v negativno smer izravnave;
(10) sprejeta ponudba – je ponudba oddana s strani PSI,
ki je uspešno opravila validacijo s strani platforme OPS. OPS platforma
sprejete ponudbe potrdi s pozitivno potrditveno XML datoteko (pozitivni
acknowledgement);
(11) urejen seznam ponudb – pomeni seznam ponudb za
izravnalno moč ali izravnalno energijo, ki so razvrščene po ceni in časovni
znački podanih ponudb. Urejen seznam ponudb se uporablja za določitev izbranih
ponudb pri dražbah za izravnalno moč in za aktivacijo ponudb za izravnalno
energijo.
4 KVALIFIKACIJA PSI
4. člen
Status in kvalifikacija PSI
(1) Status kvalificiranega PSI za posamezno storitev
izravnave pridobijo tisti PSI, ki:
a)    
imajo potrdilo o priznanju tehnične sposobnosti skladno s Pogoji za PSI.
Poleg izpolnjevanja minimalnih tehničnih zahtev mora biti PSI sposoben nuditi
posamezno storitev izravnave ves čas razpisanega obdobja storitve izravnave;
b)    
imajo podpisano pogodbo z OPS za posamezno storitev izravnave. Vzorci
pogodb za posamezno storitev izravnave so priloga teh Pravil dražb;
c)    
so predložili OPS inštrument zavarovanja za resnost ponudbe in dobro
izvedbo pogodbenih obveznosti, to je deset bianko lastnih menic z menično
izjavo in pooblastilom za unovčenje v vrednosti 5.000,00 EUR na MW ponujene
posamezne storitve izravnave in z rokom veljavnosti, ki je vsaj 60 dni daljši
od časa konca nudenja storitve. Vsebina menične izjave mora biti enaka vsebini
iz Priloge 1 teh Pravil dražb.
(2) OPS določi višino priznane kvalificirane izravnalne
moči za posamezno storitev izravnave kot nižjo od vrednosti med višino priznane
tehnične sposobnosti in višino določeno z inštrumentom zavarovanja za resnost
ponudbe in dobro izvedbo pogodbenih obveznosti, ki jo je PSI predložil OPS za
posamezno storitev izravnave.
(3) OPS na podlagi izpolnjevanja določil tega člena izda
PSI potrdilo o kvalifikaciji za sodelovanje na dražbah najkasneje v sedmih
delovnih dneh od prejema popolne dokumentacije. V primeru nepopolne
dokumentacije OPS pozove PSI k dopolnitvi oziroma odpravi pomanjkljivosti.
5 SODELOVANJE PSI NA DRAŽBAH
5. člen
Pogoji sodelovanja PSI na dražbah
(1) Na dražbi za posamezno storitev izravnave lahko
sodelujejo le PSI, ki so predhodno pridobili status kvalificiranega PSI za to
storitev izravnave skladno s 4. členom teh Pravil. Kvalificirani PSI za
posamezno storitev izravnave lahko oddaja ponudbe za izravnalno moč oziroma
izravnalno energijo do višine proste priznane kvalifikacije za to posamezno
storitev. Prosta priznana kvalifikacija je razlika med višino kvalificirane
sposobnosti PSI za posamezno storitev izravnave in že izbranimi in/ali sprejetimi
ponudbami PSI za to posamezno storitev izravnave za čas dobave določene s
posamezno dražbo.
(2) Če je kvalificirani PSI na dražbi za izravnalno moč
za aRPF+, aRPF-, rRPF+ in rRPF- uspešen (njegove ponudbe za moč so sprejete in
izbrane) mora za vsako tržno časovno enoto oddati ponudbe za izravnalno
energijo v višini izbrane ponudbe oziroma določene obveznosti za izravnalno moč
za posamezno storitev. V nasprotnem primeru OPS izvede postopke obračuna
posledic določenih v Pogojih za PSI. Določilo tega odstavka ne velja za RVF.
(3) Kvalificirani PSI ima za aRPF+, aRPF-, rRPF+ in
rRPF- možnost oddaje ponudb za izravnalno energijo v višini proste
(neizkoriščene) kvalificirane sposobnosti. Sodelovanje na dražbi za izravnalno
moč za aRPF+, aRPF-, rRPF+ in rRPF- ni pogoj za oddajo ponudb za izravnalno
energijo.
(4) PSI lahko sodeluje na dražbah za posamezno storitev
izravnave za obdobje, za katerega ima veljaven status kvalificiranega PSI za
posamezno storitev izravnave.
6 OBJAVA TERMINOV IN ZNAČILNOSTI DRAŽB
6. člen
Organizacija dražb
OPS izvaja ločene dražbe po posameznih storitvah izravnave.
7. člen
Termini in značilnosti dražb
(1) OPS objavi indikativni koledar dražb na svoji
spletni strani.
(2) Čas trajanja dnevnih dražb za storitev izravnave
RVF:
-       
GOT je 11:00 v D-7.
-       
GCT je 08:00 v D-1.
(3) Čas trajanja dnevnih dražb za storitev izravnave
aRPF+ in aRPF-:
-       
GOT je 12:00 v D-4.
-       
GCT je 09:30 v D-1.
(4) Čas trajanja dnevnih dražb za storitev izravnave
rRPF+ in rRPF-:
-       
GOT je 12:00 v D-4.
-       
GCT je 10:30 v D-1.
(5) OPS si pridružuje pravico do spremembe GOT in GCT za
zbiranje ponudb za izravnalno moč. OPS objavi spremembe na svoji spletni strani
najkasneje trideset dni pred uveljavitvijo.
(6) Pomembne podatke vezane na posamezno dražbo
(produkt, razpisano količino, predviden GOT, predviden GCT, zamejeno ceno in
ostale relevantne informacije za sodelovanje na posamezni dražbi) OPS sporoči
kvalificiranim PSI preko dražbenih specifikacij praviloma vsaj dva delovna
dneva pred začetkom posamezne dražbe.
(7) V primeru ponovitve dražbe OPS posreduje dražbene
specifikacije praviloma vsaj en delovni dan pred posamezno dražbo.
8. člen
Način izvedbe dražb
Izvedba dražb poteka preko platforme. PSI komunicirajo s
platformo z izmenjavo standardiziranih xml datotek preko dogovorjenega
komunikacijskega kanala. OPS dodeli dostop do platforme (omogoči izmenjavo
sporočil preko dogovorjenega komunikacijskega kanala) le kvalificiranim PSI.
7 OBLIKOVANJE PONUDB
9. člen
Ponudbe na dražbah in ponudbe za izravnalno energijo
(1) Kvalificirani PSI vnašajo svoje ponudbe preko
platforme, pri čemer določijo za storitev izravnave:
-       
aRPF+, aRPF-, rRPF+ in rRPF-:
- 
količino v MW zaokroženo na celo število,
- 
ceno rezervacije za izravnalno moč v EUR/MW/h zaokroženo na dve
decimalni mesti,
- 
ceno izravnalne energije v EUR/MWh zaokroženo na dve decimalni mesti
skladno z določili Pogojev za PSI.
-       
RVF:
- 
količino v MW zaokroženo na celo število,
- 
ceno rezervacije za izravnalno moč RVF v EUR/MW/produkt zaokroženo na
dve decimalni mesti,
- 
informacijo ali je ponudba deljiva ali nedeljiva.
Napačno oziroma pomanjkljivo vnesene ponudbe niso veljavne in
niso sprejete s strani platforme že ob vnosu.
(2) PSI lahko količino priznane proste kvalificirane
izravnalne moči poljubno razdeli na več ponudb, pri tem količina posamezne
ponudbe ne sme biti manjša od minimalno dovoljene količine skladno s Pogoji za
PSI. Ponudbe s količino manjšo od te vrednosti bodo zavrnjene s strani
platforme že ob prejemu.
(3) Časovno značko sprejetim ponudbam določi platforma.
Sprejete (in s tem veljavne) so le tiste ponudbe, ki so bile v platformo
vnesene skladno s prvim odstavkom tega člena in v predpisanem času za podajanje
ponudb (od GOT do GCT).
(4) Kvalificirani PSI lahko v za to predvidenem času
poljubno spreminjajo oziroma posodabljajo že sprejete ponudbe. Tudi spremembe
oziroma posodobitve predhodno sprejetih ponudb morajo biti podane v skladu z
omejitvami podanimi v tem členu.
(5) Kvalificirani PSI nimajo vpogleda v ponudbe ostalih
kvalificiranih PSI.
(6) OPS oziroma izvajalec dražbe nadzoruje celoten
proces izvedbe dražbe in skrbi, da le-ta poteka v skladu s Pravili dražb in
Pogoji za PSI.
8 IZBOR NAJUGODNEJŠIH PONUDB ZA IZRAVNALNO MOČ
10. člen
Kriterij izbire najugodnejših ponudb za izravnalno moč
(1) Pri izbiri najugodnejših ponudb za izravnalno moč
imajo prednost ponudbe z nižjo ceno. V primeru več ponudb z isto ceno ima
prednost ponudba z nižjo (starejšo) časovno oznako.
(2) Zadnja izbrana ponudba za izravnalno moč aRPF+,
aRPF-, rRPF+ in rRPF je lahko izbrana v celoti ali le delno – v višini potrebni
za nakup celotne razpisane količine, vendar ne manjša od en MW.
(3) Pri izbiri najugodnejših ponudb za izravnalno moč
RVF v primeru izvedbe dražb na nivoju kooperacije FCR se uporabljajo načela
dogovorjena v sklopu kooperacije FCR.
(4) V primeru razdružitve od kooperacije FCR
(decoupling) OPS izvede lokalno dražbo za zakup storitve izravnave RVF. V tem
primeru je kriterij minimizacija stroškov zakupa izravnalne moči ob pogoju
zagotavljanja minimalne povpraševane količine. Posledica tega je lahko izbor
nedeljive ponudbe, ki skupaj z ostalimi izbranimi ponudbami presega celotno
povpraševano količino, če so tako stroški celotnega zakupa izravnalne moči
nižji.
(5) Vse ponudbe za izravnalno moč so veljavne do prejema
uradnega obvestila o rezultatih dražbe.
(6) Za uradno obvestilo o rezultatih dražbe se šteje s
strani platforme posredovano obvestilo po koncu dražbe. Uradno obvestilo o
rezultatih dražbe prejmejo vsi udeleženci dražbe, ki so oddali vsaj eno
veljavno ponudbo. V obvestilu je za vsako njihovo ponudbo jasno označeno, ali
je bila izbrana v celoti, delno izbrana ali zavrnjena.
(7) Izbrane ponudbe za izravnalno moč veljajo kot
nepreklicno sklenjen posel razen v primeru iz drugega odstavka 14. člena
teh Pravil dražb.
(8) Izbrane ponudbe za izravnalno moč aRPF+, aRPF-,
rRPF+ in rRPF- se obračunajo po principu »plačilo na podlagi ponudbe« (ang.
pay-as-bid).
(9) Izbrane ponudbe za izravnalno moč RVF se obračunajo
po principu marginalne cene.
(10) Dražba je lahko uspešna v celoti ali delno, odvisno
od sprejete količine, ki je lahko tudi manjša ali večja od količine razpisane s
strani OPS.
9 IZBOR NAJUGODNEJŠIH PONUDB ZA IZRAVNALNO ENERGIJO
11. člen
Kriterij izbire najugodnejših ponudb za izravnalno energijo
(1) Vse sprejete ponudbe za izravnalno energijo bo OPS
zbral v urejen seznam ponudb.
(2) Vse sprejete ponudbe za izravnalno energijo veljajo
do izteka obdobja dobave, za katerega je bila podana ponudba.
(3) Izbor najugodnejše ponudbe za izravnalno energijo se
izvede ob času aktivacije posamezne storitve izravnave. Pri izbiri
najugodnejših ponudb za izravnalno moč imajo prednost ponudbe z nižjo ceno. V
primeru več ponudb za izravnalno energijo z isto ceno ima prednost ponudba za
izravnalno energijo z nižjo (starejšo) časovno oznako.
(4) Zadnja izbrana ponudba za izravnalno energijo je
lahko izbrana v celoti ali le delno – v višini potrebni za izvedbo aktivacije v
celoti.
(5) V primeru ogroženosti zanesljivega obratovanja EES
Slovenije ima OPS pravico aktivirati ponudbe za izravnalno energijo tudi po drugačnem
vrstnem redu.
10 ZAMEJENE CENE
12. člen
Določitev zamejene cene aRPF+, aRPF-, rRPF+ in rRPF-
(1) OPS si pridružuje pravico do postavitve zamejene
cene za izravnalno moč, do katere je pripravljen izbrati ponudbe, skladno s
Pogoji za PSI.
(2) Ponudbe za izravnalno moč, ki bodo presegale
zamejene cene iz prve točke tega člena, bo sicer možno vnesti platformo, a v
postopku izbora najugodnejših ponudb ne bodo upoštevane.
(3) Ponudbe za izravnalno energijo, ki presegajo
zamejene cene iz prve točke tega člena bodo zavrnjene s strani platforme že pri
vnosu.
11 OBJAVA REZULTATOV DRAŽB
13. člen
Rezultati dražb
(1) OPS praviloma uradno zaključi dražbo za moč v roku
30 minut po GCT. S tem so PSI obveščeni o rezultatih dražb preko
komunikacijskega kanala OPS platforme.
(2) Po zaključku dražbe za izravnalno moč OPS objavi
anonimizirane ponudbe in rezultate dražb na svoji spletni strani.
12 PREKLIC IN RAZVELJAVITEV DRAŽBE
14. člen
Sprememba dražb
(1) OPS ima pravico skrajšati ali podaljšati trajanje
dražbe.
(2) O spremembi trajanja dražbe so PSI obveščeni s
posodobljenimi dražbenimi specifikacijami. Hkrati vse sprejete ponudbe za
izravnalno moč ostanejo veljavne.
(3) OPS ima pravico preklicati dražbo do dve uri po
objavi rezultatov dražbe.
(4) O preklicu dražbe so PSI obveščeni s posodobljenimi
dražbenimi specifikacijami. Hkrati so vse sprejete ponudbe za izravnalno moč
tudi preklicane.
(5) OPS izvede zakup po nadomestnem postopku v skladu s
Pogoji za PSI in/ali Zakonom o oskrbi z električno energijo (v nadaljevanju:
ZOEE):
-       
v primeru preklica dnevne dražbe,
-       
v kolikor dnevne dražbe za posamezno storitev izravnave v drugem
časovnem oknu preko platforme ni mogoče izvesti,
-       
v kolikor OPS ne uspe zakupiti celotne potrebne količine posamezne
izravnalne moči na dnevnih dražbah.
(6) V primeru nezadostnega nakupa v okviru dnevnih dražb
OPS izvede nadomestni postopek skladno s 66. členom ZOEE. OPS naloži PSI
nudenje izravnalne moči, ki je skladna s proporcionalnim deležem tehnične
sposobnosti PSI za posamezno storitev izravnave v relevantno smer. V tem
primeru o izboru količin OPS obvesti PSI preko standardnega komunikacijskega
kanala ali elektronske pošte.
(7) V primeru nedelovanja OPS platforme in posledično
nezmožnosti izvedbe dnevnih dražb izvede OPS nadomestni postopek pri katerem
PSI naloži nudenje izravnalne moči, ki je skladna s proporcionalnim deležem
kvalificirane količine PSI za posamezno storitev izravnave v relevantno smer. V
tem primeru o izboru količin OPS obvesti PSI preko standardnega
komunikacijskega kanala ali elektronske pošte.
(8) V primeru potrebe po izvedbi nadomestnega postopka
OPS obvesti PSI preko elektronske pošte praviloma v roku 30 minut po GCT ali
takoj ko OPS ugotovi, da dražb ne bo možno izvesti preko OPS platforme.
15. člen
Sankcije v primeru kršitev Pravil dražb
(1) V primeru suma kršitev Pravil dražb in/ali druge
zadevne zakonodaje lahko OPS posameznega udeleženca izloči iz dražbe ali
prekliče že izbrane ponudbe tega udeleženca na dražbi. OPS mora o tovrstnih
ukrepih udeleženca po elektronski pošti obvestiti v najkrajšem možnem času.
(2) Vsako ravnanje udeleženca, ki ima za namen ali
posledico motenje procesa dražbe ali nedopusten vpliv na njen izid, se šteje za
hujšo kršitev Pravil dražb, ki ima za posledico izločitev udeleženca iz dražbe
in preklic že izbranih ponudb udeleženca na dražbi. OPS lahko v primeru namerne
kršitve Pravil dražb z namenom vplivanja na rezultate dražbe kršitelju prekliče
status kvalificirani PSI.
13 IZKLJUČITEV ODGOVORNOSTI IZVAJALCA DRAŽBE
16. člen
Izključitev odgovornosti
OPS ni odgovoren za kakršnokoli škodo, posredno ali
neposredno, nastalo zaradi:
-       
nezmožnosti sodelovanja PSI na dražbi oziroma zaradi izostanka izvedbe
dražbe,
-       
nepravočasnega prejetja ponudbe (pred GOT ali po GCT),
-       
napake udeleženca dražbe pri oddajanju ponudb,
-       
preklica ali razveljavitve dražbe.

Priloga
1: Inštrument zavarovanja za zavarovanje resnosti ponudbe in dobre izvedbe
pogodbenih obveznosti 

Pravila dražb za izvajanje zakupov posameznih
sistemskih storitev na izravnalnem trgu ELES (Uradni list RS, št. 60/22) vsebujejo naslednjo končno
določbo:
»14 VELJAVNOST PRAVIL DRAŽB
17. člen
Veljavnost Pravil dražb
Pravila dražb stopijo v veljavo s 1. 6. 2022. Z
veljavnostjo teh Pravil dražb prenehajo veljati Pravila dražb z dne
26. 10. 2020.«.

Pravila
o spremembi Pravil dražb za izvajanje zakupov posameznih sistemskih storitev na
izravnalnem trgu ELES (Uradni list RS, št. 105/22)
vsebujejo naslednjo končno določbo:
»2. člen
Ta pravila stopijo v veljavo naslednji dan po objavi v
Uradnem listu Republike Slovenije, uporabljati pa se začnejo s 24. 8. 2022.«.