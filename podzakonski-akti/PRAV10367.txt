1. člen
(vsebina)
Ta pravilnik določa pogoje proizvodnje ter minimalne zahteve
glede kakovosti in označevanja, ki jih morajo v prometu izpolnjevati medica in
peneča medica (v nadaljnjem besedilu: medene pijače).
2. člen
(postopek informiranja in klavzula)
(1) Ta pravilnik se izda ob upoštevanju postopka
informiranja v skladu z Direktivo 98/34/ES Evropskega parlamenta in Sveta z dne
22. junija 1998 o določitvi postopka za zbiranje informacij na področju
tehničnih standardov in tehničnih predpisov (UL L št. 204 z dne 21. 7.
1998, str. 37), zadnjič spremenjeno z Direktivo Sveta 2006/96/ES z dne
20. novembra 2006 o prilagoditvi nekaterih direktiv na področju prostega
pretoka blaga zaradi pristopa Bolgarije in Romunije (UL L št. 363 z dne
20. 12. 2006, str. 81).
(2) Določbe tega pravilnika se ne uporabljajo za
proizvode, ki se proizvajajo oziroma dajejo v promet v drugih državah članicah Evropske
unije, Evropskega gospodarskega prostora in Turčije, če so proizvedeni v skladu
z njihovo nacionalno zakonodajo.
3. člen
(označevanje)
Predpakirane medene pijače morajo biti označene v skladu s
predpisom, ki ureja splošno označevanje predpakiranih živil, in v skladu s tem
pravilnikom.
4. člen
(medica)
(1) Kot medica ali medeno vino se označi alkoholna
pijača, proizvedena iz raztopine medu in vode, ki jo izpostavimo procesu
fermentacije s kvasovkami. Vsebuje od 9,0 do 15,0 vol. % alkohola.
(2) Glede na ostanek neprevretega sladkorja medico označimo
kot:
-       
suho, če vsebuje do 25 g invertnega sladkorja/l,
-       
polsuho, če vsebuje od 25,1 do 60 g invertnega sladkorja /l,
-       
polsladko, če vsebuje od 60,1 do 100 g invertnega sladkorja/l, ali
-       
sladko, če vsebuje več kot 100,1 g invertnega sladkorja/l.
(3) Medici se lahko doda žveplov dioksid. Dovoljena vsebnost
žveplovega dioksida in sulfitov (E 220–228) ne sme presegati 200 mg/l.
5. člen
(peneča medica)
(1) Kot peneča medica ali peneče medeno vino se označi
alkoholna pijača, proizvedena iz raztopine medu in vode, ki jo izpostavimo
procesu fermentacije s kvasovkami. Sekundarna fermentacija poteka po klasični
metodi v steklenicah. Vsebuje od 9,5 do 15,0 vol. % alkohola. Minimalni tlak
peneče medice mora biti najmanj 3,0 bara.
(2) Glede na ostanek neprevretega sladkorja označimo
penečo medico kot:
-       
suho, če vsebuje do 25g invertnega sladkorja/l,
-       
polsuho, če vsebuje več kot 25,1 g in do 35 g invertnega sladkorja/l,
-       
polsladko, če vsebuje več kot 35,1 g in do 45 g invertnega sladkorja /l,
ali
-       
sladko, če vsebuje več kot 45,1 g invertnega sladkorja/l.
(3) Peneči medici se lahko doda žveplov dioksid. Skupno
žveplo ne sme presegati 180 mg/l, prosto pa 40 mg/l.

Pravilnik o kakovosti medice in peneče medice
(Uradni list RS, št. 4/12) vsebuje naslednjo prehodno in
končno določbo:
»6. člen
(prehodno obdobje)
(1) Medene pijače morajo biti proizvedene in označene v
skladu z zahtevami iz tega pravilnika najpozneje eno leto po uveljavitvi tega
pravilnika.
(2) Ne glede na določbo prejšnjega odstavka so medica in
peneča medica, ki so proizvedene ali pa se je proizvodnja začela pred
uveljavitvijo tega pravilnika, lahko v prometu do porabe zalog.
7. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o kakovosti
medice in peneče medice (Uradni list RS, št. 58/19) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(prehodno obdobje)
(1) Medica se mora proizvajati in označevati v skladu s
spremenjenima drugim in tretjim odstavkom 4. člena pravilnika najpozneje v dveh
letih od uveljavitve tega pravilnika.
(2) Ne glede na prejšnji odstavek je lahko medica,
proizvedena in označena v skladu s Pravilnikom o kakovosti medice in peneče
medice (Uradni list RS, št. 4/12, 24/12 – popr. in 26/14 – ZKme-1B) pred
potekom rokom iz prejšnjega odstavka, v prometu do porabe zalog.
3. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.«.