I. PREDMET IN OBSEG KONCESIJE
1. člen
(predmet koncesije)
(1) Ta uredba je koncesijski akt, na podlagi katerega Vlada
Republike Slovenije (v nadaljnjem besedilu: vlada) podeli koncesijo za rabo
vode za proizvodnjo pijač (v nadaljnjem besedilu: koncesija) iz vodnega vira
Č-1 nad Črnivcem (ID-znak 944-238/1-0; koordinate X: 124600, Y: 477340, Z:
985).
(2) Obseg vodne pravice, izražen kot največja dovoljena
skupna letna količina rabe vode, iz vodnega vira Č-1 nad Črnivcem je 36.500
m3/leto. Največji dovoljeni trenutni pretok rabe vode iz vodnega vira Č-1 nad
Črnivcem je 1,65 l/s.
(3) Koncesija se podeli za rabo vode za proizvodnjo pijač s
klasifikacijsko številko 12.1.1. v skladu s predpisom, ki ureja klasifikacijo
vrst posebne rabe vode in naplavin.
(4) Območje koncesije obsega območje vodnega vira Č-1 nad
Črnivcem in zajema podzemno vodo iz vodnega telesa podzemne vode VTPodV_1006
Kamniško-Savinjske Alpe v porečju Savinje. Izvir Č-1 je umeščen v drobo, ki
leži na nizkometamorfnih glinastih skrilavcih srednje triasne starosti, tufskih
skrilavcih in peščenjakih z vložki spilita in keratofirja.
(5) Napajalno območje vodnega vira Č-1 nad Črnivcem in meja
tega območja se prikažeta na digitalnem podatkovnem sloju v državnem
koordinatnem sistemu ter objavita v informacijskem sistemu okolja.
II. POGOJI ZA PRIDOBITEV IN IZVAJANJE KONCESIJE
2. člen
(začetek in trajanje koncesije)
(1) Koncesija se podeli za obdobje 30 let.
(2) Koncesijsko obdobje iz prejšnjega odstavka začne teči z
dnem sklenitve koncesijske pogodbe.
(3) Koncesija se lahko podaljša v skladu z zakonom, ki ureja
vode.
3. člen
(pogoji za koncesionarja)
Oseba, ki pridobi koncesijo (v nadaljnjem besedilu:
koncesionar), mora izpolnjevati naslednje pogoje:
-       
je registrirana za opravljanje proizvodnje pijač,
-       
ima poravnane davke, prispevke in druge obvezne dajatve, vključno s
koncesijskimi dajatvami,
-       
proti njej ni uveden postopek prisilne poravnave, stečaja ali
likvidacijski postopek,
-       
ni prenehala poslovati na podlagi sodne ali druge prisilne odločbe in
-       
ji v zadnjih petih letih ni bila izdana sodna odločba za kaznivo
dejanje, povezano z njenim poslovanjem, ki je postala izvršljiva, oziroma sodna
ali upravna odločba, s katero ji je prepovedano opravljati dejavnost, povezano
z izvajanjem koncesije, in ki je postala izvršljiva.
4. člen
(pogoji za izvajanje koncesije)
(1) Koncesionar mora izvajati koncesijo tako, da ne vpliva na
drugo dovoljeno posebno rabo vode.
(2) Koncesionar mora pri izvajanju koncesije izpolnjevati
naslednje okoljevarstvene pogoje, pogoje varstvenega režima in načina rabe
vode:
1.     
zagotavljati, da največja dovoljena letna prostornina rabe vode in
največji dovoljeni trenutni pretok rabe vode iz 1. člena te uredbe nista
presežena,
2.     
zagotavljati, da s svojo dejavnostjo ne povzroči poslabšanja ali ne
prepreči doseganja dobrega kemijskega in količinskega stanja vodnega telesa
vode, določenega v skladu s predpisom, ki ureja stanje podzemnih voda,
3.     
imeti zajetje urejeno tako, da je preprečen vnos onesnaževal v
vodonosnik oziroma izvir,
4.     
dejavnost izvajati tako, da pride le do občasnih sprememb toka vode ali
do stalnih sprememb toka le na omejenem prostoru, vendar to ne sme povzročiti
vdora druge vode ter stalnega in jasno izraženega umetnega trenda v spremembah
toka, zaradi katerega bi do takih vdorov lahko prišlo pozneje,
5.     
zagotavljati monitoring v skladu s 7. členom te uredbe in Prilogo, ki je
sestavni del te uredbe,
6.     
izvajati ukrepe iz predpisa, ki ureja načrt upravljanja voda za vodni
območji Donave in Jadranskega morja,
7.     
uporabljati vodo izključno za lastne potrebe, za katere se podeljuje
koncesija, in
8.     
zagotavljati, da ne ogroža naravnega ravnovesja vodnih in obvodnih
ekosistemov.
(3) Koncesionar mora pri izvajanju koncesije izpolnjevati
tudi naslednje pogoje:
1.     
zagotavljati varstvo objektov in naprav za rabo vode ter njihovo redno
vzdrževanje,
2.     
preprečevati poslabšanje stanja površinskih voda,
3.     
vzpostaviti stalni nadzor nad objekti in napravami za rabo vode ter
zagotavljati dostop samo pooblaščenim osebam koncesionarja,
4.     
dopustiti izvajanje meritev za potrebe državnega monitoringa podzemnih
voda na vodnem viru iz prvega odstavka 1. člena te uredbe,
5.     
zagotoviti koncedentu brezplačni dostop do podatkov o opravljenih
raziskavah, ki lahko dajo podatke o podzemni vodi,
6.     
zagotoviti brezplačni dostop do vseh podatkov, ki se nanašajo na rabo
vode,
7.     
vzdrževati ali sanirati izvir, ki je predmet koncesije, in
8.     
sodelovati s koncedentom pri izvajanju izrednih ukrepov, če se poveča
stopnja ogroženosti zaradi škodljivega delovanja voda, ali intervencijskih in
sanacijskih ukrepov ob naravni nesreči zaradi škodljivega delovanja voda.
(4) Koncesionar mora s tehničnimi ali drugimi ukrepi,
vključno z zmanjšanjem dovoljene rabe vode, za določeno obdobje prilagoditi
izvajanje koncesije novim razmeram, če pride do:
1.     
značilnega trenda zniževanja gladine vode, ki zajema najmanj šestletno
obdobje,
2.     
značilnega trenda negativnih učinkov dolgoročnih sprememb režima toka
vode,
3.     
preseganja količinskega obnavljanja vodonosnega sistema ali
4.     
vdora vode iz sosednjega vodonosnika ali površinske vode.
(5) Pojave iz prejšnjega odstavka ugotovi koncesionar na
podlagi podatkov monitoringa iz 7. člena te uredbe ali ga o njih obvesti
pristojni upravni organ.
III. OBVEZNOSTI KONCESIONARJA
5. člen
(vodenje ločenega računovodstva)
Koncesionar redno vodi ločeno računovodstvo za dejavnost
koncesije in evidenco odvzetih količin vode.
6. člen
(poslovnik)
Koncesionar vodi poslovnik za obratovanje in vzdrževanje
vodnega objekta ali naprave v skladu z zakonom, ki ureja vode.
7. člen
(monitoring)
(1) Koncesionar zagotavlja izvajanje monitoringa, ki
vključuje monitoring celotne količine odvzete vode za posebno rabo vode za
proizvodnjo pijač v skladu z zahtevami iz Priloge te uredbe.
(2) Monitoring se izvaja po programu, ki ga za obdobje treh
zaporednih koledarskih let (v nadaljnjem besedilu: program monitoringa) pripravi
koncesionar, potrdi pa Agencija Republike Slovenije za okolje (v nadaljnjem
besedilu: agencija).
(3) Monitoring se izvaja v skladu s predpisi, ki urejajo
monitoring podzemnih in površinskih voda, ter predpisi, ki urejajo meroslovje.
(4) Koncesionar predloži agenciji v potrditev program
monitoringa najpozneje do 1. julija zadnjega leta pred začetkom novega obdobja,
za katero se pripravlja program monitoringa. Agencija potrdi program
monitoringa v enem mesecu po njegovem prejemu. Če agencija ugotovi, da program
monitoringa ni pripravljen v skladu s prejšnjim odstavkom in Prilogo te uredbe,
mora koncesionar v enem mesecu od prejema ugotovitev in priporočil agenciji
poslati popravljeni program monitoringa.
(5) Koncesionar najpozneje do 28. februarja tekočega leta
pošlje agenciji poročilo o meritvah, obdelavi podatkov in rezultatih izvajanja
monitoringa za preteklo leto v skladu s Prilogo te uredbe.
(6) Poročilo iz prejšnjega odstavka vsebuje:
-       
poročilo o meritvah za preteklo leto, ki vsebuje splošni opis izvajanja
monitoringa in posebnosti v obdobju, na katero se poročilo nanaša,
-       
rezultate monitoringa za preteklo leto, ki vsebujejo rezultate po
posameznih sestavnih delih monitoringa in parametrih, ter
-       
obdelavo oziroma analizo in razlago podatkov monitoringa.
(7) Vzorec obrazca poročila iz petega odstavka tega člena je
objavljen na osrednjem spletnem mestu državne uprave.
8. člen
(hramba dokumentacije)
Koncesionar hrani dokumentacijo, potrebno za izvajanje
monitoringa iz prejšnjega člena, in dokumentacijo v zvezi s plačili za
koncesijo najmanj pet let po prenehanju koncesije.
9. člen
(ukrepi koncesionarja po prenehanju koncesije)
(1) Koncesionar po prenehanju koncesije izvede vse ukrepe v
skladu z zakonom, ki ureja vode.
(2) Podrobnejši ukrepi iz prejšnjega odstavka se določijo v
koncesijski pogodbi.
IV. KONCESIJSKA POGODBA
10. člen
(sklenitev in vsebina koncesijske pogodbe)
(1) Medsebojna razmerja med koncedentom in koncesionarjem se
podrobneje uredijo s koncesijsko pogodbo.
(2) Koncesijska pogodba je sklenjena, ko jo podpišeta obe
pogodbeni stranki.
(3) V koncesijski pogodbi se podrobneje določijo ukrepi in
pogoji iz 4. člena te uredbe na podlagi podatkov o:
1.     
celotnem pretoku na izviru in odvzetih količinah vode na zajetju ter
2.     
stanju vode na vodnem telesu iz 1. člena te uredbe.
(4) Ob morebitnem neskladju med to uredbo in koncesijsko
pogodbo veljajo določbe te uredbe.
V. PLAČILO ZA KONCESIJO
11. člen
(opredelitev plačila za koncesijo)
(1) Koncesionar plačuje plačilo za koncesijo za vsako leto
rabe vode.
(2) Koncesionar začne plačevati plačilo za koncesijo z dnem
začetka izvajanja koncesije.
(3) Koncesija se začne izvajati z dnem sklenitve koncesijske
pogodbe.
12. člen
(višina plačila za koncesijo)
(1) Plačilo za koncesijo se določi za vsako koledarsko leto
posebej.
(2) Višina plačila za koncesijo se za posamezno koledarsko
leto za vodo, ki se daje v promet kot naravna izvirska voda in brezalkoholna
pijača, izračuna po naslednji enačbi:

Vpl. = 0,01 × Pčisti prihodek +
  Vkoncesija × (2 × Qizvirska voda + Qpijač),

pri čemer je:


-       
  Vpl.:

plačilo za koncesijo za vodo, ki se daje v promet kot
  izvirska voda in brezalkoholna pijača, izraženo v eurih,


-       
  Pčisti prihodek:

čisti letni prihodek od prodaje izvirske vode in
  brezalkoholne pijače, ki je izkazan v izkazu poslovnega izida proizvajalca
  pijač za leto, za katero se določa plačilo za koncesijo, izraženo v eurih,


-       
  Qizvirska voda:

letna količina vode, ki jo je koncesionar dal v promet
  kot izvirsko vodo, v letu, za katero se določa plačilo za koncesijo, izražena
  v 1.000 litrih,


-       
  Qpijač:

letna količina vode, ki jo je koncesionar dal v promet
  kot brezalkoholno pijačo, v letu, za katero se določa plačilo za koncesijo,
  izražena v 1.000 litrih,


-       
  Vkoncesija:

višina plačila za koncesijo za 1.000 litrov stekleničene
  vode, izražena v eurih.


(3) Višina plačila za koncesijo za 1.000 litrov stekleničene
vode (Vkoncesija) se izračuna po naslednji enačbi:

Vkoncesija = 

0,08 × Pvodno povračilo


Q1 + 2 × Q2 + 2,66 × Q3

pri čemer je:

–
  Vkoncesija:

višina
  plačila za koncesijo za 1.000 litrov stekleničene podzemne vode, izražena v
  eurih,


–
  Pvodno povračilo:

vsota
  vseh plačil vodnega povračila, odmerjenega izvajalcem lokalnih gospodarskih
  javnih služb oskrbe s pitno vodo v skladu s predpisi, ki urejajo plačevanje
  vodnih povračil, izražena v eurih,


–
  Q1:

letna
  količina odvzete podzemne vode, ki je bila dana v promet v brezalkoholnih
  pijačah, izražena v 1.000 litrih,


–
  Q2:

letna
  količina odvzete podzemne vode, ki je bila dana v promet kot izvirska voda,
  namizna voda ali v pivu, izražena v 1.000 litrih,


–
  Q3:

letna
  količina odvzete podzemne vode, ki je bila dana v promet kot naravna
  mineralna voda, izražena v 1.000 litrih.

(4) Vrednosti za Pvodno povračilo, Q1,
Q2 in Q3 iz prejšnjega odstavka so izračunane iz podatkov
o odmeri vodnih povračil in proizvodnji pijač v letu, ki je dve leti pred
obračunskim letom plačila za koncesijo.
13. člen
(višina plačila za koncesijo za 1.000 litrov stekleničene
podzemne vode)
(1) Višino plačila za koncesijo za 1.000 litrov stekleničene
podzemne vode iz prejšnjega člena določi vlada s sklepom, ki se objavi v
Uradnem listu Republike Slovenije.
(2) Spremembo višine plačila za koncesijo za 1.000 litrov
stekleničene podzemne vode določi vlada najpozneje do 31. decembra tekočega
leta za naslednje leto v skladu s prejšnjim odstavkom.
14. člen
(pošiljanje podatkov, potrebnih za izračun plačila za
koncesijo)
(1) Koncesionar Direkciji Republike Slovenije za vode (v
nadaljnjem besedilu: direkcija) vsako leto najpozneje do 28. februarja pošlje
podatke, potrebne za izračun plačila za koncesijo iz 12. člena te uredbe, za
preteklo leto.
(2) Če podatki iz prejšnjega odstavka niso poslani v roku iz
prejšnjega odstavka ali so poslani podatki napačni, se za izračun višine plačila
za koncesijo uporabijo podatki, s katerimi razpolaga direkcija.
15. člen
(način plačila za koncesijo)
(1) Koncesionar plačuje za koncesijo med letom v obliki dveh
akontacij, in sicer na podračun, določen s predpisom, ki ureja podračune ter
način plačevanja obveznih dajatev in drugih javnofinančnih prihodkov, na
podlagi računa.
(2) Akontacija iz prejšnjega odstavka znaša polovico zneska,
izračunanega po enačbi iz 12. člena te uredbe, pri čemer se uporabi višina
plačila za koncesijo za 1.000 litrov stekleničene podzemne vode, določena na
podlagi 13. člena te uredbe.
(3) Prva akontacija v letu zapade v plačilo zadnji plačilni
dan v juniju, druga akontacija v letu pa zadnji plačilni dan v decembru.
(4) Za nepravočasno plačane zneske akontacij oziroma plačila
za koncesijo mora koncesionar plačati zakonite zamudne obresti.
(5) Koncesionar, ki med letom preneha izvajati koncesijo,
direkciji v 30 dneh po prenehanju izvajanja koncesije pošlje podatke iz
prejšnjega člena.
16. člen
(poračun)
Morebitna razlika med zneski, vplačanimi z akontacijama, in
višino plačila za koncesijo, določeno v skladu z 12. členom te uredbe, se plača
tako, kot je določeno v prvem odstavku prejšnjega člena, ali se vrne
koncesionarju v 60 dneh po izdaji poračuna plačil za koncesijo.
VI. NADZOR
17. člen
(nadzor)
(1) Nadzor nad izvajanjem te uredbe opravljajo inšpektorji,
pristojni za vode.
(2) Strokovni nadzor nad izvajanjem koncesije izvaja
ministrstvo.
VII. PREHODNI IN KONČNI DOLOČBI
18. člen
(višina plačila za koncesijo za 1.000 litrov stekleničene
podzemne vode v prehodnem obdobju)
Do uveljavitve oziroma začetka uporabe sklepa iz 13. člena te
uredbe znaša višina plačila za koncesijo za 1.000 litrov stekleničene podzemne
vode (Vkoncesija) 1,506 eura.
19. člen
(prehodna določba)
Koncesionar, ki mu je bila koncesija podeljena na podlagi
Uredbe o koncesiji za odvzem podzemne vode iz vodnega vira Č-1 nad Črnivcem za
proizvodnjo pijač (Uradni list RS, št. 47/05 in 44/22 – ZVO-2), nadaljuje z
izvajanjem koncesije v skladu s to uredbo.
20. člen
(prenehanje veljavnosti)
Z dnem uveljavitve te uredbe preneha veljati Uredba o
koncesiji za odvzem podzemne vode iz vodnega vira Č-1 nad Črnivcem za
proizvodnjo pijač (Uradni list RS, št. 47/05 in 44/22 – ZVO-2).
21. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-194/2022
Ljubljana, dne 25. maja 2022
EVA 2022-2550-0024
Vlada Republike Slovenije
Janez Janša
predsednik

Priloga:
Monitoring