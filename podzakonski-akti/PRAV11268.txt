I. SPLOŠNE DOLOČBE
1. člen
(vsebina in področje uporabe pravilnika)
(1) Ta pravilnik predpisuje tehnične
zahteve in pogoje za projektiranje, gradnjo, nadgradnjo, obnovo in vzdrževanje
spodnjega ustroja železniškega sistema za konvencionalne hitrosti kot dela
strukturnega podsistema infrastruktura železniškega omrežja v Republiki
Sloveniji.
(2) Ta pravilnik ureja tudi
projektiranje, gradnjo, nadgradnjo, obnovo in vzdrževanje peronov, dostopov do
peronov, nakladalnih klančin, tirnih tehtnic in naprav za preskrbo z vodo na
delu podsistema infrastruktura železniškega omrežja v Republiki Sloveniji.
(3) Določbe tega pravilnika se
uporabljajo za konvencionalne proge tirne širine 1435 mm in za industrijske
tire.
2. člen
(lastnosti spodnjega ustroja)
(1) Spodnji ustroj kot celota in vsak
njegov del mora biti projektiran, grajen, nadgrajen, obnovljen in vzdrževan
tako, da zagotavlja varen in nemoten potek železniškega prometa ter izpolnjuje
pogoje interoperabilnosti, če je ta za progo predpisana.
(2) Spodnji ustroj in njegovi deli so
za interoperabilne proge, ki so del vseevropskega železniškega omrežja,
opredeljeni s tehničnimi specifikacijami za interoperabilnost, ki zagotavljajo
izpolnjevanje tehničnih zahtev glede interoperabilnosti spodnjega ustroja kot
dela strukturnega podsistema infrastruktura v Republiki Sloveniji. Za
neinteroperabilne proge, ki niso del vseevropskega železniškega omrežja, pa so
spodnji ustroj in njegovi deli opredeljeni s standardi SIST, SIST EN in
tehničnimi specifikacijami SIST TS, TSC ali drugimi tujimi uveljavljenimi
standardi držav Evropske skupnosti, ki se nanašajo na spodnji ustroj kot del
strukturnega podsistema infrastruktura v Republiki Sloveniji.
3. člen
(pomen izrazov, znakov in kratic)
(1) Posamezni izrazi, uporabljeni v
tem pravilniku, imajo naslednji pomen:
1.     
»cevni prepusti« so zasuti objekti za pretok vode ali zaščitne cevi za
različne napeljave,
2.     
»galerije« so zaprti ali delno zaprti objekti za prehod železniške proge
na obrobju nestabilne brežine ali skozi naseljena in zavarovana območja,
3.     
»mostovi« so nosilne konstrukcije za prehod železniške proge prek vodnih
ovir (potokov, rek, kanalov, jezer, morskih zalivov) s skupno svetlo razpetino,
večjo od 5,00 m,
4.     
»predori« so zaprti objekti za prehod železniške proge skozi hribino,
5.     
»prepusti« so premostitveni objekti razpetine 1,0–5,0 m,
6.     
»spodnji ustroj« je del strukturnega podsistema infrastruktura
železniškega omrežja v Republiki Sloveniji, ki ga sestavljajo zemeljski in
umetni objekti, in sicer med zgornjim ustrojem in raščenim terenom. Njegova
naloga je, da prenaša obremenitve z zgornjega ustroja na teren,
7.     
»vzdrževanje spodnjega ustroja« zajema preventivna in korektivna
vzdrževalna dela, zamenjavo v okviru vzdrževanja, vodenje registrov in evidenc
ter nadzor nad delom podsistema infrastruktura (meritve, pregledi, obhodi), s
katerimi se ohranja tehnično stanje dela podsistema, da zagotavlja varen,
zanesljiv in urejen železniški promet.
(2) Izrazi, ki niso navedeni v
prejšnjem odstavku, imajo enak pomen, kakor je določeno v zakonu, ki ureja
železniški promet, zakonu, ki ureja varnost v železniškem prometu, zakonu, ki
ureja prostor, zakonu, ki ureja graditev objektov, in v drugih podzakonskih
aktih, izdanih na njihovi podlagi.
(3) Kratice in znaki, uporabljeni v
tem pravilniku, imajo naslednji pomen:

-       
  AB

armiranobetonski (-e, -o),


-       
  GRP

gornji rob praga,


-       
  GRT

gornji rob tirnice,


-       
  IZN

izvedbeni načrt,


-       
  JŽI

javna železniška infrastruktura,


-       
  NOV 

navodila za obratovanje in vzdrževanje,


-       
  PD

projektna dokumentacija,


-       
  PGD 

projekt za pridobitev gradbenega dovoljenja,


-       
  PID 

projekt izvedenih del,


-       
  PZI 

projekt za izvedbo,


-       
  RS

Republika Slovenija,


-       
  SIST 

slovenski standard, ki ga je sprejel Slovenski inštitut za
  standardizacijo,


-       
  SIST EN 

privzeti evropski standard,


-       
  SIST-TS

tehnična specifikacija v obliki normativnega dokumenta s
  predpisanimi tehničnimi zahtevami, ki jih mora izpolnjevati proizvod, proces
  ali storitev, spada pa v vrsto slovenskih standardizacijskih dokumentov,


-       
  SV-TK

signalnovarnostne in telekomunikacijske naprave,


-       
  SVU 

sistem varnega upravljanja,


-       
  TSC 

tehnične specifikacije za ceste,


-       
  TSI 

tehnične specifikacije za interoperabilnost,


-       
  UIC 

Mednarodna železniška zveza,


-       
  VO

vozno omrežje.

(4) Posamezni znaki, uporabljeni v tem
pravilniku, imajo naslednji pomen:

-       
  1 : n 

nagib (npr. nagib brežine nasipa, nagib brežine useka),


-       
  Φ

notranji premer cevi ali premer zrn materiala,


-       
  Ev1 

statični deformacijski modul,


-       
  Ev2 

statični deformacijski modul.

4. člen
(sestavni deli spodnjega ustroja)
(1) Spodnji ustroj je del železniške
proge, ki sestoji iz:
-       
zemeljskega telesa, ki ga sestavljajo zemeljski objekti (nasipi, zaseki,
useki) in umetni objekti (jarki, drenaže, drenažni izpusti, obloge, podporni in
oporni zidovi, pobočja, na katerih ležijo zemeljski objekti, in pobočja na
območju progovnega pasu),
-       
premostitvenih objektov (mostovi, prepusti, viadukti, podvozi, podhodi,
nadhodi),
-       
predorov, galerij in pokritih vkopov,
-       
sistemov za odvodnjavanje,
-       
objektov za zaščito proge pred površinsko vodo, podnebnimi vplivi in
hrupom in
-       
objektov na postajah (peroni, dostopi do peronov, nakladalne klančine,
tirne tehtnice, naprave za preskrbo z vodo).
(2) Sestavni deli spodnjega ustroja,
njihova oblika, kakovost, mere, prevzemni pogoji, način izdelave in dopustna
odstopanja se določijo z veljavnimi tehničnimi predpisi in slovenskimi
standardi SIST, obveznimi objavami UIC, standardi SIST EN, specifikacijami TSI
in TSC ter so odvisni od vrste proge, osne obremenitve in največje dovoljene
progovne hitrosti.
5. člen
(vodenje in arhiviranje dokumentacije)
(1) Upravljavec mora za spodnji ustroj
ali njegove sestavne dele voditi in arhivirati vso dokumentacijo o gradnji,
nadgradnji, obnovi in/ali vzdrževanju zgrajenih objektov.
(2) Arhiv dokumentacije mora biti
voden v obliki, v kakršni je bila dokumentacija pridobljena, pregledno in tako,
da se lahko uporabi kadar koli je to potrebno zaradi preverjanja, nadgradnje,
obnove ali vzdrževanja posameznih delov spodnjega ustroja, kar mora upravljavec
določiti v SVU.
6. člen
(urejenost spodnjega ustroja)
(1) Pri projektiranju, gradnji,
nadgradnji, obnovi in vzdrževanju spodnjega ustroja se poleg določil tega
pravilnika upoštevajo določbe zakona, ki ureja varnost v železniškem prometu,
in zakona, ki ureja graditev objektov, če niso v nasprotju z določbami zakona,
ki ureja varnost železniškega prometa, tehnična pravila stroke, ratificirani
mednarodni sporazumi, katerih sopodpisnica je Republika Slovenija, obvezne
objave UIC, slovenski standardi SIST, SIST EN, SIST TS, TSC, TSI in drugi
tehnični predpisi, ki se nanašajo na spodnji ustroj železniških prog.
(2) Spodnji ustroj proge je urejen,
kadar vsi sestavni deli in tudi celota ustrezajo določbam tega pravilnika.
7. člen
(raziskave in projektiranje)
(1) Za projektiranje, gradnjo,
nadgradnjo in obnovo sestavnih delov spodnjega ustroja se morajo opraviti
geodetska dela in raziskave, ki obsegajo geotehnične, meteorološke, hidrološke,
seizmološke, ekološke in druge vidike oziroma pogoje, ki jih je treba
upoštevati pri izvedbi navedenih del. Obseg raziskav se opredeli v projektni
nalogi.
(2) Geotehnične in hidrološke
raziskave morajo imeti tak obseg, da glede na zahtevnost načrtovane izvedbe del
in širšo geološko zgradbo terena omogočajo dovolj natančne ocene obnašanja in
deformacij temeljnih tal ter medsebojnega vplivanja z načrtovanimi sestavnimi
deli spodnjega ustroja.
(3) Raziskave iz prejšnjega odstavka
smejo opravljati le organizacije, ki so za ta dela strokovno usposobljene.
II. DOLOČBE ZA VZDRŽEVANJE
8. člen
(nadzor)
(1) Upravljavec mora organizirati
nadzor nad stanjem spodnjega ustroja tako, da bo lahko pravočasno opazil in
odpravil vse spremembe, ki bi ogrozile varnost železniškega prometa.
(2) Nadzor nad stanjem se izvaja:
-       
kot redni pregled,
-       
kot glavni pregled ali
-       
kot izredni pregled.
(3) Izvajanje nadzora iz prejšnjega
odstavka upravljavec podrobno predpiše v svojem SVU.
III. ZEMELJSKO TELO
9. člen
(sestava zemeljskega telesa)
(1) Zemeljsko telo proge je gradbeni
objekt, ki je umeščen v naravni teren, zgrajen iz zemljin, kamnin ali za
zemljine nadomestnih materialov, in omogoča gradnjo zgornjega ustroja, oba
skupaj pa sta osnova podsistemu infrastruktura.
(2) Z upoštevanjem relativne lege
zemeljskega telesa glede na temeljna tla je lahko proga v nasipu, useku, kakor
je določeno v prilogi 1 in 2, ki sta sestavni del tega pravilnika, ali mešanem
profilu.
(3) Sestavni deli zemeljskega telesa
so planum proge, nevezana nosilna plast, nasip, temeljna tla, brežine useka,
podporni in oporni zidovi ter drugi ukrepi in materiali, ki izboljšujejo
stabilnost planuma proge in brežin nad usekom.
(4) Planum proge je utrjena površina
pod tirno gredo.
(5) Nevezana nosilna plast zagotavlja
zahtevano nosilnost in vremensko obstojnost planuma proge ter je zgrajena iz
drobljenih kamnitih materialov. Pri načrtovanju novih in nadgradnji obstoječih
prog je vgradnja nevezane nosilne plasti obvezna.
(6) Nasip je gradbeni objekt, zgrajen
iz plasti zemeljskih ali kamnitih materialov, ki prevzemajo prenos obtežbe na
temeljna tla. Vrhnja, zaključna plast nasipa mora zagotavljati potrebno
nosilnost in vremensko obstojnost.
(7) Temeljna tla so naravna raščena
tla, ki so sposobna prevzeti projektirane obremenitve na trasi proge. Glede na
lego v zemeljskem telesu lahko mejijo na nasip, na nevezano nosilno plast ali
na temelj gradbenega objekta.
(8) Usek je gradbeni objekt, ki
nastane z izkopom hribine. Pri tem je treba urediti brežine useka, pobočje nad
njim in temeljna tla.
(9) V sklop zemeljskega telesa spadajo
tudi zgradbe, ki so vgrajene za odvodnjavanje meteornih voda z območja in so
obdelane v VII. poglavju tega pravilnika.
10. člen
(temeljne zahteve pri zasnovi zemeljskega
telesa)
(1) Zemeljsko telo, na katero se
umesti zgornji ustroj proge, mora biti zasnovano, oblikovano in projektirano
tako, da:
-       
omogoča gospodarno konstrukcijsko rešitev pri zgraditvi nove, nadgradnji
in obnovi obstoječe proge ter pri poznejšem vzdrževanju,
-       
je železniški promet pri gradnji, nadgradnji ali obnovi in poznejšem
vzdrževanju čim manj moten,
-       
zagotavlja varnost pri mejnih stanjih nosilnosti in uporabnosti, in to
med gradnjo, nadgradnjo ali obnovo in po njej,
-       
omogoča kar najboljše odvodnjavanje in
-       
zagotavlja vidnost železniških signalov.
(2) Sestavni deli zemeljskega telesa
morajo biti projektirani skladno s standardi skupine SIST EN 1997.
11. člen
(planum proge)
(1) Planum proge je zaključna plast
nevezane nosilne plasti ali nasipa s predpisanimi zahtevami glede nivelete,
prečnega nagiba, ravnosti in nosilnosti.
(2) Del planuma proge, ki ni pokrit s
tirno gredo, je bankina. Širina bankine je ≥ 60 cm.
(3) Dimenzije planuma na odprti progi
in postajnih tirih se določijo v skladu s predpisom, ki ureja zgornji ustroj
železniških prog.
(4) Planum enotirnih prog ima
enostranski nagib 1 : 20, planum dvotirnih prog pa strešni nagib 1
: 20.
(5) Pod planumom proge se pri gradnji
in nadgradnji vgradi plast materiala, ki mora biti vremensko obstojen, odporen
zoper zmrzal, delovanje vode in kapilarni dvig, dušiti vibracije ter preprečiti
prehod drobnih delcev v tirno gredo. Izkazovati mora ustrezno sposobnost
zgoščanja. Debelina te plasti je odvisna od globine zmrzovanja, ki se določa na
podlagi karte informativnih globin prodiranja mraza na področju Republike
Slovenije.
(6) Pred izvedbo tirne grede se pri
gradnji in nadgradnji opravi višinski in kakovostni prevzem planuma proge.
Kadar se pri obnovi tirne grede s sejanjem ne posega v planum proge ali druge
nosilne sloje spodnjega ustroja, prevzem planuma ni potreben.
(7) O prevzemu planuma proge se
sestavi zapisnik, v katerega se zapiše:
-       
kota planuma v osi tira in na robovih v vsakem prečnem profilu,
-       
ravnost in višina planuma proge ter po potrebi, odvisno od vrste
gradnje, vse planume vgrajenih plasti pod njim, torej nasipa in temeljnih tal,
-       
kakovost materialov, vgrajenih v nevezano nosilno plast, nasip ali
izboljšana temeljna tla in
-       
kakovost utrditve materialov, vgrajenih pod planumom proge, in
posameznih plasti pod njim.
(8) Kakovost materialov in kakovost
utrditve materialov, vgrajenih v plasti pod planumom proge, je določena v 12.
in 14. členu tega pravilnika.
12. člen
(nevezana nosilna plast)
(1) Nevezana nosilna plast nosi vse
obremenitve prometa prek tirne grede in jih prenaša na podlago tako, da se
preprečijo trajne plastične deformacije v nevezani nosilni plasti in plasteh
pod njo. Skupaj z ustreznim nasipnim slojem ali temeljnimi tlemi pod progovnim
telesom je nevezana nosilna plast tudi del zmrzlinsko varnega sloja proge.
(2) Tehnične zahteve nevezane nosilne
plasti morajo biti v skladu s TSC 06.200 in TSC 06.713.
(3) Za izdelavo nevezane nosilne
plasti se uporablja kamnit material proizveden iz zdravih, trdnih, gostih, v
vodi in zmrzali obstojnih kamnin ali prodov. Kakovost materiala mora biti
skladna s SIST EN 13242.
(4) Nosilnost planuma nevezane nosilne
plasti mora imeti naslednje lastnosti:

-       
  za gradnje in nadgradnje na interoperabilnih progah

Ev2 > 100 MN/m2,


-       
  za gradnje in nadgradnje na neinteroperabilnih progah

Ev2 > 80 MN/m2,


-       
  za industrijske tire

Ev2 > 60 MN/m2,


-       
  razmerje Ev2/Ev1 mora biti manjše od 2,0. Če je
  Ev1 > 60 MN/m2, razmerje Ev2/Ev1
  ni odločilno.
 

(5) Planum proge na nevezani nosilni
plasti mora zadostiti naslednjim pogojem:

-       
  ravnost sloja

≤ 20 mm/4 m,


-       
  srednja zgoščenost po Proctorju

≥ 98%,


-       
  prečni nagib sloja 

≥ 5%,


-       
  odstopanje od projektiranega nagiba do 

± 0,4%,


-       
  največje dovoljeno odstopanje kote planuma od projektirane kote 

 ± 10 mm,


-       
  spodnja mejna vrednost zgoščenosti ne sme biti manjša od 3% glede na
  srednjo zgoščenost.

(6) Meritve deformacijskega modula Ev2
se opravijo v skladu s TSC 06.720, meritve zgoščenosti pa po TSC 06.711.
(7) Pri izvedbi novih in nadgradnji
obstoječih prog je vgradnja nevezane nosilne plasti obvezna. Debelino nevezane
nosilne plasti določi projektant. Najmanjša dovoljena debelina nevezane nosilne
plasti je 30 cm.
(8) Kadar se na obstoječih progah
izvaja nadgradnja podsistema ali dela podsistema infrastruktura in v nosilnih
plasteh pod tirno gredo ni bilo vgrajene nevezane nosilne plasti, lahko nova
nevezana nosilna plast prevzame vlogo zmrzlinsko odporne plasti. V tem primeru
se debelina nevezane nosilne plasti lahko poveča največ do 80 cm, kar je
odvisno od nosilnosti, možnosti deformacij in zmrzlinske varnosti plasti pod
novo nevezano nosilno plastjo. Če se izkaže, da planum nasipa ali temeljnih tal
ne bo mogel prevzeti zahtevanih obremenitev, se izvedejo ukrepi za izboljšanje
nosilnosti.
(9) Nevezana nosilna plast ne sme biti
na vplivnem območju podzemne ali poplavne vode.
(10) Boki nevezane nosilne plasti se
zaščitijo s humiziranjem v debelini 15 cm in v naklonu, ki ga določi
projektant.
13. člen
(planum nasipa in planum temeljnih tal)
(1) Planum nasipa je utrjena površina
zaključne plasti nasipa, planum temeljnih tal pa je utrjena površina naravnega
terena po odstranitvi plodne zemljine ali izvedenem izkopu useka.
(2) Planum nasipa ali temeljnih tal
mora ustrezati tem pogojem:

-       
  ravnost sloja iz zemljin za temeljna tla 

30 mm/4 m,


-       
  ravnost sloja iz zemljin za planum nasipa 

20 mm/4 m,


-       
  ravnost sloja iz kamnitih materialov za temeljna tla 

50 mm/4 m,


-       
  ravnost sloja iz kamnitih materialov za planum nasipa

30 mm/4 m,


-       
  zgoščenost po Proctorju, če je sloj manj kot 0,5 m pod planumom proge

98%,


-       
  zgoščenost po Proctorju, če je sloj med 0,5 do 2 m pod planumom proge

95%,


-       
  zgoščenost po Proctorju, če je sloj več kot 2 m pod planumom proge

92%,


-       
  prečni nagib planuma 

≥ 5%,


-       
  odstopanje od projektiranega nagiba 

± 1%,


-       
  največje dovoljeno odstopanje kote planuma temeljnih tal od
  projektirane kote

 


   pri naravnih zemljinah ali
  izboljšanih temeljnih tleh

 ± 2,5 cm,


   pri kamninah 

 ± 4,0 cm.

(3) Nosilnost planuma nasipa pri
debelini nevezane nosilne plasti 30 cm mora imeti te lastnosti:

-       
  za gradnje in nadgradnje na interoperabilnih progah

Ev2 > 80 MN/m2,


-       
  za gradnje in nadgradnje na neinteroperabilnih progah

Ev2 > 60 MN/m2,


-       
  za industrijske tire

Ev2 > 60 MN/m2,


-       
  razmerje Ev2/Ev1 mora biti manjše od 2,0. Če je
  Ev1 > 60 MN/m2, razmerje Ev2/Ev1
  ni odločilno.

(4) Če se nasip ne izvede, mora planum
temeljnih tal ustrezati lastnostim iz tega člena.
(5) Kadar so v planumu nasipa ali
temeljnih tal drobnozrnate zemljine, ki bi pod prometno obremenitvijo lahko prodirale
v plast nevezane nosilne plasti, se planum nasipa zaščiti z vgradnjo filtrskega
sloja. Ta je lahko iz filtrskega peska ali umetnih filtrnih materialov, na
primer geotekstilij.
(6) Pri gradnji nove proge mora biti
sestava plasti med planumom nasipa in planumom temeljnih tal homogena. Pri
nadgradnji ali obnovi nasipa, pri katerem sta sestava plasti pod planumom in
stopnja utrjenosti zemljin heterogeni, zaradi česar ne bi bilo mogoče
kakovostno izvesti del v planumu proge, je treba razmere v planumu izboljšati z
ukrepi, s katerimi se doseže enakomernejša porazdelitev obtežbe in prepreči
nevarnost lokalnih poškodb.
(7) Kadar nosilnost planuma temeljnih
tal ne ustreza predpisani nosilnosti, je treba v njih izvesti ustrezne ukrepe
za izboljšanje nosilnosti ali pa temeljna tla zamenjati.
(8) Nosilnost planuma temeljnih tal
pod nasipom mora imeti te vrednosti:

-       
  0,5 do 1,0 m pod planumom nasipa

Ev2 > 45–60 MN/m2,


-       
  1,0 do 2,0 m pod planumom nasipa

Ev2 > 20–60 MN/m2,


-       
  razmerje Ev2/Ev1 mora biti manjše od 2,2. Če je
  Ev1 > 50 MN/m2, razmerje Ev2/Ev1
  ni odločilno.

(9) Nosilnost planuma temeljnih tal
določi projektant glede na predvidene obremenitve in kakovost raščenega
materiala ali glede na vrsto izboljšave zemljin.
(10) Če se pri nadgradnji ali obnovi
podsistema ali dela podsistema infrastruktura pod planumom nasipa naleti na
slabo nosilne zemljine, je treba plast do globine zmrzovanja zamenjati z
zmrzlinsko odpornim materialom, plast pod njo pa sanirati.
(11) Planum nasipa in planum temeljnih
tal, pa tudi vsi sloji med njima morajo imeti potreben prečni nagib, da se voda
ne zadržuje na planumu posameznega sloja.
(12) Na planumu temeljnih tal se
morajo zagotoviti ustrezna nosilnost ter upoštevati možnosti deformacij in
časovni razvoj posedkov.
(13) Če na temeljna tla vplivajo
podzemne vode, se uredi ustrezen sistem odvodnjavanja.
14. člen
(nasipi)
(1) Pri načrtovanju novih ali pri
sanaciji obstoječih nasipov mora projektant upoštevati:
-       
stabilnost oziroma potrebno varnost nasipa proti porušitvi,
-       
stabilnost in nosilnost temeljnih tal pod nasipom,
-       
predvidene posedke in njihovo časovno napredovanje,
-       
lastnosti zemljin ali kamnin, ki se uporabijo za gradnjo nasipa,
-       
način gradnje nasipa,
-       
način zaščite nasipnih brežin,
-       
vzdrževanje brežin na visokih nasipih,
-       
varnost nasipa pred erozijo tekočih in poplavnih voda in
-       
druge, za posamezen primer značilne pogoje (na primer nasipi na območju
akumulacijskih jezer).
(2) Pri izvedbi zgornje plasti nasipa,
ki z nevezano nosilno plastjo sestavlja zmrzlinsko odporen sloj, so potrebni
materiali z naslednjimi lastnostmi:

-       
  vremensko obstojni material, ki preprečuje kapilarni dvig

 


-       
  nevezljive zemljine ali drobljen kamniti material zrnavosti 

0/125 mm,


-       
  koeficient neenakomernosti 

U > 9,


-       
  delež drobnih zrn pod 0,063 mm 

< 12%,


-       
  delež drobnih zrn pod 0,02 mm 

< 5%.

(3) V zgornji sloj nasipa, ki z
nevezano nosilno plastjo sestavlja zmrzlinsko odporen sloj, se ne smejo
vgrajevati drobnozrnate zemljine ali materiali s trdnimi zrni, ki sčasoma
razpadejo, kakršni so glinasti laporji, glinovci in nabrekljivi tufi. Prav tako
se v tem sloju ne smejo uporabiti enozrnati materiali, ki jih ni mogoče
zgostiti in utrditi.
(4) Drugi sloji materiala, ki so
vgrajeni v nasip, morajo zadostiti naslednjim pogojem:

-       
  ravnost sloja iz zemljin 

30 mm/4 m,


-       
  ravnost sloja iz kamnitih materialov

50 mm/4 m,


-       
  zgoščenost po Proctorju, če je sloj med 0,0 in 0,4 m pod planumom
  nasipa

98%,


-       
  zgoščenost po Proctorju, če je sloj med 0,4 do 2,0 m pod planumom
  nasipa

95%,


-       
  zgoščenost po Proctorju, če je sloj več kot 2,0 m pod planumom nasipa

92%,


-       
  prečni nagib plasti

≥ 5%,


-       
  odstopanje od projektiranega nagiba

± 1%.

(5) Nosilnosti plasti nasipa morajo
imeti naslednje vrednosti:

-       
  pri globini 0,0 do 0,4 m pod planumom nasipa 

Ev2 ≥ 80 MN/m2,


-       
  pri globini 0,4 do 1,0 m pod planumom nasipa za kamnine ali prod 

Ev2 ≥ 60 MN/m2,


-       
  pri globini 0,4 do 1,0 m pod planumom nasipa za zemljine 

Ev2 ≥ 45 MN/m2,


-       
  pri globini 1,0 do 2,0 m pod planumom nasipa za kamnine ali prod 

Ev2 > 60 MN/m2,


-       
  pri globini 1,0 do 2,0 m pod planumom nasipa za zemljine 

Ev2 > 20 MN/m2,


-       
  razmerje Ev2/Ev1 mora biti manjše od 2,2. Če je
  Ev1 > 50 MN/m2, razmerje Ev2/Ev1
  ni odločilno.
 



(6) Vrsto materiala za izvedbo nasipov
določi projektant glede na razpoložljive materiale v trasi in njeni bližini.
(7) Dopustni nagib brežine nasipa
določi projektant na podlagi lastnosti materialov, ki se vgradijo v nasip.
(8) Pri gradnji nasipov, se na
brežinah nasipov, ki so višji od 8 m in imajo naklon večji od 1 : 1,5,
zaradi lažjega vzdrževanja izvedejo vmesne terase ali berme. Širina berme mora
biti ≥ 2,5 m, prečni naklon proti vznožju brežine pa mora biti ≥ 5%.
(9) Pri gradnji, nadgradnji ali obnovi
nasipov se upoštevajo:
-       
materiali za izvedbo nasipov so zemljine 3. kategorije ter kamnine 4. in
5. kategorije, navedene v prilogi 3, ki je sestavni del tega pravilnika,
-       
debelina maksimalnega zrna nasipnega materiala je ≤ 300 mm,
-       
debelina maksimalnega zrna v plasti nasipa je ≤ 2/3 debeline plasti in
-       
za izboljšanje nosilnosti nasipnih materialov se lahko uporabi kemična
stabilizacija.
(10) Če se zaradi novonastalih
okoliščin spremeni namen nasipa (progovni nasip postane hkrati visokovodni ali
zajezitveni nasip), se izdela PD in določijo ukrepi za ojačitev nasipa v skladu
z novimi okoliščinami.
(11) Če je treba obstoječi nasip
razširiti, se širitev izvede s stopničastim priključevanjem novega nasipa na že
obstoječega. Širina stopničenja mora biti med 0,6 m in 1,0 m, višina ≤ 0,6 m,
naklon pa ≤ 5%, kakor je določeno v prilogi 4, ki je sestavni del tega
pravilnika. Priključni nasip se zgradi iz materialov, ki so čim bolj podobni
materialom v obstoječem nasipu.
(12) Na brežine nasipa se ne smejo
odlagati presežki zemeljskih materialov in presevki iz tirne grede.
15. člen
(obloge nasipov)
(1) Za zaščito brežin nasipa pred
zunanjimi vplivi ter za preprečitev drsenja in izpiranja materiala se kot osnovna
zaščita uporabi humiziranje.
(2) Brežine nasipov iz zemljin se
lahko ščitijo tudi z roliranjem, tlakovanjem ali oblaganjem z betonskimi
ploščami ali bloki.
(3) Za dodatno zaščito ali doseganje
večjega nagiba brežine kamnitega nasipa se izvede obloga iz kamna ali armirane
zemljine.
(4) Obstoječi nasipi se obložijo v
naslednjih primerih:
-       
če nasip med poplavami prevzame funkcijo obrambnega nasipa,
-       
če brežin nasipa ni mogoče utrditi s primernimi biološkimi ukrepi,
-       
če je potrebna razširitev nasipa proge zaradi obnove ali nadgradnje
podsistema ali dela podsistema infrastruktura ali
-       
če je nasip izpostavljen delovanju tekoče vode.
16. člen
(useki)
(1) Pri projektiranju, gradnji,
nadgradnji, obnovi in vzdrževanju usekov je treba upoštevati:
-       
stabilnost brežin,
-       
odpornost brežin proti eroziji,
-       
varnost pred krušenjem ali kotaljenjem kamenja,
-       
varnost pred snežnimi plazovi,
-       
varnost pred hudourniškimi in drugimi vodami,
-       
omejevanje neugodnih vplivov na progo, na primer delovanja vetra ali
snežnih zametov,
-       
možnost vzdrževanja brežin in
-       
izvedbo berme v globokih usekih.
(2) Brežine usekov morajo biti
oblikovane tako in pod takim naklonom, da je zagotovljena njihova stabilnost v
vseh vremenskih razmerah.
(3) Nagib brežine novih usekov določi
projektant na podlagi podatkov geološko-geotehničnih raziskav in stabilnostnih
analiz. Dopustni nagib brežine usekov je odvisen od vrste materialov v hribini,
od plastovitosti zemljin, razpokanosti in plastovitosti kamnin v pobočju ter od
globine useka.
(4) Pri gradnji usekov, se na brežinah
usekov, ki so višji od 8 m in imajo naklon večji od 1 : 1,5, zaradi
lažjega vzdrževanja izdelajo berme. Širina berme mora biti ≥ 2,50 m, prečni
padec proti vznožju brežine pa mora biti ≥ 5%. Za zajem stalnih izvirov
hribinske vode nad bermo se na slednji uredi odvodnjavanje.
17. člen
(zaščita usekov)
(1) Osnovna zaščita brežin usekov v
zemljinah je humiziranje.
(2) Če obstaja nevarnost krušenja
materiala s pobočja nad usekom, se izvedejo zaščitni ukrepi, s katerimi se
prepreči krušenje na progo.
(3) Upravljavec mora v SVU predvideti
ukrepe, s katerimi zagotovi varnost proge pred padajočim kamenjem, če obstaja
stalna nevarnost padajočega kamenja, ki ogroža varnost železniškega prometa.
(4) Za preprečevanje erozije brežin
usekov v kamninah se lahko izvedejo ukrepi, kakršni so biotorkretiranje,
zaščita brežin s kovinsko mrežo in dodatnimi sidri ter torkretiranje brežin z
brizganim betonom.
(5) Če brežine useka niso več
stabilne, se vzpostavi opazovanje pomikov in opravijo se geotehnične raziskave
po geotehničnem projektu.
(6) Nestabilna območja se evidentirajo
v evidencah stanja nestabilnih pobočij. Vodijo se podatki o spremembah na
pobočju in opisi vseh del, ki so bila izvedena ali se izvajajo na teh pobočjih.
(7) Opazovanje pomikov se vzpostavi
tudi na pobočjih, na katerih so bili izvedeni sanacijski ukrepi.
(8) Odvajanje vode z brežin useka se
uredi z ustreznim sistemom odvodnjavanja, ki ne sme ogroziti stabilnosti
brežine.
(9) Vrsta in način sanacijskih posegov
na porušenih brežinah se prilagodi razmeram na terenu in ugotovitvam
geotehničnih raziskav. Potrebne ukrepe določi projektant.
18. člen
(zaščitni objekti)
Kjer je treba v zemeljskem telesu
prevzemati dodatne zemeljske pritiske ali preprečevati podiranje hribine, se
zgradijo zaščitni objekti kot oporni in podporni zidovi, ki so opredeljeni v
IV. poglavju tega pravilnika.
19. člen
(posebni sloji)
(1) Za zagotovitev potrebne
nosilnosti, stabilnosti in vremenske obstojnosti planuma proge se v plasteh pod
njim poleg naravnih zemljin in kamnin lahko uporabijo umetno izdelani
materiali. Materiali, s katerimi se najpogosteje izboljšujejo zemljinski sloji,
so filtrne geotkanine, drenažni geotekstili ali kompoziti, armaturne ali
ojačitvene geotkanine, geomreže in neprepustne membrane.
(2) Geotekstilije, ki se uporabijo kot
filtrska plast ali kot ukrep za povečanje nosilnosti planuma temeljnih tal,
morajo ustrezati zahtevam standarda SIST EN 13250.
20. člen
(redni pregledi)
(1) Redni pregledi vseh sestavnih
delov zemeljskega telesa se opravijo, kakor je določeno v prilogi 5 a, ki
je sestavni del tega pravilnika.
(2) Poleg rednih pregledov mora
upravljavec v SVU določiti ukrepe, s katerimi izvede dodaten nadzor nad stanjem
že konsolidiranih nasipov:
-       
pri povečanju progovne hitrosti,
-       
pri spremenjeni konstrukciji zgornjega ustroja (npr. spremenjen tip
tirnic in pragov),
-       
pri vgraditvi novih objektov ali naprav v nasip (npr. stebrov voznega
omrežja in signalov) ali
-       
pri spremembi hidravličnega režima na vplivnem območju nasipa (npr. dvig
gladine vode ob nasipu).
21. člen
(izredni pregledi)
Izredni pregledi vseh sestavnih delov
zemeljskega telesa se opravijo, kakor je določeno v prilogi 5 b, ki je
sestavni del tega pravilnika.
22. člen
(vzdrževalna dela)
(1) Vzdrževalna dela na brežinah
nasipov zajemajo:
-       
zapolnitev vidnih razpok, da voda ne pronica v nasip in ga razmaka,
-       
meritve fiksnih točk ob morebitnem dviganju, posedanju in pomikanju
nasipa,
-       
čiščenje – odstranitev morebitnega rastja na oblogi brežin nasipa,
-       
popravilo in obnovo oblog brežin nasipa in
-       
košnjo, čiščenje grmovja in sekanje dreves.
(2) Vzdrževalna dela na brežinah
usekov zajemajo:
-       
pregled in manjša popravila ukrepov za zavarovanje pred erozijo,
-       
meritve fiksnih točk ob morebitni nestabilnosti,
-       
vzdrževanje in obnavljanje rastja na brežinah usekov,
-       
košnjo, posek dreves, ki bi lahko ogrožala varnost železniškega prometa
in
-       
odstranjevanje razrahljanega kamenja s pobočja, ki lahko ogroža varnost
na progi, oziroma sidranje v trdno hribino.
(3) Vzdrževanje območja proge zajema:
-       
odstranjevanje drevja, ki bi lahko ogrožalo varnost železniškega
prometa,
-       
meritve fiksnih točk ob morebitni nestabilnosti,
-       
vzdrževanje mejnikov in
-       
vzdrževanje protipožarnega zidu.
(4) Vzdrževalna dela na bankinah
zajemajo:
-       
vzdrževanje nagiba bankin v predpisanem naklonu,
-       
preprečevanje zaraščanja bankin in
-       
zapolnjevanje razpok na bankinah.
(5) Vrsto in obseg vzdrževalnih del iz
prejšnjih odstavkov tega člena določi upravljavec v SVU.
(6) Za vse deformacije na planumu
proge mora upravljavec zagotoviti sanacijo in odpravo vzrokov zanje. Sanacijski
ukrepi so:
-       
izboljšanje nosilnosti planuma proge z vgradnjo nevezane nosilne plasti
brez geofiltrne geotkanine ali armaturne geotkanine ali v kombinaciji z njo in
hkratno izvedbo nagiba planuma plasti pod nevezano nosilno plastjo v nagibu
> 5%,
-       
izboljšanje zmrzlinske varnosti planuma proge z vgradnjo plasti
zmrzlinsko varnega materiala do vplivne globine delovanja zmrzali ali
-       
izboljšanje drenažnih lastnosti deformiranega sloja.
(7) Pri obsežnih deformacijah
zemeljskega telesa se izvedejo geološke preiskave ter se izdela geološko
poročilo. Način in obseg popravil se opredeli na podlagi geološkega poročila s
PD, katera mora določiti tudi ustrezen sistem opazovanja.
IV. ZIDOVI
23. člen
(opredelitev)
(1) Kjer je treba v zemeljskem telesu
ali na pobočju prevzemati zemeljske pritiske ali preprečevati deformacije
hribine, se zgradijo podporni ali oporni zidovi.
(2) Konstrukcijsko spadajo k zidovom
tudi požarni zidovi, pilotne stene in druge metode stabilizacije hribine.
(3) Glede na niveleto proge se zidovi
delijo na:
-       
podporne zidove pod niveleto proge v nogi nasipa, v pobočju nasipa pa do
planuma proge ali do zgornjega roba praga in
-       
oporne zidove nad niveleto proge.
(4) Podporni zidovi se izvedejo, če
obstaja nevarnost spodkopavanja nasipa, če je treba skrajšati nogo nasipa ali
če je v nogi ali na pobočju nasipa treba zgraditi ali ščititi drug objekt.
(5) Zidovi ob progi morajo biti projektirani,
zgrajeni, nadgrajeni in obnovljeni skladno s PD.
24. člen
(temeljne zahteve pri projektiranju zidov)
(1) Zidovi kot del spodnjega ustroja
morajo biti projektirani, grajeni, nadgrajeni, obnovljeni in vzdrževani tako,
da zagotavljajo:
-       
predpisano varnost pri mejnih stanjih nosilnosti in uporabnosti med
gradnjo, nadgradnjo ali obnovo in po njih,
-       
stabilnost useka ali nasipa,
-       
odvajanje površinske in zaledne vode,
-       
da morebitna sprememba režima podtalnice ne ogroža varnosti in trajnosti
objekta,
-       
trajnost vseh kovinskih delov pred nevarnostjo elektrokorozije zaradi
blodečih tokov na elektrificiranih progah in
-       
možnost vgradnje zaščite pred elektrokorozijo pri gradnji, nadgradnji
ali obnovi zidov na progah, na katerih je predvidena elektrifikacija.
(2) Konstrukcijski elementi zidu
morajo biti projektirani skladno s standardi skupin SIST EN 1992 in SIST
EN 1997. Sidrani zidovi morajo biti projektirani skladno s TSC 07.204, pilotne
stene pa s TSC 07.205.
25. člen
(lega zidov)
(1) Pri projektiranju, gradnji, nadgradnji
in obnovi zidov se upošteva s projektno nalogo določen svetli profil.
Upoštevati je treba razširitve svetlega profila pri manjših radijih v skladu z
določbami predpisa, ki ureja zgornji ustroj.
(2) Najmanjša dovoljena oddaljenost
opornega zidu od svetlega profila se določi z upoštevanjem vseh dodatnih
naprav, ki so umeščene med robom planuma proge in zidom, ter z upoštevanjem
zagotavljanja vidnosti signalnovarnostnih naprav.
(3) Kadar krona zidu sega do gornjega
roba praga in je na njej predviden hodnik, stebri voznega omrežja ali
protihrupna ograja, je treba pri projektiranju in izvedbi krone podpornega zidu
upoštevati svetli profil.
26. člen
(hodniki za službeno rabo)
(1) Če je na kroni opornega zidu
predviden hodnik za službeno rabo, se slednji pri projektiranju, gradnji ali
nadgradnji zidov izvede tako, da je:
-       
širina hodnika ≥ 0,75 m,
-       
omogočena ustrezna širina in povoznost krone zidu za predvideno uporabo
revizijskih vozičkov ali težje vzdrževalne opreme,
-       
kota pohodne površine hodnika izenačena s koto GRP in
-       
na zunanji strani hodnika izvedena varovalna ograja.
(2) Zahteve iz prejšnjega odstavka
morajo biti upoštevane pri izdelavi PGD ali IZN.
(3) Določbe tega člena se uporabljajo
tudi za premostitvene objekte.
27. člen
(hodniki za javno rabo)
(1) Če je treba na kroni opornega zidu
izvesti hodnik za javno rabo, mora biti od hodnika za službeno rabo ali tira
ločen z ograjo. Os ograje mora biti od osi najbližjega tira oddaljena ≥ 3,0 m.
Na zunanji strani hodnika za javno rabo mora biti varovalna ograja.
(2) Določbe tega člena se uporabljajo
tudi za premostitvene objekte.
28. člen
(ograje)
(1) Na zunanji strani hodnika za
službeno rabo mora biti nameščena ograja z naslednjimi lastnostmi:
-       
višina ograje, merjeno od pohodne površine oziroma zgornjega roba venca
navzgor, je ≥ 1,0 m; pri objektih na postajnih območjih pa ≥ 1,2 m,
-       
razdalja med ograjo in osjo najbližjega tira je ≥ 3,0 m. S soglasjem
upravljavca je lahko tudi manjša in znaša ≥ 2,5 m, pri čemer morajo biti
pri daljših objektih na vsakih 25,0 m urejena izogibališča vzporedno ob
tiru dolžine 2,5 m in široka 3,5 m, merjeno od osi tira,
-       
kadar so pod podpornim zidom prometne površine, mora imeti spodnji del
ograje do višine 0,6 m nad tlemi mrežno polnilo za preprečevanje morebitnega
padanja tolčenca tirne grede na spodnjo komunikacijo; svetle izmere mrežnih
okenc naj ne presegajo 2,5 cm2. Če upravljavec ceste pod objektom
zahteva dodatno zaščito, ki po višini presega normalno višino ograje, se
dodatni mrežni elementi lahko pritrdijo na osnovno ograjo ali pa sestavljajo z
njo celoto, oboje s soglasjem upravljavca,
-       
kadar se na ograjah predvideva namestitev reklamnih panojev, mora biti
ograja ustrezno dimenzionirana, da prenese dodatno obtežbo,
-       
vse ograje morajo biti zanesljivo ozemljene, pri čemer je treba na
mestih, kjer so dilatirane, zagotoviti električni stik,
-       
omogočen mora biti iztek kondenzne vlage iz notranjosti konstrukcije in
-       
pri projektiranju ograj je smiselno upoštevati določila, ki so
predpisana v TSC 07.103.
(2) Določbe tega člena se uporabljajo
tudi za ograje na premostitvenih objektih.
29. člen
(oprema za vozno omrežje elektrovleke)
(1) Pri projektiranju in izvedbi
pritrdilnih mest naprav za vozno omrežje na zidovih se uporablja predpis, ki
ureja projektiranje, gradnjo in vzdrževanje stabilnih naprav električne vleke
enosmernega sistema 3 kV.
(2) Za stojišča drogov voznega omrežja
se projektirajo in izvedejo konstrukcijski elementi zidu, na primer podaljšane
konzole vencev ali konzolni nastavki iz ojačitev zidu.
(3) Stojišča za drogove se predvidijo
tudi pri novih zidovih na progah, ki niso elektrificirane, se pa predvideva
njihova elektrifikacija v prihodnosti.
30. člen
(drogovi razsvetljave na zidovih)
Pri projektiranju in izvedbi razsvetljave
na zidovih se za postavitev drogov razsvetljave uporablja prejšnji člen.
31. člen
(redni pregledi)
Redni pregledi zidov se opravijo, kakor je
določeno v prilogi 6 a, ki je sestavni del tega pravilnika.
32. člen
(izredni pregledi)
Izredni pregledi zidov se opravijo, kakor
je določeno v prilogi 6 b, ki je sestavni del tega pravilnika.
33. člen
(vzdrževalna dela)
(1) Zidovi se vzdržujejo tako, da se
na objektu ali prostoru okoli njega pravočasno odpravijo vzroki, ki lahko
negativno vplivajo na stabilnost, funkcionalnost in trajnost objekta ali
varnost prometa.
(2) Vzdrževalna dela na zidovih
zajemajo:
-       
čiščenje naprav za odvodnjavanje (drenaže, izcednice, kanalete),
-       
čiščenje hodnikov,
-       
čiščenje krone zidu,
-       
čiščenje dilatacij,
-       
odstranitev naplavin, nanosov in drugega materiala, ki lahko vpliva na
stabilnost zidu in
-       
nadzor nad stanjem zidu (razpoke, premiki, vpliv vode).
(3) Pri vzdrževalnih delih na kamnitih
zidovih je treba poleg nalog iz prejšnjega odstavka še:
-       
čistiti fuge med kamni in
-       
pregledovati poškodovane ali neutrjene kamne.
(4) Manjša popravila zidov zajemajo:
-       
odpravo posameznih manjših poškodb na konstrukcijskih delih objekta, na
primer krpanje odkruškov, zapolnjevanje fug in popravila zaščitne plasti
armature,
-       
izvedbo protikorozijske zaščite ograj,
-       
odpravo motenj na sistemu odvodnjavanja,
-       
sanacijo razpok na kroni zidu,
-       
popravilo lokalno izpodjedenih temeljev opornih in podpornih
konstrukcij,
-       
popravilo in zapolnitev odprtih stikov pri kamnitih zidovih ali
-       
zamenjavo ali utrditev neutrjenih kamnov (zamenjava, utrditev,
injektiranje).
(5) Na zidovih se vzdrževalna dela
glede na ugotovljene poškodbe izvedejo tako, da se napake odpravijo in prepreči
nadaljnja širitev poškodb.
(6) Vrsto in obseg vzdrževalnih del iz
prejšnjih odstavkov tega člena določi upravljavec v SVU.
V. PREMOSTITVENI OBJEKTI
34. člen
(opredelitev)
(1) Premostitveni objekti so:
-       
mostovi,
-       
viadukti,
-       
inundacijski objekti,
-       
podvozi in nadvozi,
-       
izvennivojska križanja železnic,
-       
podhodi in nadhodi ter
-       
prepusti.
(2) Določbe tega poglavja se
uporabljajo tudi za:
-       
prenosnice,
-       
okretnice,
-       
tirne tehtnice,
-       
vagonske zvračalnike,
-       
začasne in pomožne premostitvene objekte (provizorije),
-       
podporne in oporne konstrukcije,
-       
signalne mostove,
-       
signalne konzole in
-       
signalne portale.
35. člen
(temeljne zahteve pri projektiranju)
(1) Premostitveni objekti morajo biti
projektirani, grajeni, nadgrajeni ali obnovljeni tako, da zagotavljajo:
-       
gospodarno konstrukcijsko rešitev pri izvajanju gradbenih del in
vzdrževanju,
-       
varnost pri mejnih stanjih nosilnosti in uporabnosti,
-       
konstrukcijsko zaščito pred udarci cestnih vozil v konstrukcijo,
-       
čim manjše motnje železniškega prometa pri izvajanju gradbenih del in
vzdrževanju,
-       
čim manjšo obremenitev okolja med gradnjo in po njej,
-       
predpisane svetle profile,
-       
zaščitne ukrepe pred nevarnostjo dotika vodov pod napetostjo in druge
potrebne ukrepe v zvezi z voznim omrežjem na elektrificiranih progah,
-       
odvodnjavanje in
-       
vidno razdaljo signalov in signalnih oznak.
(2) Pri objektih na elektrificiranih
progah je treba glede na lokacijo in vrsto objekta oceniti nevarnost
učinkovanja blodečih tokov (elektrokorozije) ter izvesti potrebne zaščitne
ukrepe.
(3) Premostitveni objekti se
projektirajo in gradijo po svetlem profilu, opredeljenem v projektni nalogi.
(4) Konstrukcijski elementi
premostitvenega objekta morajo biti projektirani skladno s standardi iz skupine
SIST EN 1991. Betonski elementi morajo biti projektirani skladno s standardi
SIST EN 1992, jekleni s standardi SIST EN 1993, sovprežne konstrukcije pa s
standardi iz skupine SIST EN 1994. Pri projektiranju je treba upoštevati
potresno varnost skladno s skupino standardov SIST EN 1998 ter predpise s
področja preiskovanja in preskušanja tal skladno s skupino standardov SIST EN
1997.
(5) Konstrukcija premostitvenega
objekta se projektira za prevzem obremenitev skladno z EN 1991-2. Upošteva se
obremenilna shema 71, kakor je določeno v EN 1991-2; dodatno, za kontinuirane
mostove, se upošteva obremenilna shema SW/0, kakor je določeno v EN 1991-2.
Obremenilne sheme se pomnožijo s faktorjem alfa, kakor je določeno v EN 1991-2.
36. člen
(tir na premostitvenih objektih)
(1) Geometrija tira na premostitvenem
objektu na interoperabilnih progah mora biti v skladu s TSI, ki ureja podsistem
infrastruktura za konvencionalne hitrosti, in predpisom, ki ureja zgornji
ustroj železniških prog.
(2) Geometrija tira na premostitvenem
objektu na neinteroperabilnih progah mora biti v skladu s predpisom, ki ureja
zgornji ustroj železniških prog.
(3) Na premostitvenih objektih morajo
biti debelina tirne grede, neprekinjeno zvarjeni tir ali stikovani tir,
varnostne tirnice in medtirna razdalja v skladu z določbami predpisa, ki ureja
zgornji ustroj železniških prog.
37. člen
(geometrija tlorisa in svetli profil
premostitvenih objektov)
(1) Premostitveni objekt se projektira
na podlagi geometrijskih elementov osi in dimenzij prečnega profila proge, pa
tudi glede na kot križanja, pogoje premostitve ter geotehnične in hidrološke
podatke.
(2) Os proge se praviloma pokriva z
vzdolžno osjo nosilne konstrukcije. Pri tirih v krivini so objekti lahko
zakrivljeni, kar pomeni, da os konstrukcije sledi osi tira, lahko pa so ravni
ali pri objektih z več polji poligonalno lomljeni s prelomi nad podporami.
Geometrijske elemente osi in dimenzije prečnega profila proge na območju
premostitvenega objekta določi projektant železniške proge v sodelovanju s projektantom
objektov in geomehanikom.
(3) Odprtine mostu in prepusta se
določajo na podlagi hidravličnega računa relevantnega pretoka vodotoka.
(4) Svetli profil na premostitvenih
objektih mora ustrezati pogojem, skladno s predpisom, ki ureja zgornji ustroj
železniških prog.
(5) Pri konstrukcijskih elementih
železniških premostitvenih objektov, ki segajo nad vozišče (npr. glavni nosilci
paličij ali lokov), znaša njihova oddaljenost od osi skrajnega tira polovico
svetlega profila, vendar ne manj od 2,50 m, če je za vsak tir predviden hodnik
za službeno rabo na zunanji strani nosilcev, ki je dostopen s tira, kakor je
razvidno iz priloge 7, ki je sestavni del tega pravilnika.
38. člen
(svetla višina objektov pod
premostitvenimi objekti)
(1) Svetla višina pod nadvozom mora
upoštevati višino svetlega profila, povečanega za potrebno vgradnjo naprav
voznega omrežja.
(2) Svetla višina podhoda za pešce
znaša ≥ 2,40 m.
(3) Pri projektiranju novih
premostitvenih objektov nad vodotoki mora biti spodnji rob konstrukcije na taki
višini, da zagotavlja:
-       
pri plovnih vodotokih največjo mogočo koto plovne vode, povečano za
plovni gabarit,
-       
pri neplovnih vodotokih pretok stoletne vode z upoštevanjem zajezitve in
varnostne višine 1,00 m; pri konstrukcijah z ležišči mora biti zgornji rob
ležiščnega bloka vsaj 0,25 m nad koto najvišje visoke vode.
39. člen
(medtirna razdalja na premostitvenih
objektih)
Na premostitvenih objektih z več tiri mora
biti medtirna razdalja skladna z določbami predpisa, ki ureja zgornji ustroj
železniških prog (tudi na interoperabilnih progah).
40. člen
(korito za tirno gredo)
(1) Tirna greda se vgrajuje v masivno
ali jekleno korito:
-       
svetla polširina, to je razdalja od osi tira do sten korita, je ≥ 2,20
m. Če se osi tira in konstrukcije pokrivata, je pri enotirnem objektu celotna
širina korita 4,40 m ne glede na to, ali je tir v premi ali krivini. Če se osi
ne pokrivata, je treba širino korita ustrezno povečati, tako da je v katerem
koli prečnem prerezu na vsej dolžini objekta zagotovljena zahtevana polširina 2,20
m. Pri objektih z vzporednimi krili, na katerih poteka enak hodniški pas do
konca kril, se kot dolžina objekta v smislu te alineje šteje razdalja od konca
do konca kril. Pri večtirnih objektih se širina korita poveča za vsoto medosnih
razmikov med tiri,
-       
stranski, omejitveni strani korita sta vertikalni in po višini segata do
kote GRT; pri nadvišanem tiru v krivinah je odločilen GRT nižje ležeče tirnice
(obe steni segata do te višine).
(2) Dno korita za tirno gredo je
praviloma zaščitni sloj nad hidroizolacijo prekladne konstrukcije. Zaščitni
sloj je pri normalni izvedbi iz ustrezno armiranega betona debeline
5–7 cm. Mogoča je tudi vgradnja dušilnih blazin iz elastičnih umetnih
materialov, ki se polagajo na zaščitni betonski sloj ali neposredno na hidroizolacijo,
pa tudi polaganje posebnih hidroizolacij, ki ne potrebujejo zaščitnega sloja,
vendar mora rešitve, ki se razlikujejo od normalne izvedbe, odobriti
upravljavec.
(3) V prečnem prerezu je dno korita
(predvsem glede zahtev odvodnjavanja) lahko horizontalno ali pa ima enostranske
oziroma dvostranske padce. Pri objektih, ki nosijo nadvišan tir v krivini, se
zaradi zmanjšanja debeline tirne grede pod zunanjo tirnico lahko izvede zgornja
površina prekladne konstrukcije z enostranskim prečnim nagibom, ki pa ne sme
presegati 5%.
(4) Svetla polširina iz prvega
odstavka 1. točke tega člena mora biti zagotovljena tudi pri podpornih ali
opornih konstrukcijah vzdolž proge, če njihovi konstrukcijski deli po višini
presegajo koto, ki je 0,75 m nižja od kote GRT.
41. člen
(oprema za vozno omrežje elektrovleke)
(1) Pri projektiranju in izvedbi
opreme za vozno mrežo na premostitvenih objektih se uporablja predpis, ki ureja
projektiranje, gradnjo in vzdrževanje stabilnih naprav električne vleke
enosmernega sistema 3 kV.
(2) Zateznih drogov na premostitvenih
objektih ni dovoljeno postavljati.
(3) Če so na premostitvenem objektu
nujno potrebni zatezni drogovi voznega omrežja, se izvedejo s predhodnim
soglasjem upravljavca.
(4) Za stojišča drogov je treba
predvideti v ta namen prirejene konstrukcijske elemente, na primer podaljšane
konzole vencev, konzolne nastavke stebrov podpor ali opornikov in posebne
pasove ob koritu tirne grede, ki so trdno povezani s prekladnimi ali podpornimi
deli konstrukcije objekta.
(5) Stojišča za drogove je treba
predvideti tudi pri novih objektih na progah, ki niso elektrificirane, se pa
predvideva njihova elektrifikacija v prihodnosti.
(6) Pri objektih z odmikom hodniške
ograje 3,00 m od osi tira se drogovi postavljajo na zunanji strani ograje, pri
čemer ograja ob drogovih poteka neprekinjeno. Če so hodniki za službeno rabo
širši od 0,75 m in je tako tudi odmik ograje od osi tira večji, je mogoče
postaviti drogove VM na notranji strani hodnika.
42. člen
(zaščitni ukrepi pred nevarnostjo dotika
vodov VO, ki so pod napetostjo)
(1) Pri premostitvenih objektih nad
elektrificirano železniško progo se izvedejo konstrukcijski ukrepi za zaščito
pred nevarnostjo dotika vodov voznega omrežja, ki so pod napetostjo (nosilna
vrv, kontaktni vod, napajalni vod in obhodni vod). Zaščita se izvede z
vertikalno steno, ki je pritrjena na zunanjo stran ograje premostitvenega
objekta in visoka 2 m, v spodnji polovici zapolnjena, v zgornji polovici pa s
tkano mrežo z okenci 15/15 mm, kakor je razvidno iz priloge 8, ki je sestavni
del tega pravilnika. Vsi deli ograje morajo biti antikorozijsko zaščiteni.
(2) Pri izvedbi zaščitnih ukrepov pred
nevarnostjo dotika vodov voznega omrežja, ki so pod napetostjo, se upoštevajo:
-       
dolžina varnostne ograje mora biti na vsako stran voda, ki ga varuje,
> 2,00 m,
-       
noben vod pod napetostjo ne sme segati v notranjost krogov s središčem v
točkah A krajnih panojev in polmerom r = 3000 mm (n ≥ 4 in je odvisen
od višinske lege voda glede na objekt),
-       
pri enotirnih progah z napajalnim vodom, pri dvotirnih progah na odprti
trasi ali pri dveh ali več tirih na postajah z obhodnim vodom se zaščitna stena
po dolžini izvede v eni, neprekinjeni celoti za vse vode skupaj. Če so vodi pod
napetostjo v vertikalni smeri več kot 8 m pod pohodno površino ob ograji
premostitvenega objekta, zaščitna stena ni več potrebna,
-       
na območju 1,60 m na vsako stran vodov pod napetostjo ne sme biti na
vozišču in hodnikih premostitvenega objekta nobenih odprtin, špranj, cevi ipd.,
ki bi omogočale vtikanje daljših predmetov,
-       
varovalne stene in ograje morajo biti ustrezno ozemljene.
43. člen
(kablovodi)
(1) Kabli, ki omogočajo obratovanje
delov strukturnih podsistemov, se lahko polagajo tudi v kablom namenjena
korita.
(2) Na novih in nadgrajenih objektih
se kabli iz prejšnjega odstavka vgradijo ali položijo v kinetah na območju med
ograjo in koritom tirne grede (hodniškem pasu). Kinete so lahko sestavni del
hodnika in so pohodne ali pa nanj položene ločeno. Po vsej dolžini objekta
morajo biti z vrha dostopne prek odstranljivih pokrovov.
44. člen
(odvodnjavanje)
(1) Odvodnjavanje korita tirne grede
na premostitvenem objektu železniške proge mora biti projektirano in izvedeno
tako, da je zagotovljeno sprotno odvajanje meteorne vode iz tega korita.
Naprave za odvodnjavanje korita je treba načrtovati in izvesti tako, da se
preprečijo kakršni koli škodljivi vplivi vode na premostitveni objekt, na vse
sestavne dele železniške proge ter na objekte in rabo v prostoru ob
premostitvenem objektu železniške proge in pod njim.
(2) Planum priključnega nasipa in/ali
nevezane nosilne plasti na objekt naj bo izoblikovan in izveden tako, da voda
po njem ne odteka na objekt.
(3) Število in razpored izlivnih mest
sta odvisna od intenzivnosti padavin na posameznem območju in od vzdolžnega
nagiba na premostitvenem objektu.
(4) Izlivniki morajo biti nameščeni
tako, da so dostopni z vrha, torej se ne nameščajo pod tirno rešetko, ki jo
sestavljajo tirnice in pragovi.
(5) Premer odtočnih cevi iz izlivnikov
je ≥ 150 mm.
(6) Izlivniki so po možnosti nameščeni
ob stebrih, podporah in krajnih opornikih z odvodom vode po vertikalnih
odvodnih ceveh do tal v ustrezen odvodnik (kanalizacija, vodotoki,
ponikovalnice, zadrževalniki, usedalniki idr.).
Če so pri daljših objektih potrebni
izlivniki tudi v poljih premostitvene konstrukcije, se odtok iz njih lahko
uredi s prostim iztokom v podmostje, če to dopuščajo lega objekta,
vodnogospodarski pogoji in okoljevarstvene zahteve. Pri prostem iztoku morajo
iztočne cevi segati iz konstrukcije objekta toliko, da iztečena voda pod
vplivom vetra ne zamaka delov podporne ali prekladne konstrukcije.
Če prosti iztoki niso sprejemljivi, se voda
iz posameznega izlivnika prečno ali vzdolžno priključi na bližnji vertikalni
odtok s priključno cevjo, izvedeno v padcu najmanj 5 ‰, ali pa v vzdolžno
kanalizacijo, ki je nameščena v objekt ali pod njim. Premer cevi te
kanalizacije mora biti določen s hidravličnim računom, vendar naj ne bo manjši
od 200 mm. Na mestih dilatacij v konstrukciji, prek katerih vodijo zbirne cevi,
je treba v cevovod vgraditi gibke (fleksibilne) kose. Ves material, iz katerega
je izdelan odvodni sistem, mora biti korozijsko odporen. Omogočeno mora biti
čiščenje.
(7) Hodniki in kinete se odvodnjavajo
v korito tirne grede po prečnih cevkah (Ø 30–50 mm), vgrajenih na primernih
razdaljah v dele kinet in stranskih sten korita.
(8) Za preprečevanje zamakanja ležišč
se ustrezno uredi odvodnjavanje vseh površin okrog ležišč.
(9) Za preprečevanje nastanka
kondenzne vode se pri votlih prerezih konstrukcije (škatlah) predvidijo prezračevalne
odprtine, katerih vzdolžni razmik ne sme biti večji od 20 m. Pri odvodnih
sistemih z vzdolžnimi zbirnimi cevmi (kanalizacijo) v notranjosti votlega
prereza je treba v najnižjih točkah prereza predvideti zasilne iztoke za odvod
vode, če se odvodni sistem poškoduje.
45. člen
(obremenilni preizkus)
(1) Obremenilni preizkus je obvezen po
izvedbi novega premostitvenega objekta in pred povečanjem nosilnosti za vse
premostitvene objekte, katerih razpon je ≥ 10 m.
(2) Vrste poskusnih obtežb, obseg,
postopke in presojo rezultatov preizkušnje določajo veljavni standardi in
tehnični predpisi. Upoštevati je treba EUROCODE za konstrukcije in mostove,
SIST EN ter veljavne državne predpise za betonske in jeklene konstrukcije.
(3) Izvajalec mora o opravljenem preizkusu
izdati začasno ali končno poročilo. Če poročilo izkazuje, da je zgrajeni ali
nadgrajeni premostitveni objekt sposoben prevzeti s projektom predvidene
obtežbe, upravljavec prevzame objekt v poskusno ali trajno uporabo. Poročilo se
priloži ob tehničnem pregledu objekta in vloži v DZO kot dokazilo o preizkusni
in merilni dokumentaciji. Začasno poročilo velja do izdaje končnega, vendar ne
dlje od 30 dni.
46. člen
(oznake na objektih)
Železniški premostitveni objekti dolžine,
večje od 5,0 m, morajo imeti naslednje oznake:
-       
stacionaža objekta,
-       
stalne geodetske točke (reperje) po projektnem razporedu,
-       
leto gradnje oziroma nadgradnje,
-       
morebitna negabaritna mesta in
-       
izogibališča.
47. člen
(redni pregledi)
Redni pregledi premostitvenih objektov se
opravijo, kakor je določeno v prilogi 9 a, ki je sestavni del tega pravilnika.
48. člen
(glavni pregledi)
Glavni pregledi premostitvenih objektov se
opravijo, kakor je določeno v prilogi 9 b, ki je sestavni del tega pravilnika.
49. člen
(izredni pregledi)
Izredni pregledi premostitvenih objektov se
opravijo, kakor je določeno v prilogi 9 c, ki je sestavni del tega pravilnika.
50. člen
(vsebina rednega vzdrževanja
premostitvenih objektov)
(1) Premostitveni objekti se
vzdržujejo tako, da se na objektu ali prostoru okoli njega pravočasno ugotovijo
in odpravijo vzroki, ki lahko ogrozijo stabilnost, funkcionalnost in trajnost
objekta ali varnost prometa.
(2) Med dela rednega vzdrževanja
premostitvenih objektov spadajo:
-       
čiščenje objekta, ležišč, naprav in opreme,
-       
čiščenje prostora neposredno okoli objekta,
-       
čiščenje ležišč, dilatacij, členkov in drugih dostopnih delov objekta,
-       
čiščenje naprav za odvodnjavanje in
-       
odstranitev naplavin, nanosov in drugega materiala, ki lahko ogrozi
objekt ali promet.
(3) Med manjša popravila spadajo naslednja
dela:
-       
odprava poškodb na koritu tirne grede,
-       
odprava posameznih manjših poškodb na konstrukcijskih delih objekta, na
primer krpanje odkruškov, zapolnjevanje fug, popravila zaščitne plasti
armature, privijanje in nadomeščanje manjkajočih vijakov,
-       
izvedba protikorozijske zaščite sladno s projektom,
-       
obnova hidroizolacije in odvodnjavanja in
-       
obnova izpodjedenih delov stebrov, opornih in podpornih konstrukcij.
51. člen
(obnova)
(1) Upravljavec obnovi premostitvene
objekte, če je obnova zaradi njihovega stanja nujna in z vzdrževalnimi deli ni
več mogoče zagotoviti varnosti prometa.
(2) Med obnovitvena dela
premostitvenih objektov spadajo:
-       
obnova posameznih konstrukcijskih elementov,
-       
obnova zgornjega ustroja,
-       
obnova ali dograditev hidroizolacije,
-       
obnova ali dograditev odvodnjavanja objekta,
-       
obnova opornih ali podpornih konstrukcij,
-       
obnova ali zamenjava naprav in ureditev na objektu,
-       
obnova ali zamenjava ležišč, členkov, dilatacij,
-       
obnova protikorozijske zaščite jeklenih konstrukcij in
-       
obnova površinske zaščite betonskih konstrukcij.
VI. PREDORI, GALERIJE IN POKRITI UKOPI
52. člen
(opredelitev)
(1) Železniški predor je podzemni
gradbeni objekt v trasi železniške proge, s katerim se omogoča ohranjanje
poteka proge v predpisanih mejah njenih geometrijskih in tehničnih elementov
skozi reliefne pregrade. Portali se štejejo za sestavni del predora.
(2) Galerija je gradbeni objekt, ki je
zgrajen po sistemu odprte gradnje na plazovito ogroženih mestih (sneg, kamenje)
v trasi proge, na katerih je varnost železniškega prometa ogrožena zaradi
kamnitih ali snežnih plazov. Galerija je lahko zasuta, delno zasuta ali
nezasuta. V zunanji steni so lahko izdelane odprtine.
(3) Pokriti vkop je podzemni gradbeni
objekt v trasi železniške proge, ki se izvede v odprti gradbeni jami in pozneje
zasuje.
(4) Določbe tega pravilnika za predore
se uporabljajo tudi za galerije in pokrite vkope.
53. člen
(temeljne zahteve pri projektiranju
predora)
(1) Projektiranje in gradnja predorov
temeljita na podatkih, ki se pridobijo s hidrogeološkimi, geološkimi,
geotehničnimi in seizmološkimi raziskavami. Pri projektiranju podzemne zgradbe
se upoštevajo razmere v hribini in lokalna tektonika.
(2) Predori se projektirajo in gradijo
po svetlem profilu, opredeljenem v projektni nalogi.
(3) Vsi konstrukcijski elementi
predorov, galerij in pokritih vkopov morajo biti projektirani skladno s
standardi iz skupine SIST EN 1997 v povezavi s standardoma SIST EN 1992 in SIST
EN 1991. Za tehnične zahteve, ki niso urejene s tem pravilnikom, se uporablja
podzakonski predpis, ki ureja tehnične normative in pogoje za projektiranje
cestnih predorov v Republiki Sloveniji.
(4) Skladno s standardom SIST EN
1991-2 se za vpliv prometa upoštevajo obremenilna shema 71 ter stalna obtežba
in koristne obtežbe hribine glede na standarde iz skupine SIST EN 1997.
(5) PD za predore mora vsebovati tudi
načrte odvodnjavanja in prezračevanja.
(6) PD za predore mora na
interoperabilnih progah vsebovati načrte za predore skladno z določbami iz TSI,
ki urejajo varnost v železniških predorih v vseevropskem železniškem sistemu za
konvencionalne in visoke hitrosti v delu, nanašajočem se na obravnavani del
podsistema, če so izpolnjeni pogoji za uporabo TSI, kar pomeni ob gradnji,
nadgradnji ali obnovi, če je predor daljši od 1 km ali če je skupna dolžina
manjših zaporednih predorov večja od 1 km, pri čemer razdalja med posameznima
predoroma na prostem ni večja od 500 m. Za gradnje na neinteroperabilnih
progah veljajo enake zahteve kakor za interoperabilne proge.
(7) Pri načrtovanju predorov se upoštevajo
posebne zahteve in omejitve, ki izhajajo iz pogojev gradnje in uporabe
predorov.
(8) PD predora mora biti usklajena z
načrtom gradbenih konstrukcij zgornjega ustroja, na katerem se gradi,
nadgrajuje ali obnavlja.
(9) Predori morajo biti načrtovani in
zgrajeni tako, da je zagotovljen varen promet ter enostavno in gospodarno
vzdrževanje med uporabo.
(10) Predor mora biti načrtovan in
zgrajen tako, da so negativni vplivi na okolje med gradnjo in po njej čim
manjši.
(11) Pri načrtovanju predora se izbere
ustrezna tehnologija izkopa in podgradnje. V PD je treba predvideti tudi druge
postopke za izvedbo del, kakršna so izdelava začasnih rovov, dostopi na
gradbišče, razporeditev in organizacija delovišč ter določitev odlagališč
izkopanega materiala.
(12) S projektom predora mora biti
predvideno in zagotovljeno ustrezno vzdrževanje vseh predorskih sistemov in
naprav.
(13) Kadar se enocevni predor načrtuje
kot prva faza, mora projektna rešitev izhajati iz končne zasnove objekta
(dvocevni predor) in vsebovati vse potrebne končne oziroma začasne gradbene in
prometne ukrepe, ki omogočajo nadaljevanje gradnje.
(14) Projekt predora mora upoštevati
nagib nivelete proge v predoru, ki je ≥ 2 ‰ pri dolžini predora do 1000 m
oziroma ≥ 4 ‰ pri dolžini predora več od 1000 m.
54. člen
(prečni profil)
(1) Prečni profil predora mora biti
takšne oblike, da prenaša tlak hribine, in dovolj velik, da zagotavlja s
projektno nalogo določen svetli profil ter izvedbo inštalacij voznega omrežja,
prezračevanja, odvodnjavanja in reševalnih poti v predoru ter omogoča nemotene
vzdrževanje proge.
(2) Pri prečnem profilu se upoštevajo
razširitve za:
-       
varnostni prostor,
-       
predorske niše,
-       
prostor za montažo instalacij,
-       
prostor za gradbeno-tehnične posege in
-       
druge razširitve v predoru.
(3) Pri gradnji ali nadgradnji predora
morajo biti vse razširitve prečnega profila, vključno s prečnimi prehodi,
skladne s TSI, ki ureja varnost v železniških predorih v vseevropskem
železniškem sistemu za konvencionalne in visoke hitrosti.
55. člen
(reševalna pot)
(1) Reševalna pot je namenjena
samoreševanju in reševanju drugih. Lahko se uporablja tudi kot službena pot za
preglede. Dolžina reševalne poti je polovična razdalja med:
-       
portaloma predora ali
-       
zasilnima izhodoma ali
-       
zasilnim izhodom in portalom.
(2) Pri reševalnih poteh, ki vodijo do
zasilnih izhodov, se meri dolžina poti do vrat vmesne izolacijske komore.
(3) Zasilni izhodi morajo voditi na
površje po najkrajši mogoči poti. Jaški in drugi podobni objekti iz časa
gradnje se ohranijo in preuredijo v zasilne izhode.
(4) Reševalna pot mora biti oddaljena
od osi skrajnega tira vsaj 2,50 m. Pohodna površina reševalne poti naj bo v
višini GRT ter mora biti utrjena in ravna. Višina mora znašati najmanj 2,25 m,
širina pa vsaj 0,75 m (pri dvotirni progi na obeh straneh). Širina ne sme biti
okrnjena zaradi instalacij ali drugih objektov ali naprav v predoru, ampak
morajo biti te naprave nameščene v steni predorske cevi. Reševalna pot ne sme
biti daljša od 500 m. Ob portalih predora ali zasilnih izhodih se mora navezovati
na servisne poti ali ceste. Reševalna pot mora biti označena (smeri najbližjega
izhoda) in osvetljena. Osvetlitev mora delovati tudi ob izpadu zunanjega
napajanja. Označitev reševalne poti mora biti projektirana, izvedena in
vzdrževana tako, da izpolnjuje zahteve iz TSI, ki ureja varnost v železniških
predorih v vseevropskem železniškem sistemu za konvencionalne in visoke
hitrosti.
(5) Pri vseh gradnjah mora po celotnem
predoru potekati reševalna pot v skladu s TSI, ki ureja varnost v železniških
predorih v vseevropskem železniškem sistemu za konvencionalne in visoke
hitrosti. Zahteva velja za interoperabilne in neinteroperabilne proge.
56. člen
(zasilni izhodi)
(1) Pri gradnji in nadgradnji
predorov, ki so daljši od 1 km, morajo biti zasilni izhodi na interoperabilnih
progah izvedeni v skladu s TSI, ki ureja varnost v železniških predorih v
vseevropskem železniškem sistemu za konvencionalne in visoke hitrosti. Pri
gradnji in nadgradnji predorov na neinteroperabilnih progah veljajo enake
zahteve kakor za interoperabilne, le da pri nadgradnji predorov, ki so krajši
od 1 km, zasilnih izhodov ni treba izvesti.
(2) V predorih in zasilnih izhodih so
lahko vgrajeni samo materiali, ki ustrezajo zahtevam standardov iz skupine SIST
EN 1991 in SIST EN 13501.
57. člen
(voda za gašenje)
(1) Mogoča oskrba z vodo za gašenje
je:
-       
dovoz vode do portalov predora (dovozna cesta in manipulativni prostor),
-       
uporaba vodnih virov in napeljava do portalov predora,
-       
vodovodna napeljava v predoru za morebitni požar ali
-       
vodohrani v bližini zasilnih izhodov in portalov predora.
(2) Na točkah dostopa do predora se ob
posvetovanju z reševalnimi službami zagotovi oskrba z vodo. Zmogljivost mora
biti ≥ 800 litrov na minuto za dve uri. Vir vode je lahko hidrant ali kateri
koli sistem oskrbe z vodo z zmogljivostjo ≥ 100 m3, kakršna sta
bazen in reka.
58. člen
(infrastrukturni ukrepi zunaj predorov)
(1) Ob predorih morajo biti urejeni
prostori, objekti in naprave, ki omogočajo hitro evakuacijo, gašenje in
odpravljanje posledic železniških ali naravnih nesreč v predoru. Ukrepi,
kakršni so ureditev dovozov do portalov in zasilnih izhodov ter reševalnih
prostorov ob predorih, zagotovitev prostora za pristajanje reševalnih
helikopterjev in za namestitev reševalnih vozil, morajo biti načrtovani, izvedeni
in vzdrževani tako, da zagotavljajo določila TSI, ki ureja varnost v
železniških predorih v vseevropskem železniškem sistemu za konvencionalne in
visoke hitrosti.
(2) Blizu predora se ob dovozni poti
zagotovijo intervencijske površine velikosti ≥ 500 m2.
Sem se lahko prištevajo obstoječe ceste. Če dostop po cesti ni mogoč, se ob
posvetovanju z reševalnimi službami zagotovijo druge rešitve.
59. člen
(preiskave hribine)
(1) Preiskave hribin obsegajo
geološko, geotehnično, hidrološko, seizmološko in ekološko področje.
(2) Preiskave hribin se delijo na:
-       
predhodne preiskave,
-       
preiskave za projektiranje in izvedbo in
-       
kontrolne preiskave med gradnjo.
(3) S preiskavami iz prejšnjega
odstavka se:
-       
ugotovijo glavne litološke, tektonske in hidrogeološke značilnosti širšega
prostora predora,
-       
ugotovijo podrobna litološka in tektonsko zgradba ter hidrogeološke
značilnosti ožjega prostora predora,
-       
določijo geološke, geotehnične, fizikalne in kemijske lastnosti v danih
zemljinah in kamninah,
-       
ugotovi obstoječe napetostno stanje v hribini,
-       
ugotovi možnost obstoja nevarnih plinov v hribini,
-       
opredeli verjetnost nastanka kavern, kraških pojavov in drugih
posebnosti v prostoru načrtovanega predora in
-       
ugotovijo kemijske lastnosti in nivo podtalnice.
(4) Hribine za predore in galerije
preiskujejo institucije oziroma organizacije, posebej usposobljene za take
preiskave.
(5) Hribine se preiskujejo fazno,
odvisno od stopnje zahtevnosti objekta in geološke zgradbe ter drugih vprašanj,
ki se pojavijo pred in med načrtovanjem in gradnjo predora. Pri preiskovanju se
upoštevajo pravila stroke v skladu s SIST EN 1997-1 in uveljavljenimi sodobnimi
postopki preiskav hribin. Obseg in metode preiskav v vsaki fazi morajo biti
takšni, da je na podlagi rezultatov mogoče doseči cilj vsake od faz – dovolj
majhno verjetnost, da v poznejših fazah ne bo sprememb.
(6) O izvedenih preiskavah se pripravi
končno poročilo, ki daje zadostne podlage za projektiranje predorov in galerij.
Glede na nehomogenost hribine se izdela hribinska klasifikacija za vsak predor
posebej in se ocenijo možni vplivi na razvoj sekundarnih napetostnih in
deformacijskih stanj. Za celovito oceno možnosti gradnje predora mora končno
poročilo vsebovati tudi vzdolžni geološko-geotehnični profil in več prečnih
prerezov hribine.
(7) V času med gradnjo predora ali
galerije usposobljena institucija oziroma organizacija izvaja kontrolne
preiskave hribine. Rezultati kontrolnih preiskav narekujejo uporabo tehnologije
gradnje predora in izvajanje ukrepov za zagotavljanje varnosti med gradnjo.
60. člen
(portali)
(1) Projektiranje in gradnja portalov
temeljita na podatkih, ki se pridobijo na podlagi hidrogeoloških, geotehničnih
in seizmoloških raziskav. Zasnova portalov mora upoštevati:
-       
morfologijo terena,
-       
geološko sestavo ter lastnosti tal in hribine na širšem vplivnem območju
portala,
-       
geometrijske elemente trase železniške proge,
-       
zaščito proge pred padajočimi predmeti in
-       
krajinske in druge posebnosti.
(2) Ločimo naslednje načine izvedb
portalov:
-       
čelni portal, ki se uporablja pri baznih ali slemenskih predorih, če je
brežina nad portalom stabilna; potrebna je zaščita pred padcem z višine in pred
snežnimi plazovi ter protierozijska zaščita,
-       
izvlečeni portal, ki se uporablja pri baznih in slemenskih predorih, če
na brežino nad portalom deluje močnejša erozija in je povečana nevarnost
plazov; potrebna je zaščita pred padcem z višine in
-       
portal z izvlečeno vzdolžno steno, ki se uporablja pri pobočnih in
depresijskih predorih ne glede na izvedbo portala; potrebna je zaščita pred
padcem z višine.
(3) Pri umestitvi predora v prostor
se, kjer je le mogoče, upoštevajo naslednje zahteve:
-       
portali predora so na stabilnem pobočju,
-       
portalni predvkop je čim krajši in
-       
os proge na območju portalov je čim bolj pravokotna na smer plastnic
terena.
(4) Pri prostorskem načrtovanju
portalov je treba zagotoviti, da portalno območje med gradnjo omogoča potrebno
gradbiščno infrastrukturo.
(5) Načrt portala mora glede na
značilnosti mikrolokacije opredeliti:
-       
zaščito pred erozijo pobočij,
-       
zaščito pred zemeljskimi in snežnimi plazovi in
-       
odvodnjavanje površinskih voda.
(6) Če so portalna območja varovana z
opornimi konstrukcijami, je treba predvideti odvodnjavanje njihovega zaledja.
Pri tem se upoštevajo geometrijske razmere in lega ter izdatnost vodonosnih
slojev.
61. člen
(odvodnjavanje)
(1) Površinska voda po tem pravilniku
je lastna voda s površine proge in brežine nad progo ter zaledna voda, ki
priteče s površine nad brežino useka. Podzemna voda pa je ali talna ali
hribinska.
(2) Sistemi odvodnjavanja v predorih
so namenjeni odvodnjavanju površinske in hribinske vode.
(3) Sistemi odvodnjavanja se
projektirajo ločeno za gradnjo in za obratovanje objekta.
(4) Morebitna hribinska in zaledna
voda se mora pravilno zajeti in odvesti. Odvodni kanali v predoru so računsko
določeni ter odvisni od nagiba in količine vode, ki se pričakuje v
najneugodnejših okoliščinah.
(5) Nagib odvodnega kanala mora biti ≥
0,2%.
(6) V enotirnih predorih mora biti
odvodni kanal praviloma na nasprotni strani proge, kakor je kineta za komunalne
instalacije.
62. člen
(hribinska voda)
(1) Hribinska voda se zbira in odvaja
z drenažnimi cevmi, ki so vgrajene na obeh straneh predora med notranjo oblogo
in predorsko konstrukcijo. Premer cevi mora biti ≥ 200 mm. Če je
transportna sposobnost cevi presežena, se hribinska voda na območju čistilnih
niš prečno odvede v osrednji sistem odvodnjavanja.
(2) Če s hidravličnim računom v načrtu
ni ugotovljeno drugače, se priključitev drenaže na osrednji sistem
odvodnjavanja hribinske vode naredi v vsaki drugi čistilni niši.
(3) Velikost premera cevi osrednjega
sistema odvodnjavanja za hribinsko vodo se določi s hidravličnimi računi glede
na pričakovani dotok. Premer teh cevi mora biti ≥ 300 mm.
(4) Zbrana hribinska voda se prek
usedalnikov odvaja v naravno okolje oziroma najbližji vodotok.
(5) Hribinska voda se zbira in odvaja
tako, da je nagib drenažnega sistema narejen proti enemu ali obema portaloma.
(6) Če odvodnjavanja hribinske vode ni
mogoče zagotoviti z gravitacijskim odvodnjavanjem, se mora izvesti sistem
prečrpavanja te vode.
63. člen
(hidroizolacija)
(1) Hidroizolacija je namenjena
preprečevanju dotoka hribinske vode v predor. Projektirana in izvedena mora
biti tako, da se trajno prepreči zamakanje in precejanje hribinske vode v
notranjo betonske oblogo ter zagotovi, da ta obloga ni izpostavljena škodljivim
kemičnim vplivom, ki so lahko povezani z agresivnimi spojinami v hribinski
vodi.
(2) V predorih z elektrovleko se mora
preprečiti dotik vode z voznim vodom in odjemnikom toka tirnega vozila na
električni pogon in voda tudi ne sme kapljati na to instalacijo.
(3) Hidroizolacija predora se izvede
na hribinski strani notranje predorske obloge.
(4) Pred vgradnjo hidroizolacije mora
biti površina nosilne konstrukcije iz brizganega cementnega betona gladka in
obložena s filtrsko plastjo geotkanine, da se hidroizolacija ne poškoduje in se
zagotovi stekanje vode v drenažo.
(5) Izbira hidroizolacije je odvisna
od agresivnosti podzemne vode, tlaka hribine in hidrostatičnega vodnega tlaka.
(6) Hidroizolacija se lahko izvede
kot:
-       
sistem zaščitnih geotekstilij, ki je položen na oblogo iz brizganega
cementnega betona in preprečuje poškodbe notranje, za vodo neprepustne plasti,
ter za vodo neprepustna hidroizolacija (geomembrana) ali
-       
za vodo neprepustna notranja obloga.
(7) Pri preverjanju neprepustnosti za
vodo in prevzemu hidroizolacije po sistemu zaščitnih geotekstilij pri gradnji
ali nadgradnji morajo biti izpolnjene zahteve v skladu s standardom SIST EN
13256.
64. člen
(predori z nizkim nadkritjem)
(1) Pri načrtovanju gradnje predorov z
nizkim nadkritjem, kadar debelina nadkritja ne presega 1,5 Ф predorske cevi, na
neposeljenih in poseljenih območjih ter območjih, na katerih predori prečkajo
obstoječo infrastrukturo, se na vplivnem območju gradnje uporabijo prilagojene
gradbene metode in upoštevajo dopustni pomiki površja tal.
(2) Glede na spremenljivost
zemljinskih zgradb in mogočih vplivov na gradnjo, kakršne so drenirane ali
nedrenirane razmere in visoki ali nizki nivoji talne vode, se računsko
vrednotijo različni scenariji in kombinacije neugodnih razmer, da se pravilno
določi obseg podpornih sistemov.
65. člen
(načrtovanje postopkov izkopa)
(1) Podroben postopek izkopa je
določen s PD.
(2) Če zagotavljanje stabilnih razmer
na čelu izkopa zahteva faznost slednjega, se načrtujeta:
-       
razdelitev prereza izkopa na manjše odseke in
-       
podpiranje čela izkopa s hribinskimi sidri, armaturnimi mrežami in
brizganim cementnim betonom ali puščanjem podpornega jedra, ki preprečuje
porušitev ali povečane deformacije v izkopni prostor.
66. člen
(talni obok)
(1) V razpokanih, stisljivih, slabo
nosilnih in nabrekajočih zemljinah in kamninah se načrtuje vgradnja talnega
oboka, ki zagotavlja zaprt nosilni obroč celotne primarne obloge.
(2) Oddaljenost talnega oboka od čela
izkopa se načrtuje glede na hribinsko kategorijo in ugotovitve geotehničnega
opazovanja ter mora biti prilagojena tehnološkim značilnostim gradnje.
(3) Kadar so geotehnične razmere
izjemno neugodne, se načrtuje vgradnja talnega oboka iz brizganega cementnega
betona, ki se po potrebi dodatno stabilizira s hribinskimi sidri po celotnem
obodu izkopnega profila.
67. člen
(notranja obloga)
(1) Stabilnost predora se doseže že z
izvedbo primarne obloge. Pri gradnji in nadgradnji se dodatno izvede tudi
notranja obloga predora, s katero se poveča varnost podpornega sistema,
omogočita predorski cevi enoten videz in gladka površina ter ščiti
hidroizolacija, tako pa se trajno zagotavlja neprepustnost predora za vodo.
(2) Notranje obloge morajo biti
mehansko in požarno odporne ter stabilne.
(3) Pri predorih, ki niso
izpostavljeni vodnemu pritisku, se notranja obloga izdela iz nearmiranega
betona.
(4) Notranja obloga predora mora biti
v dolžini 100 m od predorskih portalov izdelana iz zmrzlinsko odpornega betona.
(5) Pri predorih, ki so obremenjeni z
vodnim pritiskom, ali predorih na mestnih območjih se notranja obloga izdela iz
armiranega betona. Na mestnih območjih, kjer so predori pod nivojem podtalne
vode, jo je treba izdelati kot za vodo neprepustno betonsko oblogo.
(6) Na območju portalov, na katerih so
predorske cevi podaljšane in zgrajene po postopku pokritega vkopa, se notranja
obloga izdela iz armiranega betona ne glede na hidrogeološke razmere.
(7) Minimalne projektne zahteve za
notranjo oblogo so določene v prilogi 10, ki je sestavni del tega pravilnika.
Veljajo za predore z velikostjo prečnih prerezov izkopa od 30 m2 do
120 m2.
(8) Notranja obloga predora se izdela,
ko se deformacije umirijo.
(9) Pri predorih z nizkim nadkritjem
se predvideva, da primarna obloga izgubi del svoje nosilnosti in da se del njene
obremenitve prenese na notranjo oblogo. Pri dimenzioniranju notranje obloge
takih predorov se upoštevajo te dodatne obtežbe:
-       
prometna obtežba na površini nad predorom,
-       
obtežbe objektov nad predorom,
-       
spremembe napetosti v hribini zaradi bližine velikih izkopov in
-       
potresne obtežbe v predorih, kadar so ti v nevezani ali slabo vezani
zemljini pod nivojem podtalne vode, kadar potekajo od zelo trdnih v mehke
plasti ter kadar so na stiku med trdnimi in mehkimi plastmi.
(10) Za vodo neprepustna notranja
obloga mora zagotavljati neprepustnost brez izvedbe hidroizolacije. Zato mora
ta obloga izpolnjevati posebne tehnološke in projektne zahteve iz preglednice v
prilogi 10 ter izvedbene zahteve (na primer ločilne plasti), da se čim bolj
preprečita nastanek razpok in možnost prehajanja vode.
(11) Pri betonu in postopkih
preverjanja, specifikaciji betona, dostavi svežega betona, preverjanju
skladnosti in merilih zanjo, preverjanju proizvodnje in vrednotenju skladnosti
morajo biti izpolnjene zahteve standardov SIST EN 206-1, SIST 1026 in
SIST EN 13670.
68. člen
(prezračevanje predora)
(1) V novozgrajenih predorih mora
zračenje zagotavljati, da koncentracija škodljivih plinov ne preseže vrednosti:
-       
ogljikov monoksid (CO) ≤ 0,008 % ali 0,1 g/m3 pri
zadrževanju ljudi v predoru do 30 minut in ≤ 0,0024 % ali 0,03 g/m3
pri zadrževanju ljudi v predoru do 4 ure,
-       
ogljikov dioksid (CO2) ≤ 0,3 % ali 6 g/m3,
-       
žveplov dioksid (SO2) ≤ 0,0007 % ali 0,02 g/m3,
-       
metan (CH4) ≤ 0,2 %,
-       
žveplovodik (H2S) ≤ 0,0007 % in
-       
nitrozni plini (NO, NO2, N2O, N2O3,
N2O5) ≤ 0,5 mg/m3 zraka.
Onesnaženost zraka v predorih se meri pred
pridobitvijo uporabnega dovoljenja. Meritve se opravijo 15 minut po prehodu
vlaka skozi predor.
(2) Količina svežega zraka, ki je
potrebna za zračenje predora, se določi z izračunom in je odvisna od dolžine
predora, vrste vleke, gostote prometa, dopustne koncentracije škodljivih plinov
in drugih dejavnikov.
(3) Če z naravnim zračenjem ni mogoče
zagotoviti zadostne zračnosti predora, se izvede sistem prisilnega zračenja.
(4) Naprave za zračenje morajo imeti
samodejni vklop z možnostjo ročnega vklopa.
69. člen
(spremljanje gradnje predora)
Med gradnjo predorov in portalov se skladno
z določili SIST EN 1997-1:
-       
opravijo geotehnične meritve v predoru,
-       
geološko spremlja izkop portalov,
-       
opravijo meritve na portalih in meritve posedkov terena na poseljenih
območjih in
-       
izvedejo predorska obloga in podporni ukrepi.
70. člen
(redni pregledi)
Redni pregledi predorov, galerij in
pokritih vkopov se opravijo, kakor je določeno v prilogi 11 a, ki je sestavni
del tega pravilnika.
71. člen
(glavni pregledi)
Glavni pregledi predorov, galerij in
pokritih vkopov se opravljajo, kakor je določeno v prilogi 11 b, ki je
sestavni del tega pravilnika.
72. člen
(izredni pregledi)
Izredni pregledi predorov, galerij in
pokritih vkopov se opravijo, kakor je določeno v prilogi 11 c, ki je
sestavni del tega pravilnika.
73. člen
(vzdrževalna dela)
(1) Vzdrževalna dela obsegajo
predvsem:
-       
dela, s katerimi se preprečujeta pritekanje in zadrževanje vode v
predoru,
-       
popravila notranjih oblog in neobloženih delov kalote predora in
-       
obnavljanje oznak in varnostnih elementov v predoru.
(2) Najpogostejša vzdrževalna dela so:
-       
tesnjenje predorskih zidov,
-       
tesnjenje materiala hribine,
-       
tesnjenje zunanje strani oboka,
-       
čiščenje sistema odvodnjavanja,
-       
zapolnjevanje reg,
-       
sanacija površin betona, ki se luščijo,
-       
sanacija kamnitih oblog,
-       
odstranjevanje ali utrjevanje hribine v neobzidanih delih predora,
-       
popravila in čiščenje portalov,
-       
popravila in čiščenje krilnih zidov v preduseku in zaseku,
-       
čiščenje pobočij predusekov,
-       
čiščenje ledu,
-       
beljenje robov in notranjosti niš ter poševnih črt med nišami, ki
označujejo njihovo lego,
-       
vzdrževanje označb za os tira in GRT, kilometražo in nagibnih kazal in
-       
vzdrževanje sistema prezračevanja in naprav, ki zagotavljajo varnost v
predorih, dostopnih poti in naprav za gašenje.
(3) Med vzdrževanje in popravila
objektov na pobočju nad predorsko cevjo spada sanacija tlakovanja, drenaž,
jarkov in kanalov.
(4) Med vzdrževalna dela spadata tudi
humiziranje in zasajanje pobočij z nizkim nadkritjem, tako da se zagotovi
hitrejše in nadzorovano odtekanje površinskih voda ter je preprečeno njihovo
pronicanje v predor ali galerijo.
VII. ODVODNJAVANJE
74. člen
(opredelitev)
(1) Naprave za odvodnjavanje so
sestavni del spodnjega ustroja ter namenjene nemotenemu odvodu površinskih in
podzemnih voda z in iz zemeljskega telesa, voda z in iz brežin usekov nad
železniško progo ter že zbranih voda z območja predorov, galerij, pokritih
vkopov, postajnih območij in peronov v najbližje obstoječe vodotoke,
ponikovalnice, obstoječo meteorno kanalizacijo ali naravno okolje.
Odvodnjavanje sestavljajo:
-       
odvodni jarki za vzdolžno odvodnjavanje zemeljskega telesa in brežin
usekov,
-       
odvodni jarki po brežinah usekov in nasipov,
-       
zaščitni jarki,
-       
drenaže in
-       
prepusti, jaški, kanalizacija in ponikovalnice.
(2) Vsi elementi odvodnjavanja se
projektirajo in izvedejo v ustreznih dimenzijah in vzdolžnih nagibih, odvisno
od terenskih razmer, meteoroloških podatkov, geoloških razmer in velikosti
zbirnih površin. Načrt odvodnjavanja je sestavni del načrta zemeljskega telesa
ali objekta spodnjega ustroja.
(3) Sistem odvodnjavanja se določi
skladno s SIST EN 1997-1 in TSC 03.380.
(4) Nagib brežin neobloženega jarka za
odvodnjavanje, izvedenega v slabo vezanem materialu, sme znašati največ
1 : 2, v vezanem materialu 2 : 3 in v skalnem terenu do
2 : 1. Nagib brežin obloženih jarkov se giblje v mejah od
1 : 1 do 5 : 1.
75. člen
(odvodni jarki)
(1) Glede na prečni prerez zemeljskega
telesa, kakor je določeno v prilogi 1 in prilogi 2, ki sta sestavni del tega
pravilnika, se odvodni jarki delijo na:
-       
odvodne jarke vzdolž planuma proge v useku in
-       
odvodne jarke v peti nasipa.
(2) Širina dna in globina jarka morata
biti ≥ 40 cm. Naklon brežine jarka je odvisen od geomehanskih lastnosti
zemeljskega materiala in izbire vrste elementov za oblaganje jarka.
(3) Odvodni jarki vzdolž planuma proge
v useku morajo poleg vode s planuma prevzemati vodo z brežine useka in jo
odvajati do najbližjega obstoječega odvodnika ali v naravno okolje. Če geološke
razmere to dopuščajo, se meteorne vode iz odvodnih jarkov lahko odvajajo v
obstoječe ali nove ponikovalnice na območju proge. Odvodni jarki so namenjeni
tudi prevzemanju vode iz izcednic zidov in drenaž, postavljenih v pobočje
usekov in za podporne zidove, ter iz drenaž, vgrajenih v zemeljsko telo.
(4) Odvodni jarki z zgornje strani
pete nasipa so namenjeni prevzemu in odvodu vode s pobočja nad železniškim
nasipom in vode, ki priteče z brežine tega nasipa.
(5) Če vodi, ki priteče po brežini na
spodnji strani nasipa železniške proge, ni mogoče zagotoviti sprotnega
odlivanja po terenu od nasipa proge navzdol (fizične ovire ali omejitev
razlivanja na sosednja zemljišča), se vzdolžni odvodni jarek izvede tudi na
spodnji strani nasipa.
(6) Voda iz vzdolžnih jarkov ne sme
spodkopavati pete nasipa niti pronicati v nasip. Kjer se pričakujejo večji
dotoki meteorne vode, se profil tega jarka ustrezno poveča. Pri zelo blagi
niveleti vzdolžnega jarka (< 0,5%) se slednji obloži s cementno-betonskimi
ploščami ali kanaletami, pri strmih vzdolžnih nagibih nivelete (> 4%) pa z
lomljencem, vgrajenim v betonsko podlogo. Obloge se praviloma nameščajo na dno
jarka in na brežino jarka do 1/3 višine. Drugačne rešitve in ureditve je treba
strokovno utemeljiti v načrtu odvodnjavanja.
(7) Če so na pobočju nad in pod progo
ali na območju proge občasni izviri podzemne vode ali kotanje, v katerih se
zbira meteorna voda, se izviri in kotanje povežejo z jarki z omrežjem odvodnih
jarkov ob zemeljskem telesu železniške proge.
(8) Oddaljenost jarka od osi tira se
zaradi temeljev drogov vozne mreže ali drugih naprav, ki vplivajo na
odvodnjavanje vzdolž proge, lahko spreminja, pri čemer se odtočna sposobnost
jarkov ne sme zmanjšati.
(9) Če tla na pobočju nad progo zaradi
izvirov ali akumulacije vode drsijo, mora upravljavec takoj izvesti začasen
sanacijski ukrep in izdelati PD sanacije. Začasni sanacijski ukrep je vgradnja
montažnih ali na kraju samem zgrajenih (betonskih ali kamnitih) odtočnih korit,
ki omogočijo hiter odtok vode od izvirov ali akumulacij do vzdolžnih odvodnih
jarkov ob železniški progi, da se prepreči nadaljnje zamakanje zemeljske mase v
pobočju. Po končani sanaciji je treba elemente za začasno sanacijo, kjer niso
vključeni v končno rešitev, odstraniti in površino pobočja urediti v prvotno
stanje.
76. člen
(odvodni jarki po brežinah usekov ali
nasipov)
(1) Odvodni jarki po brežinah se
izvedejo zato, da se prepreči prosto razlivanje vode po slednjih, tako pa
erozija njihovih površin. Glede na prečni prerez zemeljskega telesa se odvodni
jarki po brežinah delijo na:
-       
jarke za odvod vode iz zaščitnih jarkov nad brežinami in opornimi
zidovi,
-       
jarke za odvod vode iz jarkov na bermah usekov in nad podpornimi zidovi
in
-       
jarke za odvod vode iz posameznih drenaž.
(2) Odvodni jarki po brežinah se
izvedejo s hudourniškimi kanaletami ali obložijo z lomljencem, vsajenim v
betonsko podlago. Na priključnih mestih se na vzdolžne odvodne jarke vgradijo
umirjevalni jaški.
(3) Pri jarkih z večjim dotokom vode
se erozija njihovega dna prepreči z namestitvijo betonskih ali kamnitih pregrad
– pasov, ali z izvedbo kaskad iz kamna ali betona.
77. člen
(zaščitni jarki)
(1) Če se s površin nad usekom
pričakuje večji dotok površinske (zaledne) vode, se pri gradnji, nadgradnji in
obnovi podsistema infrastruktura nad brežinami usekov izvedejo zaščitni jarki,
kakor je določeno v prilogi 2, ki je sestavni del tega pravilnika.
(2) Oddaljenost jarkov od zgornjega
roba brežin v useku mora biti > 5,0 m, če zaradi drugih okoliščin s PD ni
določeno drugače.
(3) Pobočje nad zaščitnim jarkom mora
biti oblikovano tako, da se v slednjem zbere vsa zaledna voda.
78. člen
(skupne določbe za vse vrste jarkov)
(1) Za pravilno odvajanje vode mora
imeti jarek do izlivnega mesta istosmeren vzdolžni padec.
(2) Prečni prerez in vzdolžni nagib
odvodnih jarkov ter tip njihove obloge določi projektant glede na velikost in
obliko prispevnega območja, pričakovano intenzivnost padavin, odtočni količnik
na površini prispevnega območja, vrsto terena, način zavarovanja jarka in potek
nivelete proge. Obloga mora preprečevati erozijo dna in brežin jarka.
79. člen
(drenaže in meteorna kanalizacija)
(1) Za zajem in odvajanje površinske
in talne vode s pobočij in telesa proge se, če tega ni mogoče narediti z
odprtimi jarki, predvidijo in vgradijo drenaže.
(2) Za odvajanje vode s postajnih
platojev, peronov, nakladalnih klančin, potnih prehodov in kretnic se izvedejo
plitve drenaže.
(3) Za odvajanje vode iz spodnjega
ustroja se izvede meteorna kanalizacija v oblikah in dimenzijah, ki zagotavljajo
učinkovito odvajanje vode.
(4) Pri projektiranju meteorne
kanalizacije na območju križanja s progo ali drugimi sistemi mora projektant
upoštevati vse vplive obtežb na teme kanalizacije.
(5) Pri priključevanju meteorne
kanalizacije na obstoječe komunalne naprave je treba upoštevati pravne akte
lokalnih skupnosti, ki urejajo odvodnjavanje padavinskih voda.
(6) Na cevnih sistemih vseh vrst se
vgradijo revizijski jaški v razdaljah, ki omogočajo čiščenje cevi. Jaški morajo
biti vidno označeni in zaprti s pokrovi ustrezne nosilnosti. Premer jaškov mora
biti ≥ 80 cm. Če so globlji, morajo biti v njih vgrajene stopnice, po katerih
se delavec lahko spusti na dno jaška. Jašek, v katerem so vgrajene stopnice,
mora imeti vstopni del s premerom ≥ 80 cm in nadaljevanje s premerom ≥ 110 cm.
(7) Revizijske jaške je treba
zasnovati tudi povsod tam, kjer se stekata dve ali več cevi in kjer se spremeni
prečni prerez, smer ali padec cevi. Razdalja med jaški znaša ≤ 50 m.
80. člen
(prepusti)
(1) Cevni prepusti zagotavljajo pretok
vode skozi zemeljsko telo. Izvedejo se lahko tudi kot zaščitne cevi za razne
napeljave železniških ali drugih sistemov. Na vtokih in iztokih se prepusti
zaščitijo z vtočno oziroma iztočno glavo, prilagojeno nagibu brežine.
(2) Minimalna debelina zasutja hn nad
temenom cevi od GRP navzdol je odvisna od premera cevi in mora znašati:
-       
≥ 1,50 m za cevi s premerom ≤ 1,50 m ali
-       
≥ premer cevi za cevi s premerom > 1,50 m.
(3) Ne glede na hidravlične ali druge
potrebe se za vzdrževanje (čiščenje) prepusta uporabijo cevi, katerih svetli
premer znaša ≥ 100 cm.
(4) Vgrajevanje cevi dimenzij ≤ 100 cm
je mogoče s soglasjem upravljavca.
(5) Namesto cevnih prepustov se lahko
vgradijo tudi škatlasti AB-montažni prepusti dimenzije 1,0 x 1,0 m ali večji.
81. člen
(ponikovalnice)
Če je odvod vode iz odprtih jarkov ali
drenaž do najbližjega odvodnika otežen, se lahko izvedejo ponikovalnice.
Dimenzije slednjih določi projektant. Ponikovalnice morajo imeti ustrezen
pokrov.
82. člen
(redni pregledi)
Redni pregledi sistema odvodnjavanja se
opravijo, kakor je določeno v prilogi 12 a, ki je sestavni del tega pravilnika.
83. člen
(izredni pregledi)
Izredni pregledi sistema odvodnjavanja se
opravijo, kakor je določeno v prilogi 12 b, ki je sestavni del tega pravilnika.
84. člen
(vzdrževalna dela)
(1) Naloga vzdrževanja odvodnjavanja
je vzdrževati sistem odvodnjavanja tako, da lahko normalno deluje.
(2) Vzdrževalna dela na odvodnih
jarkih zajemajo:
-       
odstranjevanje rastja, vzdrževanje vzdolžnih nagibov in nagiba brežin s
čiščenjem naplavin pri zemeljskih jarkih,
-       
ugotavljanje škodljivih stanj na odvodnih jarkih,
-       
vzdrževanje vzdolžnega nagiba jarka tako, da se preprečijo tolikšne
poglobitve, ki bi povzročile porušitev brežin jarkov, oziroma da se pobočju ne
odvzame naravne opore (projektirane globine jarka se ne sme prekoračevati),
-       
čiščenje naplavin pri tlakovanih ali betonskih jarkih in
-       
zapolnjevanje stikov pri tlakovanih ali betonskih jarkih (preprečevanje
uhajanja vode pod oblogo).
(3) Vzdrževalna dela na drenažnih
sistemih in kanalizaciji zajemajo:
-       
ročno ali strojno čiščenje drenaž in kanalizacijskega sistema,
-       
vzdrževanje in čiščenje izpustov iz drenaž,
-       
popravilo poškodovanih delov drenaž ali kanalizacije,
-       
čiščenje jaškov in peskolovov na drenažnem ali kanalizacijskem sistemu
in
-       
popravilo poškodovanih delov jaškov ali pokrovov.
(4) Vzdrževalna dela na prepustih
zajemajo:
-       
čiščenje vseh vrst prepustov in
-       
vzdrževanje in čiščenje vtočnih in iztočnih delov prepustov.
VIII. OBJEKTI ZA ZAŠČITO PRED POVRŠINSKO VODO,
PODNEBNIMI VPLIVI IN HRUPOM
85. člen
(opredelitev)
(1) Pri gradnji, nadgradnji, obnovi in
vzdrževanju objektov za zaščito podsistema infrastruktura pred škodnim učinkom
vode mora upravljavec od upravljavca vodotoka pridobiti vodno soglasje skladno
z zakonom, ki ureja vode.
(2) Upravljavec mora za vsa dela
zaščitnih ukrepov zunaj zemljišča, s katerim razpolaga, pridobiti pisno
soglasje lastnikov parcel.
86. člen
(vrste objektov za zaščito)
Za celovito zaščito podsistema
infrastruktura in njegove okolice ter prometa se uporabijo naslednji zaščitni
ukrepi:
-       
objekti za zaščito pred naplavinami hudournikov,
-       
biološko-tehnični ukrepi,
-       
objekti za reguliranje rečnih tokov,
-       
objekti za zaščito pred snežnimi zameti in plazovi,
-       
objekti za zaščito pred vetrom ali
-       
objekti za zaščito okolice proge pred hrupom.
87. člen
(objekti za zaščito pred naplavinami
hudournikov)
(1) Projektiranje in gradnja zaščite
proge pred hudourniškimi naplavinami morata zagotavljati preprečitev škodnega
delovanja hudournikov na podsistem infrastruktura.
(2) Izvori naplavin v hudourniškem
koritu se zajezijo z zagraditvenimi objekti v odsekih korita, kjer je na
podlagi konfiguracije terena mogoče predvideti aktivne spremembe (rušenja,
lezenja), ali v profilih hudournika, kjer je mogoče dosegati največje
zadrževanje naplavin. V ta namen se uporabljajo prečne zgradbe ali regulacijski
kanali.
(3) Prečne zgradbe se projektirajo in
zgradijo v hudourniškem koritu prečno na tok. S tem se stabilizira prečni
profil korita, zavaruje korito pred erozijo, zadrži naplavina, ublaži nagib
nivelete korita in zmanjša hitrost vodnega toka.
(4) Ne glede na sistem izvedbe morajo
regulacijski kanali izpolnjevati naslednje pogoje:
-       
kadar kanal prečka progo, mora biti križanje, če je to le mogoče, pod
pravim kotom,
-       
normalni prečni profil kanala mora biti, če je to le mogoče, enak po
vsej dolžini kanala in
-       
kanal se izpelje tako, da je kota njegovega dna ob izlivu po možnosti na
koti srednje nizke vode v glavnem odvodniku.
(5) Vzporedno z gradnjo hidrotehničnih
objektov v koritu je treba urediti tudi sotočja vodotokov.
(6) Upravljavec mora za vse objekte iz
tega člena pravilnika zagotavljati vzdrževanje, da se preprečuje škodno
delovanje hudournikov.
88. člen
(biološko-tehnični ukrepi)
(1) Po tem pravilniku so
biološko-tehnični ukrepi pogozdovanje in zatravitev brežin, izpostavljenih
eroziji, ter izvedba odvodnih kanalov ali zadrževalnih zidov, ki preprečujejo
erozijo pobočij nad in pod železniško progo.
(2) Upravljavec izvaja
biološko-tehnične ukrepe po PD, ki jo pripravijo strokovnjaki gozdarske,
agronomske in hidrološke stroke.
(3) Pri pogozdovanju se zasadijo
drevesne vrste glede na vremenske in pedološke razmere na brežini. Oddaljenost
zasaditve mora biti takšna, da vrh odraslega drevesa ob morebitni prevrnitvi ne
seže bližje kakor 3,0 m od osi skrajnega tira in da je zagotovljena vidnost
signalnovarnostnih naprav in požarna varnost.
(4) Upravljavec mora pogozdene in
zatravljene brežine vzdrževati tako, da jih zasaditev varuje pred erozijo in da
je zagotovljena vidnost signalnovarnostnih naprav in požarna varnost.
89. člen
(objekti za reguliranje rečnih tokov)
(1) Če visoka voda v rečnem toku
ogroža stabilnost zemeljskega telesa proge, se rečni tok regulira lokalno.
Pobočja nasipov oziroma terena, na katerem leži proga, se zaščitijo z
različnimi obrežnimi utrjevalnimi objekti, kakršni so vzdolžne ali prečne
zgradbe, odvisno od cilja, ki ga je treba doseči.
(2) Za utrjevanje nestabilnih brežin
in za oporo brežinam proti spodkopavanju noge (pete) nasipa se izvedejo
vzdolžne zgradbe, kakršne so kameni namet, zloženi kamen, tlakovanje, kamnita
obloga, betonska obloga, žične košare in montažne AB-kašte.
(3) V širših profilih rečnih korit z
nizkimi bregovi se učinkovita in trajna zaščita pred erozijo doseže z dodatnimi
zasaditvami drevja.
(4) Poškodovane obrežne zgradbe se
najprej dodatno zavarujejo z večjim in težjim kamenjem, nato pa se sanirajo
objekti in brežine v skladu s projektom.
(5) Vzdrževanje vzdolžnih zgradb
obsega vzdrževalna dela za zavarovanje pred spodkopavanjem zaradi poglabljanja
dna rečnega korita. Če je vzporedni objekt, ki je spodkopan, v nogi toge
konstrukcije, je treba ukrepati takoj, ne glede na letni čas in krajevne
razmere.
(6) Prečne zgradbe se uporabljajo,
kadar je treba zaščititi rečno dno pred nadaljnjim poglabljanjem, pa tudi za
zaščito vzdolžnih objektov pred spodkopavanjem. Prečne zgradbe so jezbice in
pragovi. Gradijo se kot kameni nameti ali kot zid iz kamna oziroma betona.
Izpostavljene so poškodbam zaradi udarcev vode in nanosov, zlasti zaradi
poglabljanja, ki ga povzroča voda, prelivajoča se čez zgradbe.
(7) Vzdrževalna dela prečnih zgradb
obsegajo podzidavo in dopolnjevanje odnesenega materiala ter zapolnitev
vdolbine na dolvodni strani s primernim materialom.
90. člen
(objekti za zaščito pred snežnimi zameti)
(1) Upravljavec mora na vseh
izpostavljenih mestih proge, na katerih ugotovi nevarnost nastajanja snežnih
zametov, izvesti zaščitne ukrepe. Snežni zameti na progi, ki jih povzroča
veter, se preprečujejo z zaščitnimi objekti, ki so namenjeni zadrževanju snega
pred progo ali prenašanju snega na njeno drugo stran.
(2) Objekti in ukrepi za zaščito pred
snežnimi zameti so:
-       
prenosni in stalni snegolovi,
-       
drevesni ščitni nasadi in
-       
galerije, predori in pokriti vkopi.
(3) Prenosni snegolovi se uporabljajo
na območjih, kjer so snežni zameti občasni in manj ogrožajo promet. Postavljajo
se na krajih, izpostavljenih vetrovom hitrosti ≤ 14 m/s.
(4) Linija za postavljanje prenosnih
snegolovov in njihova višina se določita za vsak ogroženi kraj posebej, tako da
so od bližjega tira oziroma gornjega roba pobočja nizkih usekov oddaljeni za 8-
do 15-kratno višino snegolova.
(5) Vzdrževanje snegolovov določi
upravljavec v svojem SVU.
(6) Stalni snegolovi (nepremične
pregrade in bariere) se postavljajo na krajih, ki so pozimi vedno zameteni,
katerih dostop je otežen in na katerih terenske razmere ne omogočajo zasajanja
gozdnih varovalnih pasov. Višina stalnih snegolovov je odvisna od stopnje
zameta iz leta največjega zameta, ki je nastal kadar koli prej, giblje pa se od
3 do 7 m.
(7) Kadar se snegolovi ali drugi
zaščitni objekti postavljajo na zemljišču, ki ni v lasti upravljavca proge, je
treba za njegovo uporabo pridobiti soglasje lastnika.
(8) Drevesni ščitni nasadi kot popolna
in trajna zaščita pred zameti se zasadijo povsod tam, kjer so zameti stalni,
zasaditev pa omogočajo terenske, pedološke in podnebne razmere. Drevesni nasad
meri v širino 10 do 25 m.
(9) Vrsto in razpored sadik v
zaščitnem nasadu proti snegu določi strokovnjak gozdarske ali agronomske
stroke.
(10) Galerije, predori ali pokriti vkopi
so lahko tudi zaščitni ukrep pred snežnimi zameti, kjer so ti izjemno veliki in
dolgotrajni.
91. člen
(objekti za zaščito pred snežnimi plazovi)
(1) Na krajih, kjer je verjetnost
plazenja velika, se njegov nastanek oziroma proženje prepreči s postavitvijo
enostavnejših objektov vzporedno z izohipsami. Ti objekti so lahko iz kamna,
lesa ali jeklenih profilov, njihova višina pa se določi na podlagi nagiba
terena, količine snega in vzdržljivosti materiala, iz katerega so izdelani. Na
terenih, kjer so plazovi reden pojav in terenske razmere to dopuščajo, je
zasaditev zaščitnega gozda obvezna.
(2) Če terenske razmere dopuščajo, se
že sproženi plazovi preusmerijo iz naravne smeri tako, da proga ni ogrožena.
(3) Preusmerjanje se izvede s
postavljanjem preprek pod kotom 30° do 60° nasproti gibanju plazu. Prepreke za
preusmeritev plazov se izvedejo kot suhi zidovi ali AB-konstrukcije, na
položnejših pobočjih pa kot zemeljski nasipi ali lesene prepreke.
(4) Proga se pred plazovi lahko
zaščiti tudi z zgraditvijo galerije.
92. člen
(objekti za zaščito pred vetrom)
(1) Upravljavec mora na vseh
izpostavljenih mestih proge, kjer je veter povzročil izredni dogodek, izdelati
merila za določitev zaščitnih ukrepov pred vetrom ter vrsto in obseg teh
ukrepov na posameznem mestu.
(2) Zaščitni ukrepi so:
-       
kamniti zidovi,
-       
AB-zidovi,
-       
protivetrne ograje iz umetnih materialov in
-       
drevesni zaščitni nasadi.
(3) Na območjih, kjer je predvidena
hkratna zaščita okolice pred hrupom in proge pred vetrom, je lahko zaščita pred
vetrom protihrupna ograja.
(4) Objekti za zaščito pred vetrom se
gradijo neposredno ob progi z upoštevanjem svetlega profila in vseh naprav ob
progi. Biti morajo projektirani in izvedeni tako, da zagotavljajo preglednost
signalnovarnostnih naprav in omogočajo vzdrževalna dela zgornjega ustroja s
strojna mehanizacijo.
(5) Drevesni nasadi se zasadijo na
tistih krajih, kjer so zanje ugodne terenske in pedološke razmere. Širina
nasada se giblje od 5 do 15 m, drevesa pa so v medsebojnih razmikih od 1 do 5
m.
(6) Vrsto in razpored sadik v
drevesnem zaščitnem nasadu določi strokovnjak gozdarske ali agronomske stroke.
93. člen
(zaščita okolice pred hrupom s proge)
(1) Ukrepi za zaščito okolice pred
hrupom s proge varujejo bivalno okolje pred čezmernim hrupom, ki ga povzroča
železniški promet. Postavljajo se čim bliže proge, kjer je učinek največji,
vendar ne bližje kakor 3,0 m od osi skrajnih tirov. Za zaščito se uporabljajo
protihrupne ograje, lahko pa tudi zaščitni nasipi ob progi z ustrezno
zasaditvijo. Izbira je odvisna od razpoložljivega zemljišča.
(2) Pri gradnji in nadgradnji je treba
zagotoviti izpolnjevanje pogojev varstva naravnega in bivalnega okolja pred
hrupom, ki so določeni v predpisu, ki ureja mejne vrednosti kazalcev hrupa v
okolju, ter v predpisu, ki ureja ocenjevanje in urejanje hrupa v okolju.
(3) Pri gradnji prog je treba
protihrupne ukrepe izvesti ob vseh naseljenih območjih, kjer bi hrup
železniškega prometa presegel dovoljene ravni.
(4) Pri nadgradnji proge je zaradi
varstva pred hrupom treba uvesti protihrupne ukrepe na podlagi meritev in jih
ob preseženih vrednostih izvesti tako, da hrup na naseljenih območjih ne
preseže dovoljene ravni.
(5) Če se protihrupni ukrep pri
gradnji in nadgradnji proge izvede s protihrupno ograjo, je treba izdelati
projekt, ki mora vsebovati študijo oblikovanja protihrupnih ograj. Pri tem mora
sodelovati krajinski arhitekt, upoštevati pa je treba zahteve
krajinskoarhitekturnega urejanja. Projekt mora predvideti tudi ustrezno
ozemljitev nosilne konstrukcije protihrupne ograje glede na obstoječo ali
predvideno elektrifikacijo proge.
(6) Pred izdelavo projekta za
protihrupne ukrepe pri nadgradnji proge je treba pridobiti kataster komunalnih
in drugih vodov ter opraviti potrebne raziskave kakovosti vgrajenega materiala
na obstoječih objektih, če se vanje sidrajo nove protihrupne ograje. Če se
posega na zemljišča zunaj meja JŽI, je treba izdelati katastrski elaborat.
Pridobiti je treba tudi projektne pogoje, smernice in soglasja upravljavcev
obstoječih in predvidenih komunalnih vodov.
(7) Sama postavitev protihrupnih
ukrepov ne sme ovirati vzdrževanja na podsistemu infrastruktura, ne sme
poslabšati obstoječega sistema odvodnjavanja, ne sme posegati v vodne objekte
in mora omogočati vidnost signalov.
(8) Projekt protihrupnih ukrepov mora
upoštevati obremenitve vetra skladno s SIST EN 1991-2-4:1998,
dinamični tlak vetra zaradi mimovozečih vozil, obremenitve zaradi pluženja
snega in dinamične obremenitve zaradi udarca kamnov oziroma odpadlih delov
zavornega sistema, vse v skladu z EN 1794-1.
(9) Predvideni gradniki protihrupnih
ukrepov morajo zagotavljati naslednje lastnosti:
-       
korozijsko odpornost kovinskih delov,
-       
UV-odpornost in trajnost,
-       
ognjevzdržnost E60,
-       
zmrzlinsko odpornost betonskih delov in
-       
zadostitev mehanskim karakteristikam vseh elementov glede materiala in
konstrukcije kot celote skladno z EN 1794-1.
(10) Za samo učinkovitost akustičnih
panelov je treba pridobiti certifikat CE po standardih SIST EN 1793-1 in SIST
EN 1793-2.
(11) Terenske meritve učinkovitosti
akustičnih panelov se opravijo skladno s standardom SIST-TS CEN/TS 1793-5.
(12) Po izvedbi protihrupnih ukrepov
se okoljski monitoring izvaja skladno s predpisom, ki ureja prvo ocenjevanje in
obratovalni monitoring za vire hrupa ter pogoje za njihovo izvajanje.
94. člen
(redni pregledi)
Redni pregledi objektov in nasadov iz tega
poglavja se opravljajo, kakor je določeno v prilogi 13 a, ki je sestavni
del tega pravilnika.
95. člen
(izredni pregledi)
Izredni pregledi objektov in nasadov iz
tega poglavja se opravijo, kakor je določeno v prilogi 13 b, ki je
sestavni del tega pravilnika.
96. člen
(vzdrževanje)
(1) Upravljavec mora vzdrževati
objekte in nasade iz tega poglavja pravilnika tako, da je zagotovljen nemoten
in varen potek prometa. Vzdrževanje obsega redno čiščenje in odpravljanje
ugotovljenih poškodb na objektih. V nasadih mora upravljavec odstraniti odmrla
drevesa in jih nadomestiti s ponovno zasa­ditvijo.
(2) Dela rednega vzdrževanja na
objektih in nasadih se opravijo sezonsko.
(3) Vrsto in način izvedenih ukrepov
določi upravljavec po pravilih gradbene stroke.
IX. OBJEKTI IN NAPRAVE
1. Peron
97. člen
(opredelitev)
Peron je objekt na železniški postaji ali
postajališču, lociran med tire (otočni peron) oziroma ob njih (bočni peron) ter
namenjen sprejemanju in odpravljanju potnikov, prtljage in pošiljk na vlak ali
z njega.
98. člen
(projektiranje in gradnja)
(1) Peron mora biti projektiran in
izveden tako, da omogoča varen vstop/izstop potnikov. Na interoperabilnih
progah mora biti projektiran, grajen, nadgrajen, obnovljen in vzdrževan skladno
s TSI v zvezi s funkcionalno oviranimi osebami v vseevropskem železniškem
sistemu za konvencionalne in visoke hitrosti ter TSI, ki ureja podsistem
infrastruktura za konvencionalne hitrosti, peron na neinteroperabilni progah pa
skladno s predpisom, ki ureja zgornji ustroj železniških prog, in predpisom, ki
ureja opremljenost železniških postaj in postajališč.
(2) Dostop na peron mora biti na
interoperabilnih progah skladen s TSI v zvezi s funkcionalno oviranimi osebami
v vseevropskem železniškem sistemu za konvencionalne in visoke hitrosti, na
neinteroperabilnih progah pa skladen s predpisom, ki ureja opremljenost
železniških postaj in postajališč.
(3) Oddaljenost perona od osi tira
mora biti na vseh progah skladna s standardom SIST EN 15273-3.
(4) Dolžina perona na interoperabilnih
progah se določi glede na kategorijo proge po TSI, ki ureja podsistem
infrastruktura za konvencionalne hitrosti, na neinteroperabilnih progah pa se
določi kot dolžina najdaljšega vlaka, ki je predviden za ustavljanje ob peronu
pri normalnem obratovanju, z dodatkom 10 m, vendar ne manj od dolžine najdaljše
kompozicije dveh motornih garnitur na progi.
(5) Širina perona na interoperabilnih
progah mora biti skladna s TSI v zvezi s funkcionalno oviranimi osebami v
vseevropskem železniškem sistemu za konvencionalne in visoke hitrosti, na
neinteroperabilnih progah pa se določi v skladu s predpisom, ki ureja
opremljenost železniških postaj in postajališč.
(6) Peron se lahko izvede iz peronskih
L-elementov, nasipni material za peronskim zidom pa je sestavljen iz stabilne,
za vodo prepustne in zmrzlinsko odporne kamnite mešanice, na katero se položi
zaključni sloj. Nasipni material mora biti utrjen na Ev2 > 60
Mn/m2.
(7) Z odobritvijo upravljavca se peron
lahko izvede tudi drugače, kakor je predpisano v prejšnjem odstavku.
(8) Zunanji rob perona mora biti
zaključen z betonskim robnikom.
(9) Pohodna površina perona mora biti
v vseh vremenskih razmerah nedrseča in odporna proti zmrzovanju ter mora
omogočati enostavno vzdrževanje in čiščenje. Biti mora poravnana z robom
peronskega elementa oziroma zidu.
(10) Če se pohodna površina peronov
izvede s tlakovanjem, mora biti pohodna površina tlakovcev ravna, stiki med
slednjimi v celoti zapolnjeni, njihova debelina pa mora biti ≥ 6,0 cm.
(11) Na pohodni površini perona morajo
biti neravnosti ≤ 0,5 cm. Izjeme so talne varnostne oznake in usmerjevalni
trakovi.
(12) Jaški v peronu morajo biti
prilagojeni poteku talnih varnostnih oznak in usmerjevalnih trakov. Pokrovi
jaškov morajo biti vgrajeni na višini pohodne površine perona.
(13) Peron, katerega višina je ≥ 1,0 m
od okoliškega terena, se zavaruje proti padcem v globino z varnostno ograjo
višine ≥ 1,0 m, ki mora biti protikorozijsko zaščitena in ozemljena in omogočen
mora biti iztek kondenzne vode iz notranjosti konstrukcije. Pri projektiranju
in izvedbi ograj se smiselno upoštevajo določila, predpisana v TSC 07.103.
(14) Oprema perona na interoperabilnih
progah mora ustrezati določilom TSI v zvezi s funkcionalno oviranimi osebami v
vseevropskem železniškem sistemu za konvencionalne in visoke hitrosti, na
neinteroperabilnih progah pa določilom predpisa, ki ureja opremljenost
železniških postaj in postajališč.
(15) Pri nadgradnji in gradnji peronov
na postajališčih mora biti izvedena ustrezna zaščita potnikov pred vremenskimi
vplivi (zavetišče ali nadstrešek). Višina nadstreška mora biti
≥ 2,6 m. Noben del konstrukcije ne sme segati v svetli profil proge.
99. člen
(odvodnjavanje)
(1) Odvodnjavanje peronskih površin se
izvede s prečnim nagibom perona, ki je lahko enostranski ali dvostranski.
(2) Velikost prečnega nagiba perona je
odvisna od vrste pohodne površine, podnebnih značilnosti in nadkritosti
peronov. Prečni nagib mora biti ≥ 2% in ≤ 4%.
(3) Pri bočnih peronih se izvede
enostranski nagib stran od tira. Ob robniku na zunanji strani perona se vgradi
kanaleta, ki odvaja meteorno vodo vzdolž perona.
(4) Pri otočnih peronih se praviloma
izvede dvostranski nagib proti sredini perona. V osi spremembe nagiba površine
perona se vgradi kanaleta, ki odvaja meteorno vodo vzdolž perona.
(5) Voda z nadstreškov in streh
zavetišč se odvaja v meteorno kanalizacijo skozi votle nosilne stebre ali
vertikalne odtočne cevi, postavljene ob teh stebrih. Če je nadstrešek ali
streha zavetišča nagnjena proti tirom, mora biti na njenem robu vgrajen žleb.
(6) Voda s peronov, nadstreškov in
streh zavetišč se odvaja v meteorno kanalizacijo ali v ponikovalnico.
100. člen
(redni pregledi)
Redni pregledi peronov se opravijo, kakor
je določeno v prilogi 14 a, ki je sestavni del tega pravilnika.
101. člen
(izredni pregledi)
Izredni pregledi peronov se opravijo, kakor
je določeno v prilogi 14 b, ki je sestavni del tega pravilnika.
102. člen
(vzdrževalna dela)
(1) Peroni se vzdržujejo tako, da se
zagotovi varnost njihovih uporabnikov in železniškega prometa.
(2) Vzdrževalna dela peronov zajemajo:
-       
čiščenje perona in
-       
obnavljaje varnostnih oznak in elementov za orientacijo in vodenje
slepih in slabovidnih.
(3) Vrsto in način rednega vzdrževanja
določi upravljavec v svojem SVU.
2. Dostop do peronov
103. člen
(opredelitev)
(1) Dostopi do peronov so nivojski in
izvennivojski, izvedeni kot podhodi oziroma nadhodi.
(2) Podhod oziroma nadhod je del
potniške postaje ali postajališča za izvennivojski dostop potnikov do peronov.
104. člen
(projektiranje in gradnja)
(1) Izvennivojski dostop do perona
mora biti projektiran in izveden tako, da omogoča čim lažji dostop potnikom in
funkcionalno oviranim osebam.
(2) Konstrukcijski elementi nadhoda
morajo biti dimenzionirani skladno s standardi iz skupine SIST EN 1991.
Betonski deli nadhoda morajo biti dimenzionirani skladno s standardi SIST EN
1992, jekleni s standardi SIST EN 1993 in sovprežne konstrukcije s standardi iz
skupine SIST EN 1994. Pri dimenzioniranju je treba upoštevati potresno varnost
skladno s standardi iz skupine SIST EN 1998.
(3) Razdalja konstrukcijskih elementov
nadhoda od osi skrajnih tirov mora biti ≥ 3,0 m. Minimalna razdalja teh
elementov nad GRT mora zagotavljati izvedbo zaščitnih ukrepov pred nevarnostjo
dotika vodov voznega omrežja, ki so pod napetostjo, kakor je določeno v 43.
členu tega pravilnika.
(4) Konstrukcijski elementi podhoda
morajo biti dimenzionirani skladno s standardi iz skupin SIST EN 1991, SIST EN
1992 in SIST EN 1997.
(5) Konstrukcija podhoda se projektira
za prevzem obremenitev skladno s SIST EN 1991-2. Upošteva se
obremenilna shema 71, kakor je določeno v SIST EN 1991-2; dodatno, za
kontinuirane mostove, se upošteva obremenilna shema SW/0, kakor je določeno v
SIST EN 1991-2. Obremenilne sheme se pomnožijo s faktorjem alfa, kakor je
določeno v SIST EN 1991-2.
(6) Dimenzije podhoda in nadhoda za
dostop potnikov na peron morajo biti na vseh progah skladne s TSI v zvezi s
funkcionalno oviranimi osebami v vseevropskem železniškem sistemu za
konvencionalne in visoke hitrosti.
(7) Material uporabljen za pohodno
površino podhodov in nadhodov ter dostopnih poti mora zagotavljati, da je
pohodna površina v vseh vremenskih razmerah nedrseča in odporna proti
zmrzovanju ter da jo je mogoče enostavno vzdrževati in čistiti. Če je pohodna
površina izvedena iz nedrsečega eruptivnega materiala, mora biti debelina
eruptivnega materiala ≥ 3,0 cm.
105. člen
(odvodnjavanje podhodov)
(1) Voda iz podhodov se z linijskimi
kanaletami odvaja v meteorno kanalizacijo ali ponikovalnico.
(2) Voda s strehe nadhoda se skozi
votle nosilne stebre ali vertikalne odtočne cevi, postavljene ob teh stebrih,
odvaja v meteorno kanalizacijo ali ponikovalnico.
106. člen
(redni pregledi)
Redni pregledi podhodov in nadhodov se
opravijo, kakor je določeno v prilogi 15 a, ki je sestavni del tega pravilnika.
107. člen
(glavni pregledi)
Glavni pregledi podhodov in nadhodov se
opravijo, kakor je določeno v prilogi 15 b, ki je sestavni del tega pravilnika.
108. člen
(izredni pregledi)
Izredni pregledi podhodov in nadhodov se
opravijo, kakor je določeno v prilogi 15 c, ki je sestavni del tega pravilnika.
109. člen
(vzdrževalna dela)
(1) Podhodi in nadhodi se vzdržujejo
tako, da se na objektu ali prostoru okoli njega pravočasno ugotovijo in
odpravijo vzroki, ki lahko ogrozijo stabilnost, funkcionalnost in trajnost
objekta ali varnost železniškega prometa.
(2) Upravljavec mora zagotoviti dnevno
čiščenje dostopov do peronov.
(3) Vzdrževalna dela peronov zajemajo:
-       
čiščenje talnih površin ter odstranitev peska in soli in
-       
čiščenje izlivnikov in kanalet.
(4) Ob razlitju tekočin, razsipu
materiala ali onesnaženju se izvede izredno čiščenje.
(5) Druga vzdrževalna dela se določijo
glede na ugotovitve pregleda objekta in se nanašajo na:
-       
obnovo antikorozijske zaščite jeklenih delov konstrukcije,
-       
obnovo talnih varnostnih oznak in usmerjevalnih trakov,
-       
zamenjavo dotrajanih delov opreme,
-       
izvedbo zaščitnih premazov ali slojev na izpostavljenih betonskih
površinah in
-       
vzdrževanje talne obloge.
3. Nakladalne klančine
110. člen
(opredelitev)
(1) Nakladalna klančina omogoča varno
in lažje natovarjanje/iztovarjanje tovora na/v vagone.
(2) Dostopi na nakladalno klančino
morajo biti izvedeni tako, da omogočajo čim lažji dostop cestnim vozilom.
111. člen
(projektiranje in gradnja)
(1) Nakladalna klančina mora biti
projektirana, grajena, nadgrajena, obnovljena in vzdrževana tako, da omogoča
varno natovarjanje/iztovarjanje tovora na vagon.
(2) Oddaljenost nakladalne klančine od
osi tira mora biti skladna s predpisom, ki ureja zgornji ustroj železniških
prog.
(3) Višina nakladalne klančine je
razdalja, merjena od gornjega roba tirnice do vrha klančine, in mora
izpolnjevati zahteve predpisa, ki ureja zgornji ustroj železniških prog.
(4) Dolžina nakladalne klančine je
odvisna od tehnologije dela in se določi s projektno nalogo. Dolžina bočne
nakladalne klančine mora biti ≥ 25,0 m.
(5) Širina nakladalne klančine mora
biti zadostna za manevriranje največjega vozila, ki bo predvideno uporabljalo
klančino, in sicer tudi takrat, ko ob njej stoji železniško vozilo. Njena
minimalna širina je 4,0 m.
(6) Konstrukcijski elementi nakladalne
klančine morajo biti dimenzionirani skladno s standardi iz skupin SIST EN 1991,
SIST EN 1992 in SIST EN 1997.
(7) Zgornji rob zidu nakladalne
klančine mora biti s kovinskim kotnikom dimenzij
5 x 5 x 50 cm zavarovan proti mehanskim poškodbam.
(8) Površina nakladalne klančine mora
biti takšna, da jo je mogoče preprosto vzdrževati in čistiti. Njena zgornja
površina mora biti iz materiala, ki je odporen proti zmrzovanju in soljenju.
112. člen
(odvodnjavanje nakladalne klančine)
(1) Odvodnjavanje površin nakladalne
klančine se izvede z njenim enostranskim prečnim nagibom. Nagnjena mora biti
stran od tira.
(2) Prečni nagib nakladalne klančine
mora biti ≥ 1% in ≤ 4%.
113. člen
(redni pregledi)
Redni pregledi nakladalnih klančin se
opravijo, kakor je določeno v prilogi 16 a, ki je sestavni del tega pravilnika.
114. člen
(izredni pregledi)
Izredni pregledi nakladalnih klančin se
opravijo, kakor je določeno v prilogi 16 b, ki je sestavni del tega pravilnika.
4. Tirne tehtnice
115. člen
(opredelitev)
Tirne tehtnice so namenjene tehtanju tirnih
vozil.
116. člen
(projektiranje in gradnja)
(1) Na območju mostne tirne tehtnice
mora biti tir v premi in horizontali.
(2) 30 m pred in za mehansko mostno tirno
tehtnico mora biti tir v premi in horizontali.
(3) Pri postavljanju novih merilnih
mest se za tehtanje tirnih vozil vgradijo senzorji za tehtanje vagonov.
(4) Na območju senzorjev za tehtanje
vagonov mora biti tir izveden skladno z navodili proizvajalca tirne tehtnice.
117. člen
(redni pregledi)
(1) Redni pregledi tirih tehtnic se
opravijo, kakor je določeno v prilogi 17 a, ki je sestavni del tega pravilnika.
(2) Za nadzor nad stanjem postajnega
tira pred in za tirno tehtnico, s čimer se zagotavljata njeno pravilno
delovanje ter trajnost njenih naprav in objektov, poskrbi njen lastnik s
sodelovanjem upravljavca.
(3) Lastnik tehtnice v soglasju z
organom, pristojnim za meroslovje v Republiki Sloveniji, vsako leto sestavi
letni načrt za preverjanje umerjanja tirnih tehtnic v naslednjem letu.
118. člen
(izredni pregledi)
Izredni pregledi zidov se opravijo, kakor
je določeno v prilogi 17 b, ki je sestavni del tega pravilnika.
119. člen
(vzdrževalna dela)
(1) Vzdrževalna dela mostne tirne
tehtnice zajemajo:
-       
vzdrževanje temeljne jame za tehtnico, kanala za komunikacije in kanala
(cevi) za odvajanje vode iz jame,
-       
vzdrževanje hišice na tirni tehtnici in ročne črpalke,
-       
vzdrževanje tira na tehtnici in tirnih priključkov,
-       
vzdrževanje mosta tehtnice z vzvodi,
-       
vzdrževanje merilnega aparata in instrumentov in
-       
vzdrževanje inštalacije jakega toka v hišici (razsvetljava, ogrevanje,
električna črpalka za vodo in akumulatorji).
(2) Geometrija tirne rešetke in
senzorjev za tehtaje vagonov se vzdržuje po navodilih proizvajalca tirne
tehtnice.
5. Naprave za preskrbo z vodo
120. člen
(opredelitev)
Naprave in objekte za preskrbo z vodo
sestavljajo črpalne naprave, vodni stolpi z rezervoarji, napajalniki, postajni
vodnjaki, rezervoarji, vodovodno omrežje, kanali za odvajanje vode, kanali za
gravitacijski dovod vode in hidranti.
121. člen
(vzdrževanje)
Upravljavec mora naprave in objekte za
preskrbo z vodo ohranjati v funkcionalnem stanju.
X. IZVAJANJE ZIMSKE SLUŽBE
122. člen
(zimsko obdobje)
Trajanje zimskega obdobja določa predpis,
ki ureja železniški promet.
123. člen
(zimska služba)
(1) Upravljavec mora pred začetkom
zimskega obdobja zagotoviti, da je vzdolž proge posekano grmovje in vejevje, ki
bi se pod težo snega ali ledu lahko upognilo proti progi in oviralo ali
ogrožalo varnost prometa.
(2) Upravljavec mora pravočasno
organizirati odstranjevanje snega tudi na naslednjih mestih:
-       
na dostopih na perone, otočnih peronih, prostorih pred vhodom na peron,
-       
s peronskih streh, če sneg ogroža varnost potnikov,
-       
s pločnikov, ki so na zemljiščih javne železniške infrastrukture,
-       
na izhodih iz podhodov in
-       
na postajnih ploščadih.
(3) Pri morebitnem prevozu izrednih
pošiljk, ki bi segale v svetli profil proge, se opravi pregled predorov, skozi
katere bo prevoz potekal, in ob ugotovljenem zmanjšanju profila zaradi žledu se
opravi odstranjevanje.
(4) Na mestih, kjer avtocesta ali
druga cesta poteka pod železniško progo, se sneg odstranjuje ročno, pri čemer
ga ni dovoljeno odmetavati na cesto.
(5) Organizacijo dela, osebje in
potrebno opremo za opravljanje zimske službe podrobneje določi upravljavec v
SVU.
124. člen
(zimska služba v predorih)
(1) Led iz predorov je treba
odstranjevati usklajeno med vsemi službami upravljavca. Nujno je treba
zagotoviti potrebne zapore tira in izklop napetosti v vozni mreži, na sosednjem
tiru pa vpeljati počasno vožnjo.
(2) Upravljavec mora v predorih
pravočasno odstraniti ledene sveče in led, ki se kopiči ob tirnicah. Če je
nastajanje ledu intenzivnejše, se vpelje poseben vlak za čiščenje ledu v
predorih.
(3) Pri večji količini ledu se
začasno, do njegove odstranitve, opusti vožnja vlakov.
(4) Organizacijo dela, osebje in
potrebno opremo za opravljanje zimske službe v predorih podrobneje določi
upravljavec v SVU.
XI. PREHODNE IN KONČNE DOLOČBE
125. člen
(standardi zgrajenega podsistema
infrastruktura)
Za spodnji ustroj kot del strukturnega
podsistema infrastruktura, ki je bil zgrajen pred uveljavitvijo tega
pravilnika, do prve nadgradnje ali obnove veljajo pogoji, veljavni ob njegovi
zgraditvi oziroma zadnji nadgradnji ali obnovi.
126. člen
(projekti v poznejši fazi razvoja)
PD, ki je bila naročena pred uveljavitvijo
tega pravilnika, se dokonča po dosedanjih predpisih.
127. člen
(prenehanje uporabe predpisov)
Z dnem začetka uporabe tega pravilnika se
preneha uporabljati Pravilnik o vzdrževanju spodnjega ustroja JŽ (Službeni
glasnik ZJŽ, št. 3/71).
128. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po uveljavitvi.
Št. 007-388/2012/39
Ljubljana, dne 15. oktobra 2013
EVA 2012-2430-0032
Samo Omerzel l.r.
Minister za infrastrukturo in prostor

Priloga 1: Prečni
prerez zemeljskega telesa v nasipu
Priloga 2: Prečni
prerez zemeljskega telesa v useku
Priloga 3:
Razvrstitev zemljin in kamnin v kategorije 
Priloga 4: Razširitev
nasipa 
Priloga 5: Pregledi
zemeljskega telesa 
Priloga 6: Pregledi
zidov 
Priloga 7:
Oddaljenost konstrukcijskih elementov od osi skrajnega tira 
Priloga 8: Zaščitna
stena pred dotikom vodov VO, ki so pod napetostjo 
Priloga 9: Pregledi
premostitvenih objektov 
Priloga 10:
Minimalne projektne zahteve za notranjo oblogo 
Priloga 11: Pregledi
predorov, galerij in pokritih vkopov 
Priloga 12: Pregledi
sistema odvodnjavanja 
Priloga 13: Pregledi
objektov za zaščito pred površinsko vodo in podnebnimi vplivi ter zaščito
okolice pred hrupom 
Priloga 14: Pregledi
peronov 
Priloga 15: Pregledi
podhodov/nadhodov 
Priloga 16: Pregledi
nakladalnih klančin 
Priloga 17: Pregledi
tirnih tehtnic 