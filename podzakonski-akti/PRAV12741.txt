I. SPLOŠNE DOLOČBE
1. člen
(področje urejanja)
Ta pravilnik določa zahteve in postopke za zagotavljanje
sledljivosti človeških tkiv in celic (v nadaljnjem besedilu: tkiva in celice)
in materialov, ki prihajajo v stik s tkivi in celicami ter ukrepe, ki jih
morajo donorski center ter ustanova za tkiva in celice sprejeti za
zagotavljanje sledljivosti tkiv in celic v skladu z Direktivo 2004/23/ES
Evropskega parlamenta in Sveta z dne 31. marca 2004 o določitvi standardov
kakovosti in varnosti, darovanja, pridobivanja, testiranja, predelave,
konzerviranja, shranjevanja in razdeljevanja človeških tkiv in celic (UL L
št. 102 z dne 7. 4. 2004, str. 48), zadnjič spremenjeno z Uredbo (ES) št.
596/2009 Evropskega parlamenta in Sveta z dne 18. junija 2009 o
prilagoditvi nekaterih aktov, za katere se uporablja postopek iz člena 251
Pogodbe, Sklepu Sveta 1999/468/ES glede regulativnega postopka s pregledom,
Prilagoditev regulativnemu postopku s pregledom – Četrti del (UL L št. 188 z
dne 18. 7. 2009, str. 14), (v nadaljnjem besedilu: Direktiva 2004/23/ES),
Direktivo Komisije 2006/86/ES z dne 24. oktobra 2006 o izvajanju Direktive
2004/23/ES Evropskega parlamenta in Sveta o zahtevah po sledljivosti,
obveščanju o hudih in neželenih reakcijah in pojavih ter nekaterih tehničnih
zahtevah za kodiranje, predelavo, konzerviranje, shranjevanje in razdeljevanje
človeških tkiv in celic (UL L št. 294 z dne 25. 10. 2006, str. 32),
zadnjič spremenjeno z Direktivo Komisije (EU) 2015/565 z dne 8. aprila
2015 o spremembi Direktive 2006/86/ES v zvezi z nekaterimi tehničnimi zahtevami
za kodiranje človeških tkiv in celic (UL L št. 93 z dne 9. 4. 2015, str.
43), (v nadaljnjem besedilu: Direktiva 2006/86/ES), in Direktivo Komisije (EU)
2015/566 z dne 8. aprila 2015 o izvajanju Direktive 2004/23/ES v zvezi s
postopki za preverjanje ustreznosti standardov kakovosti in varnosti uvoženih
tkiv in celic (UL L št. 93 z dne 9. 4. 2015, str. 56).
2. člen
(opredelitev izrazov)
Izrazi, uporabljeni v tem pravilniku, pomenijo:
1.     
datum izteka roka uporabnosti je datum, do katerega se tkiva in
celice lahko uporabljajo. Zapiše se v obliki LLLLMMDD in vsebuje osem
numeričnih znakov;
2.     
edinstvena številka darovanja je številka, ki je določena samo
enkrat za točno določeno darovanje oziroma je pripisana določenemu darovanju
tkiv in celic. Vsebuje 13 alfanumeričnih znakov;
3.     
enotna evropska koda je edinstven identifikator tkiv in celic, ki
se razdeljujejo v Republiki Sloveniji. Enotno evropsko kodo sestavljata
identifikacijsko zaporedje darovanja in identifikacijsko zaporedje izdelka;
4.     
EU-koda ustanove za tkiva je edinstveni identifikator ustanov za
tkiva z dovoljenjem. EU-kodo ustanove za tkiva sestavljata EU oznaka države in
številka ustanove za tkiva iz EU-kompendija ustanov za tkiva v skladu s Prilogo
VII Direktive 2006/86/ES;
5.     
EU-kompendij izdelkov iz tkiv in celic je seznam vseh vrst tkiv
in celic, ki so v prometu v Evropski uniji, in ustreznih kod izdelkov v okviru
EUTC;
6.     
EU-kompendij ustanov za tkiva je evropski register ustanov za
tkiva in celice donorskih centrov in donorskih centrov, ki so pridobili
dovoljenje za opravljanje dejavnosti preskrbe s tkivi in celicami in ki vsebuje
podatke iz Priloge VII Direktive 2006/86/ES;
7.     
EUTC je sistem kodiranja izdelkov iz tkiv in celic, ki ga je
razvila Evropska unija ter zajema register vseh vrst tkiv in celic, ki so v
prometu v Evropski uniji, ter njihove ustrezne kode izdelkov;
8.     
identifikacijsko zaporedje darovanja je prvi del enotne evropske
kode in je sestavljen iz EU-kode ustanove za tkiva in edinstvene številke
darovanja;
9.     
identifikacijsko zaporedje izdelka je drugi del enotne evropske
kode, ki ga sestavljajo koda izdelka, številka podskupine lotov in datum izteka
roka uporabnosti;
10.  
koda izdelka je identifikator določene vrste zadevnega tkiva in
celice. Kodo izdelka sestavljata identifikator sistema kodiranja izdelka, ki
označuje sistem kodiranja, ki ga uporablja ustanova za tkiva (»E« za EUTC), ter
številka izdelka iz tkiv in celic, predvidena v ustreznih sistemih kodiranja za
vrsto izdelka;
11.  
koda izdelka za vzporedno označevanje je vzporedni identifikator
izdelka z ISBT128 (»A«) ali z Eurocode (»B«) ter številka izdelka iz tkiv in
celic, predvidena v ustreznih sistemih kodiranja za vrsto izdelka;
12.  
osrednji informacijski sistem je zbirka podatkov o darovalcih in
prejemnikih tkiv in celic, o vrsti in količini pridobljenih, obdelanih,
shranjenih, dodeljenih, razdeljenih, uvoženih in izvoženih, vnesenih in
iznesenih tkiv in celic ter materialov, ki prihajajo v stik s tkivi in
celicami;
13.  
pooblaščene organizacije so imetniki dovoljenja za opravljanje
dejavnosti na področju tkiv in celic in vključuje donorske centre, ustanove za
tkiva in celice ter uporabnike tkiv in celic;
14.  
sledljivost je zmožnost identifikacije mesta nahajanja in
identifikacije tkiva in celice na vsakem koraku od pridobivanja, med predelavo,
testiranjem in shranjevanjem, vse do dodelitve prejemniku ali odstranitvijo, ki
vključuje zmožnost identifikacije darovalca in donorskega centra oziroma
ustanove za tkiva in celice, ki prejme, pripravi ali shrani tkiva in celice ter
zmožnost identifikacije prejemnika v ustanovah za tkiva in celice, ki so
uporabniki tkiv in celic; sledljivost je tudi zmožnost ugotavljanja položaja in
identifikacije vseh ustreznih podatkov, povezanih z izdelki in materiali, ki
pridejo v stik s tkivi in celicami;
15.  
pripravek so na določen način in za določen namen pripravljena
tkiva in celice za namen zdravljenja ljudi;
16.  
sproščeno v uporabo pomeni razdeljevanje za zdravljenje ljudi ali
prenos na drugega izvajalca, npr. za nadaljnjo predelavo z vračilom ali brez
njega;
17.  
številka podskupine lotov je številka, ki razlikuje in edinstveno
identificira tkiva in celice z isto edinstveno številko darovanja in isto kodo
izdelka, ki prihajajo iz iste ustanove za tkiva in celice;
18.  
v istem centru pomeni, da se vse aktivnosti in dejavnosti od
pridobivanja do zdravljenja ljudi opravljajo pod nadzorom iste odgovorne osebe,
v okviru istega sistema upravljanja kakovosti in istega sistema sledljivosti
pri izvajalcu zdravstvene dejavnosti, ki zajema vsaj ustanovo za tkiva na isti
lokaciji;
19.  
združevanje je fizičen stik ali mešanje tkiv ali celic iz več kot
enega postopka pridobivanja od istega darovalca ali od dveh ali več darovalcev
v eni sami embalaži;
20.  
takojšnja uporaba tkiv in celic pomeni, da izvajalec zdravstvene
dejavnosti, ki prejme tkiva in celice, te uporabi neposredno z namenom za
takojšnjo presaditev, v skladu s predpisom, ki ureja kakovost in varnost
človeških tkiv in celic.
3. člen
(sledljivost)
(1) Postopke za zagotavljanje sledljivosti tkiv in celic
ter materialov, ki prihajajo v stik s tkivi in celicami izvajajo pooblaščene organizacije
z namenom, da se zagotovi sledenje vsem tkivom in celicam, pridobljenim v
Republiki Sloveniji, uvoženim ali vnesenim oziroma izvoženim ali iznesenim,
namenjenim za zdravljenje ljudi, ali umik tkiv in celic, od darovalca do
prejemnika in obratno.
(2) Sledljivost tkiv in celic v pooblaščenih
organizacijah zagotavljajo odgovorne osebe z evidentiranjem in označevanjem tkiv
in celic v okviru preskrbe, in sicer od darovanja, pridobivanja, obdelave,
shranjevanja, dodeljevanja ali razdeljevanja in uporabe tkiv in celic za
zdravljenje ljudi, vključno z uvozom, vnosom, izvozom in iznosom tkiv in celic,
ali umika tkiv in celic, od darovalca do prejemnika in obratno.
(3) Tkiva in celice iz prejšnjega odstavka se lahko
uporabljajo za pripravo zdravil za napredno zdravljenje. Za ta tkiva in celice
veljajo določbe zakonodaje s področja tkiv in celic najmanj za darovanje,
pridobivanje in testiranje.
(4) Postopek evidentiranja pridobivanja tkiv in celic in
postopek označevanja tkiv in celic z edinstveno številko darovanja izvajajo
donorski centri in ustanove za tkiva in celice, ki lahko opravljajo dejavnost
pridobivanje tkiv in celic. Postopek evidentiranja obdelave, shranjevanja,
dodeljevanja, razdeljevanja in umika izvajajo ustanove za tkiva in celice z
ustreznim dovoljenjem za opravljanje dejavnosti. Označevanje tkiv in celic z
enotno evropsko kodo izvajajo ustanove za tkiva in celice. Enotna evropska koda
mora biti izdelku dodeljena najpozneje ob razdeljevanju končnemu uporabniku.
(5) Donorski center in ustanova za tkiva in celice
uporabljata sistem za identifikacijo vsakega darovalca tkiv in celic, vsakega
odvzetega tkiva ali celic, namenjenega za uporabo za zdravljenje ljudi, vsakega
pripravka in vsakega spremljajočega vzorca (tkivo, celice, kri), in sicer tako,
da zagotovijo sprotno in identifikacijo vsakega darovalca, vsakega darovanja in
vseh darovanih tkiv in celic ter vseh pripravkov iz tkiv in celic za uporabo, ki
so povezani z darovanjem, in materialov, ki so prišli v stik s tkivi in
celicami v procesu preskrbe in uporabe.
(6) Vsaka ustanova za tkiva in celice in uporabnik ima
sistem za evidentiranje vsakega prejetega pripravka iz tkiv in celic, s katerim
je bil v stiku v postopku preskrbe s tkivi in celicami.
(7) Vsi uporabniki tkiv in celic pošljejo ustanovam za
tkiva in celice, donorskim centrom v primeru neposredne uporabe in
Slovenija-transplant podatke o presaditvi tkiv in celic. Podatki o presaditvi
vsebujejo podatke, ki jih določajo 16., 17. in 18. člen Zakona o kakovosti in
varnosti človeških tkiv in celic, namenjenih za zdravljenje (Uradni list RS,
št. 61/07 in 56/15 – ZPPDČT; v nadaljnjem besedilu: zakon).
(8) Ustanove za tkiva in celice in donorski centri
posredujejo podatke o pridobljenih, obdelanih, shranjenih, dodeljenih,
razdeljenih, uporabljenih ali neuporabljenih in umaknjenih tkivih in celicah,
vključno z uvoženimi, izvoženimi, vnesenimi in iznesenimi, v osrednji
informacijski sistem za namene vodenja centralnega registra, ki ga upravlja
Slovenija-transplant.
(9) Ustanove za tkiva in celice ter izvajalci
zdravstvene dejavnosti, ki uporabljajo tkiva in celice za zdravljenje ljudi,
hranijo podatke iz Priloge VI Direktive 2006/86/ES vsaj 30 let z uporabo
ustreznega in berljivega pomnilniškega medija.
(10) Ustanova za tkiva in celice in donorski center, ki
pridobivata tkiva in celice od umrlega darovalca za več ustanov hkrati,
zagotavljata ustrezen sistem sledljivosti za celoten postopek pridobivanja in
za vsa odvzeta tkiva.
4. člen
(zahteve za uvožena tkiva)
Vsa uvožena tkiva in celice imajo zagotovljeno sledljivost v
skladu s tem pravilnikom. Ustanove za tkiva in celice, ki imajo dovoljenje za
dejavnost shranjevanja in razdeljevanja za uvožena tkiva in celice iz tretjih
držav, zagotovijo sistem sledljivosti v skladu s tem pravilnikom.
II. ENOTNA EVROPSKA KODA
5. člen
(obveznost uporabe)
(1) Vsi imetniki dovoljenja za opravljanje dejavnosti
sledijo enotnemu sistemu označevanja tkiv in celic z uporabo enotne evropske
kode v okviru dovoljenega obsega dejavnosti.
(2) Podrobnejša navodila za uporabo enotne evropske kode
v soglasju z Javno agencijo Republike Slovenije za zdravila in medicinske
pripomočke (v nadaljnjem besedilu: Agencija) pripravi Slovenija-transplant in
jih objavi na svoji spletni strani.
(3) Ustanove za tkiva in celice v zvezi z uporabo enotne
evropske kode izpolnjujejo naslednje minimalne zahteve:
1.     
dodelijo enotno evropsko kodo vsem tkivom in celicam, za katere se
zahteva uporaba te kode, najpozneje pred razdeljevanjem za zdravljenje ljudi;
2.     
dodelijo identifikacijsko zaporedje darovanja po pridobitvi tkiv in
celic, ko jih prejmejo od organizacije za pridobivanje ali ko tkiva in celice
uvozijo od dobavitelja iz tretje države, ki vključuje:
- 
EU-kodo ustanove za tkiva, kot je navedena v EU-kompendiju ustanov za
tkiva in
- 
edinstveno številko darovanja, ki se dodeli centralno na nacionalni
ravni. V primeru združevanja tkiv in celic se končnemu izdelku dodeli nova
identifikacijska številka darovanja, kadar je to dovoljeno. Sledljivost
posameznih darovanj zagotovi ustanova za tkiva, v kateri se izvaja združevanje;
3.     
ne spreminjajo identifikacijskega zaporedja darovanja, ko je enkrat
dodeljeno tkivom in celicam, danih v uporabo, razen če je treba popraviti
napako v kodiranju. Za vsak popravek je potrebna ustrezna dokumentacija;
4.     
uporabijo EUTC in ustrezne številke izdelkov iz tkiv in celic, vključene
v EU-kompendij izdelkov iz tkiv in celic, najpozneje pred njihovo razdelitvijo
za zdravljenje ljudi;
5.     
uporabijo ustrezno številko podskupine lotov in datum izteka roka
uporabnosti. Za tkiva in celice brez opredeljenega roka uporabnosti je datum
izteka roka uporabnosti LLLLMMDD (leto-mesec-dan) najpozneje po njihovi
razdelitvi za zdravljenje ljudi;
6.     
enotno evropsko kodo neizbrisno in trajno navedejo na nalepki zadevnega
izdelka iz 8. člena tega pravilnika ter v ustrezni priloženi dokumentaciji
najpozneje pred njihovo razdelitvijo za zdravljenje ljudi. Ustanova za tkiva
lahko to nalogo zaupa tretjim osebam, če ustanova za tkiva zagotovi skladnost s
tem pravilnikom, zlasti v zvezi z edinstvenostjo kode. Kadar velikost nalepke
iz 8. člena tega pravilnika onemogoča navedbo enotne evropske kode na njej, se
koda v priloženi dokumentaciji nedvoumno poveže s tkivi in celicami, pakiranimi
s tako nalepko;
7.     
obvestijo pristojne organe, ko:
- 
je treba posodobiti ali popraviti informacije v EU-kompendiju ustanov za
tkiva,
- 
je treba posodobiti EU-kompendij izdelkov iz tkiv in celic,
- 
ustanova za tkiva odkrije primer bistvenega neizpolnjevanja zahtev glede
enotne evropske kode v zvezi s tkivi in celicami, prejetimi od druge ustanove
za tkiva v Evropski uniji;
8.     
sprejmejo potrebne ukrepe v primeru nepravilne uporabe enotne evropske
kode na nalepki iz 8. člena tega pravilnika.
6. člen
(zgradba enotne evropske kode)
(1) Oblika enotne evropske kode mora ustrezati zahtevam,
določenim v Prilogi VII Direktive 2006/86/ES in v tem členu. Zapisana mora biti
v berljivi obliki s prostim očesom, pred njo pa je navedena okrajšava »SEC«.
Natisnjena je z identifikacijskim zaporedjem darovanja in identifikacijskim
zaporedjem izdelka, ki sta ločena z enojnim presledkom ali navedena v dveh
zaporednih vrsticah.
(2) Enotna evropska koda je sestavljena iz:
1.     
identifikacijskega zaporedja darovanja:
- 
edinstvena številka imetnika dovoljenja in
- 
edinstvena številka darovanja, ki se dodeljuje nacionalno po
centraliziranem sistemu, v skladu z navodilom Slovenija-transplant;
2.     
identifikacijskega zaporedja izdelka:
- 
identifikator EUTC,
- 
številka izdelka,
- 
številka podskupine lotov in
- 
datum izteka roka uporabnosti.
(3) Struktura enotne evropske kode je v Prilogi VII
Direktive 2006/86/ES.
(4) Ne glede na prvi odstavek tega člena je ob »SEC«
dovoljena uporaba sistemov ISBT128 in kode izdelkov za vzporedno označevanje.
7. člen
(izjeme)
Enotna evropska koda se ne uporablja za:
-       
reproduktivne celice pri darovanju med partnerjema,
-       
tkiva in celice, ki se razdelijo neposredno prejemniku za takojšnjo
uporabo, v skladu z zakonom,
-       
tkiva in celice, uvožene v Evropsko unijo v nujnih primerih, ki jih
odobrijo neposredno pristojni organi, v skladu s predpisom, ki ureja kakovost
in varnost človeških tkiv in celic,
-       
tkiva in celice, kadar ta tkiva in celice ostanejo v istem centru in
-       
tkiva in celice, uvožene v Evropsko unijo, ko ta tkiva in celice
ostanejo v istem centru od uvoza do zdravljenja, pod pogojem, da center zajema
ustanovo za tkiva z akreditacijo, imenovanjem, odobritvijo ali dovoljenjem za
izvajanje uvoznih dejavnosti.
8. člen
(označevanje tkiv in celic)
(1) Donorski centri neposredno ob odvzemu vsa
pridobljena tkiva in celice in vse spremljajoče vzorce označijo z nalepko, ki
vsebuje informacije o identifikaciji darovalca ali enolično identifikacijsko
kodo darovanja ter vrsto odvzetega tkiva in celice.
(2) Če velikost pakiranja dopušča, so na nalepki iz
prejšnjega odstavka tudi naslednje:
-       
datum in čas darovanja,
-       
opozorilo v primeru infektivnosti ali druge biološke ogroženosti,
-       
uporabljeni dodatki in materiali pri odvzemu, ki imajo lahko vpliv na
uporabo,
-       
v primeru darovanja za lastno uporabo tudi oznaka »samo za avtologno«.
(3) Kadar darovanju neposredno sledi presaditev, je na
nalepki iz tega člena tudi identifikacijska oznaka prejemnika.
(4) Če velikost nalepke na pakiranju tkiv in celic ne
zadošča, donorski center zagotovi, da so podatki zabeleženi na dokumentu, ki
spremlja odvzeta tkiva in celice.
III. INFORMACIJSKI SISTEM IN POROČANJE
9. člen
(osrednji informacijski sistem)
(1) Slovenija-transplant vzdržuje in posodablja osrednji
informacijski sistem in izvaja strokovne naloge, vezane na vodenje evidenc v
skladu z zakonom, ki ureja pridobivanje in presaditev delov človeškega telesa
zaradi zdravljenja.
(2) Osrednji informacijski sistem omogoča sledljivost
tkiv in celic ter materialov, ki prihajajo v stik s tkivi in celicami,
zagotavlja preglednost dejavnosti, razpoložljivost tkiv in celic za zdravljenje
pacientov ter koordinacijo transplantacijske dejavnosti, vodenje čakalnih
seznamov, dodeljevanje in izmenjavo tkiv in celic, nadzor nad pravilnostjo
vnosa podatkov za namen poročanja ter spremljanja dejavnosti in vodenja
statistike.
(3) Slovenija-transplant vodi osrednji informacijski
sistem na podlagi sprotnih in letnih poročil, ki mu jih posredujejo donorski centri,
ustanove za tkiva in celice ter uporabniki tkiv in celic. Z osrednjim
informacijskim sistemom Slovenija-transplant vodi, analizira, spremlja ter v
skladu s prejšnjim odstavkom nadzira in načrtuje darovanje in porabo tkiv in
celic za namen zdravljenja. Slovenija-transplant, donorski centri, tkivne
banke, ustanove za tkiva in celice ter uporabniki tkiv in celic sklenejo
dogovor, v katerem določijo način in obseg poročanja.
(4) Slovenija-transplant vzpostavi, upravlja in
zagotavlja varnost osrednjega informacijskega sistema, s pomočjo katerega donorski
centri, tkivne banke, ustanove za tkiva in celice ter uporabniki tkiv in celic
posredujejo poročila iz prejšnjega odstavka.
10. člen
(sprotno poročanje)
Pooblaščene organizacije Slovenija-transplant posredujejo sprotna
poročila v osmih dneh od dneva odvzema, obdelave, shranjevanja, dodeljevanja,
razdeljevanja, uporabe za zdravljenje, uničenja, uvoza in izvoza ter vnosa in
iznosa tkiv in celic.
11. člen
(letno poročilo)
(1) Pooblaščena organizacija posreduje
Slovenija-transplant letno poročilo do 15. januarja tekočega leta za
preteklo leto in ga objavi na svoji spletni strani.
(2) Slovenija-transplant do 31. marca tekočega leta
pripravi skupno letno poročilo, pripravljeno na podlagi poročil iz prejšnjega
odstavka, ki ga pošlje Agenciji in objavi na svoji spletni strani.
(3) Skupno letno poročilo vsebuje poleg statističnih
podatkov o letnem obsegu dejavnosti tudi podatke o izvajanju sistema kakovosti
in uvedenih izboljšavah.
12. člen
(uporaba podatkov iz osrednjega informacijskega sistema)
(1) Podatki iz osrednjega informacijskega sistema se
uporabljajo izključno za namen, določen s tem pravilnikom.
(2) Slovenija-transplant lahko podatke iz prejšnjega
odstavka posreduje tudi za izobraževalne in raziskovalne namene. Podatki se
lahko posredujejo oziroma uporabijo v obliki, ki ne razkrije identitete
posameznikov.
IV. PREHODNA IN KONČNI DOLOČBI
13. člen
(prehodno obdobje)
(1) Tkiva in celice, ki se hranijo na dan
29. oktober 2016, so izvzete iz obveznosti v zvezi z enotno evropsko kodo,
če se tkiva in celice sprostijo v uporabo v Evropski uniji v petih letih po
navedenem datumu in pod pogojem, da se popolna sledljivost zagotavlja na
primerljiv način znotraj vsake ustanove za tkiva in celice.
(2) Za tkiva in celice, ki se še naprej hranijo in so
sproščeni v uporabo šele po izteku petletnega obdobja iz prejšnjega odstavka in
za katere uporaba enotne evropske kode ni mogoča, zlasti ker se tkiva in celice
hranijo globoko zamrznjeni, ustanove za tkiva uporabijo postopke, ki se
uporabljajo za izdelke z majhnimi nalepkami, kot je določeno v 6. točki
5. člena tega pravilnika.
14. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
sledljivosti človeških tkiv in celic ter izdelkov in materialov, ki prihajajo v
stik s tkivi in celicami (Uradni list RS, št. 70/08 in 17/15).
15. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-116/2017
Ljubljana, dne 12. junija 2018
EVA 2016-2711-0018
Milojka Kolar Celarc l.r.
Ministrica
za zdravje