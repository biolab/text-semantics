1. člen
Ta pravilnik določa način in pogoje prevoza in pokopa
posmrtnih ostankov oseb, umrlih za nalezljivo boleznijo, in mednarodni prevoz
posmrtnih ostankov oseb iz Republike Slovenije v druge države ali iz drugih
držav v Republiko Slovenijo ali čez Republiko Slovenijo, v skladu z Zakonom o
ratifikaciji Sporazuma o prevozu trupel (Uradni list RS – Mednarodne pogodbe,
št. 18/98).
2. člen
Prevoz posmrtnih ostankov se opravi na podlagi listine o
prijavi smrti.
3. člen
Posmrtni ostanki se morajo prepeljati z avtomobilom za prevoz
posmrtnih ostankov (v nadaljnjem besedilu: furgon) v transportni, neprepustni
krsti, ki je sestavljena iz zunanje lesene krste in neprodušno zacinjene
notranje krste iz cinka ali katerega koli drugega samorazkrojljivega materiala.
Če je bil vzrok smrti nalezljiva bolezen, je treba posmrtne ostanke zaviti še v
mrtvaški prt, prepojen z antiseptično raztopino.
4. člen
(1) Prevoz posmrtnih ostankov z avtobusom, avtomobilom ali
tovornjakom je dovoljen samo, če se ne vozijo hkrati z njimi potniki ali drug
tovor in, če so posmrtni ostanki odpremljeni v skladu z 2. in 3. členom
tega pravilnika.
(2) Prevoz posmrtnih ostankov z ladjo je dovoljen v
ločenem prostoru, ki za potnike ni dostopen in se v njem ne prevažajo druge
stvari.
(3) Prevoz posmrtnih ostankov po železnici je dovoljen v
posebnem zaprtem vagonu. Če so posmrtni ostanki v furgonu, se smejo prevažati
tudi na odprtem železniškem vagonu.
(4) Prevoz posmrtnih ostankov z letalom je dovoljen v
prostoru, ki je ločen od prostora za potnike in prtljago.
5. člen
(1) Prevoz posmrtnih ostankov iz Republike Slovenije v
namembno državo ali iz namembne države v Republiko Slovenijo ali čez ozemlje
Republike Slovenije je dovoljen, če so posmrtni ostanki v nepropustni krsti,
katere notranjost vsebuje vpojno snov.
(2) Krsta iz prejšnjega odstavka mora biti:
-       
sestavljena iz zunanje lesene krste, katere stranice so debele najmanj
20 milimetrov, in neprodušno zacinjene notranje krste iz cinka ali katerega
koli drugega samorazkrojljivega materiala ali
-       
enojna krsta iz lesa, katere stranice so debele najmanj 30 milimetrov,
obložena s plastjo cinka ali katerega koli drugega samorazkrojljivega
materiala.
(3) Če se posmrtni ostanki prevažajo z letalom, mora
biti krsta opremljena z napravo, ki vzpostavlja ravnovesje med notranjim in
zunanjim pritiskom ali imeti zagotovila o odpornosti, kot jih priznava za
ustrezna pristojni organ države odprave.
(4) Če je bil vzrok smrti nalezljiva bolezen, je treba
posmrtne ostanke zaviti še v mrtvaški prt, prepojen z antiseptično raztopino.
6. člen
(1) Posmrtne ostanke mora med prevozom v Republiko
Slovenijo spremljati posebna potna listina (v nadaljnjem besedilu: posmrtni
potni list), ki jo izda pristojni organ države odprave.
(2) Posmrtni potni list za prevoz posmrtnih ostankov iz
Republike Slovenije v namembno državo izda Zdravstveni inšpektorat Republike
Slovenije. Posmrtni potni list je sestavljen v slovenskem jeziku in v enem od
uradnih jezikov Evropske unije.
(3) Zdravstveni inšpektorat Republike Slovenije izda
posmrtni potni list na podlagi dokumentacije, ki jo predloži izvajalec pogrebne
dejavnosti in ki obsega:
1.     
vlogo za izdajo posmrtnega potnega lista,
2.     
listino o prijavi smrti, ki jo je izpolnil mrliški oglednik,
3.     
kopijo osebnega dokumenta in
4.     
pisno izjavo izvajalca pogrebne dejavnosti, ki je kot Priloga 1 sestavni
del tega pravilnika, o tem, da:
- 
so bili posmrtni ostanki položeni v krsto, ki ustreza zahtevam iz
prejšnjega člena,
- 
krsta vsebuje samo posmrtne ostanke osebe, za katero se bo izdal
posmrtni potni list in osebne predmete, ki naj bi se pokopali ali kremirali
skupaj s posmrtnimi ostanki.
7. člen
(1) Posmrtni potni list mora vsebovati podatke, ki so na
obrazcu, ki je kot Priloga 2 sestavni del tega pravilnika. Vzrok smrti mora
biti naveden v slovenskem jeziku in z numerično kodo Svetovne zdravstvene
organizacije (v nadaljnjem besedilu: WHO) Mednarodne klasifikacije bolezni. Če
se vzrok smrti iz razlogov poklicne tajnosti ne navede, mora biti med prevozom
priloženo potrdilo o vzroku smrti v zapečateni kuverti in predloženo pristojnemu
organu v namembni državi. Zapečatena kuverta, ki ima zunanjo oznako zaradi
identifikacije, se trdno pripne k posmrtnemu potnemu listu.
(2) Posmrtni potni list ni potreben za mednarodni prevoz
žare s posmrtnimi ostanki osebe.
(3) Če namembna država izrecno zahteva izdajo posmrtnega
potnega lista tudi za prevoz žare, ga Zdravstveni inšpektorat Republike
Slovenije izda na podlagi listine o kontrolnem mrliškem pregledu izvajalca
upepelitve.
8. člen
Posmrtne ostanke osebe, ki je umrla zaradi nalezljive
bolezni, se kremira ali pa se pokop opravi v transportni krsti.
KONČNI DOLOČBI
9. člen
Z dnem uveljavitve tega pravilnika preneha veljati Pravilnik o
prevozu, pokopu, izkopu in prekopu posmrtnih ostankov (Uradni list RS,
št. 70/97 in 61/11).
10. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-73/2017
Ljubljana, dne 15. septembra 2017
EVA 2017-2711-0052
Milojka Kolar Celarc l.r.
Ministrica
za zdravje

Priloga 1: Izjava o
izpolnjevanju pogojev za izdajo posmrtnega potnega lista
Priloga 2: Posmrtni
potni list