1. člen
Ta pravilnik določa podrobnejše lastnosti
naložb premoženja prvega pokojninskega sklada, pravila za razpršitev teh naložb
in pravila za usklajenost teh naložb z obveznostmi iz naslova zavarovanj.
2. člen
Premoženje prvega pokojninskega sklada
obsega:
1.    
premoženje, ki pripada policam dodatnega
pokojninskega zavarovanja prvega pokojninskega sklada v obdobju, preden
zavarovanci izpolnijo pogoje za pridobitev pravice do mesečne pokojninske
rente;
2.    
kritni sklad prvega pokojninskega sklada.
3. člen
Kritni sklad prvega pokojninskega sklada je
ločeno premoženje, namenjeno kritju obveznosti prvega pokojninskega sklada iz
naslova izplačil mesečnih pokojninskih rent, ki se oblikuje z izločitvijo iz
premoženja iz prve točke 2. člena tega pravilnika, ko zavarovanec izpolni
pogoje za pridobitev mesečne pokojninske rente.
4. člen
(1) Premoženje iz 1. točke 2. člena tega
pravilnika lahko predstavljajo naslednje vrste naložb:
1.    
vrednosti papirji, katerih izdajatelj je
Republika Slovenija, Banka Slovenije, država članica EU, država članica OECD
ali mednarodna finančna organizacija, oziroma vrednostne papirje, za katere
jamči ena od teh oseb;
2.    
vrednostni papirji in enostranska oblikovalna
upravičenja, s katerimi se trguje na organiziranem trgu vrednostnih papirjev v
Republiki Sloveniji;
3.    
vrednostni papirji, s katerimi se trguje na
organiziranem trgu vrednostnih papirjev v državi članici EU ali državi članici
OECD;
4.    
investicijski kuponi vzajemnih skladov oziroma
delnice investicijskih družb, ki svoje premoženje nalagajo izključno v
vrednostne papirje z namenom razpršitve in omejitve tveganj;
5.    
ustrezno zavarovane terjatve iz naslova
upravljanja s premoženjem;
6.    
naložbe v depozite pri banki;
7.    
sredstva na vpoglednem denarnem računu.
(2) Naložbe iz 5. točke prvega odstavka
tega člena obsegajo predvsem ustrezno zavarovane terjatve, nastale v primeru
dogovorjenega obročnega odplačevanja kupnine iz naslova prodaje premoženja.
5. člen
(1) Premoženje iz prve točke 2. člena tega
pravilnika obsega tudi lastniške certifikate, prenesene z računov lastniških
certifikatov posameznih pooblaščenih investicijskih družb, in uslužbenske
certifikate, dokler se ti ne zamenjajo za dodatno in dopolnilno premoženje.
(2) Premoženje iz prve točke 2. člena tega
pravilnika lahko predstavljajo tudi naslednje vrste naložb, pridobljene iz
naslova zamenjave lastniških in uslužbenskih certifikatov prvega pokojninskega
sklada za dodatno in dopolnilno premoženje:
1.    
vrednostni papirji, s katerimi se ne trguje na
organiziranem trgu vrednostnih papirjev;
2.    
kapitalski deleži v gospodarskih družbah;
3.    
nepremičnine in druge stvarne pravice na
nepremičnini (naprimer stavbna pravica),
-  
če so vpisane v zemljiški knjigi oziroma drugi
javni knjigi v Republiki Sloveniji,
-  
če dajejo donos oziroma je v zvezi z njimi
mogoče pričakovati donos, in
-  
je bila nakupna cena določena na podlagi
cenitve cenilca ustrezne stroke oziroma na drug primeren način.
6. člen
Kapitalski sklad prilagaja vrsto,
razpršenost, ročnost, likvidnost in valutno strukturo premoženja iz prve točke
2. člena tega pravilnika, tako da sta izpolnjeni naslednji zahtevi:
1.    
prvi pokojninski sklad je sposoben tekoče
poravnavati obveznosti iz naslova izplačil zavarovalnih vsot v višini odkupnih
vrednosti polic;
2.    
z vsakim prenosom premoženja na kritni sklad je
le-ta usklajen z določbo 8. člena tega pravilnika.
7. člen
(1) Iz premoženja iz 1. točke 2. člena se
na kritni sklad prenese sorazmerni del sredstev, ki ustreza čisti vrednosti premoženja,
ki pripada polici v trenutku, ko imetnik police izpolni pogoje za pridobitev
pravice do mesečne pokojninske rente.
(2) Ob prenosu na kritni sklad mora
vrednost prenesenega premoženja za posamezno polico ustrezati prvemu izračunu
matematičnih rezervacij, določenih v pravilniku za izračun matematičnih
rezervacij.
8. člen
Za naložbe kritnega sklada se smiselno
uporabljajo določbe zakona, ki ureja zavarovalništvo, o naložbah kritnega
sklada.

Pravilnik o podrobnejših lastnostih naložb
premoženja prvega pokojninskega sklada ter o podrobnejših pravilih za
razpršitev teh naložb in njihovo usklajenost (Uradni list RS, št. 51/00)
vsebuje naslednjo končno določbo:
»9. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o podrobnejših lastnostih naložb premoženja Prvega pokojninskega
sklada ter o podrobnejših pravilih za razpršitev teh naložb in njihovo
usklajenost (Uradni list RS, št. 69/02)
vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.