1. člen
(vsebina)
(1) Ta pravilnik določa
kriterije za ugotavljanje obstoja gospodarskega interesa Republike Slovenije za
izdajo vizuma za dolgoročno bivanje tujcu (v nadaljnjem besedilu: gospodarski
interes).
(2) Mnenje, s katerim tujec izkaže
obstoj gospodarskega interesa, se izda za vsa področja gospodarstva.
2. člen
(kriteriji)
Obstoj gospodarskega interesa je izkazan,
če tujec:
-      
izkazuje specializirana znanja in posebne izkušnje, ki so koristne za
slovensko gospodarstvo,
-      
lahko omogoči povečanje poslovnih povezav slovenskega gospodarstva s
tujino ali
-      
lahko omogoči uvajanje in uporabo novih tehnologij, poslovnih modelov
ali znanja v Republiki Sloveniji ali vlaganje kapitala v Republiki Sloveniji
ali širjenje in odpiranje novih tržišč za slovenske proizvode.
3. člen
(dokazila)
(1) Prošnji za izdajo mnenja o
obstoju gospodarskega interesa mora tujec priložiti pisna dokazila, iz katerih
je razvidno, da je izpolnjen eden od kriterijev iz prejšnjega člena.
(2) Kot dokazila iz prejšnjega
odstavka se štejejo predvsem potrdila, poslovni načrti, mnenja in priporočila
podjetij, poslovnih združenj in zbornic.
4. člen
(uveljavitev)
Ta pravilnik začne veljati osmi dan po
objavi v Uradnem listu Republike Slovenije.
Št. 007-119/2012-5
Ljubljana, dne 8. junija 2012
EVA 2012-2130-0037
mag. Radovan Žerjav l.r.
Minister
za gospodarski razvoj in tehnologijo