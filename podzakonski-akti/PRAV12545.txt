1. člen
(vsebina)
Ta pravilnik določa tehnične zahteve za postavitev in uporabo
naprav za samooskrbo z električno energijo iz obnovljivih virov energije.
2. člen
(pomen izrazov)
(1) V tem pravilniku uporabljeni izrazi imajo naslednji
pomen:
a)    
»naprava za samooskrbo z električno energijo iz obnovljivih virov
energije« (v nadaljnjem besedilu: naprava za samooskrbo) je naprava, ki
proizvaja električno energijo z izrabo sončne, vetrne ali vodne energije, in
naprava za soproizvodnjo toplote in električne energije, ki kot primarni vir
uporablja obnovljive vire energije in je priključena na notranjo
nizkonapetostno električno inštalacijo stavbe;
b)    
»otočni režim obratovanja naprave« ja način delovanja naprave za
samooskrbo, ko naprava proizvaja električno energijo za potrebe stavbe, merilno
mesto stavbe pa je ločeno od distribucijskega omrežja električne energije (v
nadaljnjem besedilu: distribucijsko omrežje).
(2) Ostali izrazi imajo enak pomen kot so določeni v
Energetskem zakonu (Uradni list RS, št. 17/14 in 81/15; v nadaljnjem
besedilu: EZ-1), Uredbi o samooskrbi z električno energijo iz obnovljivih virov
energije (Uradni list RS, 97/15) in aktu, ki določa sistemska navodila za
obratovanje distribucijskega omrežja električne energije.
3. člen
(varnostne zahteve)
(1) Naprava za samooskrbo mora izpolnjevati varnostne
zahteve iz Priloge 1, ki je sestavni del tega pravilnika.
(2) Naprava za samooskrbo, ki izkorišča energijo sonca,
mora zaradi preprečitve električnega udara, v vsakem trenutku omogočati izklop
iz distribucijskega omrežja in zagotavljati, da je v napravi za samooskrbo v
izključenem stanju zagotovljena mala napetost (ELV), ki je največ 50 V
izmenične napetosti oziroma največ 120 V enosmerne napetosti.
4. člen
(izklop naprave)
Naprava za samooskrbo se mora v primeru izpada
distribucijskega omrežja ali zaznave prekoračitve predpisanih napetostnih in
frekvenčnih mej v distribucijskem omrežju avtomatsko izklopiti in ne sme
oddajati električne energije v distribucijsko omrežje. Po izklopu naprave za
samooskrbo morajo biti izpolnjene varnostne zahteve iz drugega odstavka
3. člena tega pravilnika.
5. člen
(otočno delovanje naprave)
Ne glede na določbo prejšnjega člena tega pravilnika, lahko
naprava za samooskrbo v primeru izpada distribucijskega omrežja ali zaznave
prekoračitve predpisanih napetostnih in frekvenčnih mej distribucijskega
omrežja obratuje v otočnem režimu obratovanja pod pogojem, da je zagotovljena
ločitev celotne nizkonapetostne električne napeljave stavbe od distribucijskega
omrežja.
6. člen
(merilno mesto)
Merilno mesto je opremljeno z dvosmernim merilnim števcem, ki
omogoča beleženje četrturne dinamike odjema in oddaje ter ima funkcijo
daljinskega odčitavanja.

Priloga:
Varnostne zahteve za napravo za samooskrbo

Pravilnik tehničnih zahtevah naprav za
samooskrbo z električno energijo iz obnovljivih virov energije (Uradni list RS,
št. 1/16) vsebuje naslednjo končno določbo:
»7. člen
(začetek veljavnosti)
Ta pravilnik začne veljati 15. januarja 2016.«.

Pravilnik o spremembi Pravilnika tehničnih
zahtevah naprav za samooskrbo z električno energijo iz obnovljivih virov
energije (Uradni list RS, št. 46/18) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.