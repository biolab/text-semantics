I. SPLOŠNA DOLOČBA
Vsebina
1. člen
(1) Ta pravilnik podrobneje ureja program,
način izvedbe in potek rednega strokovnega izobraževanja izvršiteljev (v
nadaljnjem besedilu: program izobraževanja) ter program, pogoje in način
obveznega opravljanja preizkusa znanja izvršitelja (v nadaljnjem besedilu:
preizkus znanja).
(2) Določbe tega pravilnika o obveznosti
izobraževanja in opravljanja preizkusov znanja veljajo tudi za namestnike
izvršiteljev.
II. IZOBRAŽEVANJE IZVRŠITELJEV
Načrtovanje in priprava izobraževanja
2. člen
Izvajanje izobraževanja izvršiteljev
načrtuje in pripravlja ministrstvo, pristojno za pravosodje (v nadaljnjem
besedilu: ministrstvo), ki mora v sodelovanju z zbornico izvršiteljev:
1.    
pripraviti letni program izobraževanja;
2.    
določiti izvajalce izobraževanja, ki izpolnjujejo pogoje iz 4. člena
tega pravilnika;
3.    
zagotoviti ustrezne tehnične in učne pripomočke za izvedbo
izobraževanja;
4.    
zagotoviti ustrezne prostore in opremo za teoretično in praktično
izvedbo izobraževanja;
5.    
razpisati in izvesti najmanj tri strokovno teoretične in eno strokovno
praktično obliko izobraževanja letno.
Program izobraževanja
3. člen
(1) Program izobraževanja sprejme
ministrstvo na predlog zbornice izvršiteljev najkasneje do 15. decembra za
naslednje leto.
(2) Ministrstvo mora pred sprejemom
programa o predvideni vsebini in oblikah izobraževanja pridobiti mnenje
Vrhovnega sodišča Republike Slovenije.
(3) Program izobraževanja obsega oblike in
vsebine izobraževanja v skladu z določbami 7. člena tega pravilnika, izvajalce
posameznih oblik izobraževanja in okvirni čas, trajanje ter predvideni potek in
kraj izobraževanja.
(4) Program izobraževanja se objavi na
spletnih straneh ministrstva in posreduje zbornici izvršiteljev in Vrhovnem
sodišču Republike Slovenije. Zbornica izvršiteljev posreduje program vsem
izvršiteljem.
Pogoji za izvajalce izobraževanja
4. člen
(1) Izvajalci izobraževanja morajo biti
strokovnjaki s področij iz 7. člena tega pravilnika, ki izpolnjujejo naslednje
pogoje:
-      
imajo najmanj VII. stopnjo izobrazbe;
-      
so objavljali strokovne vsebine ali uspešno
delovali v praksi v zadevah, ki so predmet izobraževanja;
-      
podpišejo soglasje o sodelovanju v programu
izobraževanja izvršiteljev.
(2) Izvajalci izobraževanja so lahko tudi
pravne osebe, ki za posamezno obliko izobraževanja zagotovijo sodelovanje
strokovnjakov iz prejšnjega odstavka.
Obveščanje
5. člen
(1) Izvajalec izobraževanja mora najmanj en
mesec pred izvedbo posamezne oblike izobraževanja pisno obvestiti vse
izvršitelje, zbornico izvršiteljev in ministrstvo o času, kraju in trajanju
izobraževanja, programu izobraževanja, imenih predavateljev ter ceni
izobraževanja za posameznega udeleženca, s priloženim opisom okvirnih vsebin in
načina ter poteka izobraževanja.
(2) Izvajalec izobraževanja lahko na
posameznih oblikah izobraževanja omogoči udeležbo zainteresirani strokovni
javnosti pod pogoji, ki jih sam določi.
Nadzor ministrstva
6. člen
(1) Ministrstvo opravlja nadzor nad
izvajanjem izobraževanja izvršiteljev.
(2) Ministrstvo lahko na predlog zbornice
izvršiteljev ali po lastni odločitvi spremeni ali dopolni program izobraževanja
vedno, kadar meni, da bi to bilo smotrno za seznanitev z novimi ali
spremenjenimi predpisi, za učinkovito delovanje izvršiteljev ali za odpravo
ugotovljenih pomanjkljivosti ali težav pri njihovem delu.
Vsebina izobraževanja
7. člen
Izobraževanje obsega znanja in praktično
usposobljenost o:
-      
pravni ureditvi v Republiki Sloveniji v delu,
ki je povezan s področjem dela izvršiteljev, določbami predpisov, teorijo in
sodno prakso s področja izvršilnega postopka in postopka zavarovanja;
-      
predpisih s področja financ in davčnih
obveznosti;
-      
poslovanju s sodobnimi plačilnimi in
vrednostnimi instrumenti;
-      
sodobnih metodah komunikacijskih in
informacijskih poti;
-      
tehničnih in varnostnih normah;
-      
situacijskih in psiholoških ocenah;
-      
samozaščitnih ukrepih.
Evidenca izobraževanja
8. člen
(1) Evidenco izobraževanja izvršiteljev
vodi Zbornica izvršiteljev.
(2) Evidenca iz prejšnjega odstavka
vsebuje:
-      
vsebino in trajanje posameznih oblik
izobraževanja;
-      
izvajalce posameznih oblik izobraževanja;
-      
izvršitelje in namestnike izvršiteljev, ki so
se udeležili posameznih oblik izobraževanja.
(3) Zbornica posreduje podatke iz evidence
ministrstvu na njegovo zahtevo, najmanj pa enkrat letno.
(4) Zbornica izvršiteljev izda Izvršitelju
na njegovo zahtevo potrdilo o opravljenem izobraževanju.
Obveznost izobraževanja
9. člen
(1) Obveznost izobraževanja izvršitelja
obsega dolžnost udeležiti se vseh izobraževalnih oblik, določenih s programom
iz 3. člena tega pravilnika.
(2) Če se izvršitelj iz razlogov višje sile
ne more udeležiti posamezne oblike izobraževanja, lahko to nadomesti z udeležbo
na drugem ustreznem strokovnem izobraževanju za isto področje.
(3) O utemeljenosti razlogov in ustreznosti
nadomestitve odloča ministrstvo.
Stroški izobraževanja
10. člen
(1) Stroške izobraževanja nosi posamezen
izvršitelj po ceni, ki jo določi izvajalec izobraževanja.
(2) Soglasje k ceni daje ministrstvo po
predhodnem mnenju zbornice izvršiteljev.
III. OPRAVLJANJE PREIZKUSA ZNANJA
Obveznost opravljanja preizkusa
znanja
11. člen
Izvršitelji so dolžni vsako četrto leto po
imenovanju opraviti preizkus znanja po programu, pod pogoji in na način, ki jih
določa ta pravilnik.
Program preizkusa znanja
12. člen
(1) Preizkus znanja obsega preverjanje
znanj iz naslednjih področij:
1.    
Državni organi, sodišča in drugi pravosodni organi (spremembe v pravni
ureditvi):
- 
ustavna ureditev in organizacija državne
uprave;
- 
organizacija in vrste sodišč;
- 
pristojnosti sodišč;
- 
sodni red;
- 
notariat;
- 
odvetništvo;
- 
državno pravobranilstvo.
2.    
Uporaba določb izvršilnega postopka pri delu izvršitelja:
-  
pristojnosti, pravice in obveznosti sodišča,
izvršitelja, strank, udeležencev in drugih oseb v postopku;
-  
poslovanje izvršitelja (splošno, vročanje,
pooblastila, izvršilna sredstva, poročanje in obračunavanje stroškov, nadzor);
-  
odprava nepravilnosti pri opravljanju izvršbe
in zavarovanja;
-  
upravna izvršba in zavarovanje ter izvršba in
zavarovanje v upravnem sporu;
-  
izvršba po posebnih upravnih postopkih (carinski,
davčni);
-  
drugi postopki, v katerih izvršitelji
opravljajo posamezna dejanja;
-  
pisarniško poslovanje, vodenje evidenc.
3.    
Materialni predpisi, ki urejajo:
- 
status izvršiteljev, njihovih namestnikov in
pomočnikov;
- 
statusno-pravno ureditev upnikov in dolžnikov;
- 
poslovne deleže, delnice in vrednostne papirje;
- 
obligacijska razmerja v izvršilnem postopku in
postopku zavarovanja;
- 
stvarnopravna razmerja v izvršilnem postopku in
postopku zavarovanja;
- 
vodenje računovodstva, predpisi s področja
finančnega in davčnega poslovanja.
(2) Ministrstvo za pravosodje tekoče vodi
seznam pravnih virov in obvezne literature, ki pomaga izvršitelju za pripravo
na preizkus znanja.
(3) Seznam iz prejšnjega odstavka je na
vpogled na sedežu ministrstva in pri zbornici izvršiteljev ter se objavita na
njunih spletnih straneh.
(4) Če se pravna ureditev posameznih
področij izpita spremeni ali dopolni, mora izvršitelj poznati vsebino novih
predpisov, ki so bili objavljeni vsaj 60 dni pred dnem izdaje odločbe, s katero
se dovoli pristop k preizkusu znanja.
Izpitna komisija
13. člen
(1) Izvršitelj opravlja preizkus znanja
pred tričlansko izpitno komisijo, sestavljeno iz predsednika in dveh članov.
(2) Člane izpitne komisije in zapisnikarja
imenuje minister, pristojen za pravosodje (v nadaljnjem besedilu: minister).
(3) Sestavo izpitne komisije, dan, uro in
kraj opravljanja preizkusa znanja določi minister.
(4) Člani izpitne komisije morajo imeti
najmanj VII. stopnjo izobrazbe pravne smeri in opravljen pravniški državni
izpit. Zapisnikar mora imeti najmanj V. stopnjo izobrazbe.
(5) Predsedniku in članom izpitne komisije
ter zapisnikarju pripada povračilo stroškov v zvezi z delom v izpitni komisiji,
nagrada pa le, če se preizkusi znanja izvajajo izven rednega delovnega časa.
Višino nagrade določi minister z odredbo.
Funkcija predsednika izpitne komisije
in zapisnikarja
14. člen
(1) Predsednik izpitne komisije je dolžan
skrbeti za pravilnost poteka preizkusa znanja.
(2) Zapisnikar vodi zapisnik o poteku
preizkusa znanja in opravlja druge administrativno-tehnične naloge za izpitno
komisijo.
Odločba o opravljanju preizkusa
znanja
15. člen
V odločbi, s katero ministrstvo naloži
izvršitelju opravljanje preizkusa znanja, se določi dan, ura in kraj
opravljanja preizkusa ter sestava izpitne komisije. Odločba se pošlje
izvršitelju najmanj tri mesece pred iztekom roka iz 287. člena zakona o izvršbi
in zavarovanju.
Opravljanje preizkusa znanja
16. člen
(1) Preizkus znanja izvršitelja se opravi z
ustnim izpitom.
(2) Na izpitu izvršitelj odgovarja na vprašanja,
ki jih postavljajo izpraševalci po programu, določenem v tem pravilniku. Izpit
lahko traja največ dve uri.
Uspeh preizkusa znanja
17. člen
(1) Uspeh izvršitelja ocenjuje izpitna
komisija tako, da po ločenih opisnih ocenah iz vsakega dela preizkusa znanja po
12. členu tega pravilnika ugotovi enotno oceno “preizkus znanja je opravil(a)“
ali “preizkusa znanja ni opravil(a)“. Preizkus znanja je opravljen, če so vsi
deli pozitivno ocenjeni.
(2) Rezultat preizkusa znanja razglasi
predsednik izpitne komisije ob navzočnosti članov izpitne komisije,
zapisnikarja in izvršitelja, takoj po končanem celotnem preizkusu.
Potrdilo o opravljenem preizkusu
znanja
18. člen
(1) Izvršitelju, ki je preizkus znanja
opravil, se izda potrdilo o opravljenem preizkusu.
(2) V potrdilu se navede, da je izvršitelj
opravil preizkus znanja izvršitelja v skladu s tem pravilnikom.
(3) Potrdilo podpišeta minister in
predsednik izpitne komisije.
(4) Potrdilo o opravljenem preizkusu znanja
se izda v dveh izvodih, od katerih prejme enega izvršitelj, drugi pa ostane v
spisu ministrstva.
Ponavljanje preizkusa znanja
19. člen
(1) Izvršitelj, ki ni uspešno opravil le
enega dela izpita iz 12. člena tega pravilnika, ponavlja samo ta del v roku, ki
ga določi izpitna komisija in ne sme biti krajši od petnajstih dni niti daljši
od enega meseca. Ponovitev se ne šteje kot ponavljanje preizkusa znanja. Če
ponovitve ne opravi uspešno, se šteje, da preizkusa znanja ni opravil.
(2) Izvršitelj, ki preizkusa znanja ni
opravil, ga sme ponoviti le enkrat v roku, ki ga določi izpitna komisija in ne
sme biti krajši od enega meseca niti daljši od treh mesecev.
Odstop od preizkusa znanja
20. člen
(1) Če izvršitelj določenega dne ne
pristopi k opravljanju ali ponovitvi preizkusa znanja, ali če odstopi, ko je že
začel opravljati preizkus, se šteje, da preizkusa ni opravil.
(2) Izvršitelju, ki iz opravičenih razlogov
ne pristopi k opravljanju ali ponovitvi preizkusa znanja, ministrstvo na njegov
predlog z odločbo določi nov rok za opravljanje preizkusa znanja pred izpitno
komisijo, če je le možno, v enaki sestavi.
(3) Predlog mora biti vložen pisno najmanj
tri dni pred izpitnim rokom, če ga iz posebej utemeljenih razlogov v tem roku
ni mogoče vložiti, pa takoj, ko razlogi prenehajo.
Zapisnik o preizkusu znanja
21. člen
(1) O poteku preizkusa znanja se za vsakega
izvršitelja posebej vodi zapisnik, ki mora vsebovati ime in priimek ter naslov
izvršitelja, sestavo komisije, datum preizkusa, izpitna vprašanja, ločene ocene
posameznih delov izpita ter skupno oceno preizkusa znanja.
(2) Zapisnik podpišejo predsednik izpitne
komisije, člani izpitne komisije in zapisnikar.
Stroški preizkusa znanja
22. člen
Izvršitelj na podlagi izstavljenega računa
plača stroške preizkusa znanja skladno s cenikom, ki ga določi minister v
skladu s predpisi, ki urejajo postopke za izvrševanje proračuna. Izvršitelj
mora pred pristopom k preizkusu znanja predložiti dokazilo o plačilu.
Spis o izvršiteljih
23. člen
Za vsakega izvršitelja se vodi spis, ki
vsebuje odločbo iz 15. člena tega pravilnika, zapisnik o preizkusu znanja in
potrdilo o opravljenem preizkusu znanja.
Evidenca o opravljanju preizkusov
znanja
24. člen
Ministrstvo vodi evidenco preizkusov znanja
za izvršitelje, ki vsebuje:
-      
zaporedno številko,
-      
priimek in ime izvršitelja,
-      
datum in kraj rojstva,
-      
datum imenovanja izvršitelja,
-      
številko spisa izvršitelja,
-      
stopnjo izobrazbe,
-      
datum opravljanja preizkusov znanja,
-      
uspeh preizkusov znanja.

Pravilnik o strokovnem izobraževanju ter
programu, pogojih in načinu opravljanja preizkusov znanja izvršiteljev (Uradni
list RS, št. 15/03)
vsebuje naslednjo prehodno in končno določbo:
»IV. PREHODNA IN KONČNA DOLOČBA
Program
izobraževanja
25. člen
Program izobraževanja za leto 2003 ministrstvo
sprejme, objavi in posreduje v skladu z določbami tega pravilnika najkasneje v
treh mesecih po njegovi uveljavitvi.
Uveljavitev
pravilnika
26. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o strokovnem izobraževanju ter programu, pogojih in načinu opravljanja
preizkusov znanja izvršiteljev (Uradni list RS, št. 71/10) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.