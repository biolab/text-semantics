I. SPLOŠNO
1.     
Ta sklep določa splošne pogoje in pravila glede sklepanja poslov, s
katerimi Banka Slovenije izvaja denarno politiko in politiko deviznega tečaja
(v nadaljevanju: posli), in sicer:
- 
pogoje, ki jih morajo izpolnjevati nasprotne stranke pri sklepanju
poslov z Banko Slovenije, 
- 
kriterije za določanje primernega finančnega premoženja za zavarovanje
terjatev Banke Slovenije,
- 
oblike zavarovanja terjatev Banke Slovenije z uporabo sklada finančnega
premoženja,
- 
način vrednotenja sklada finančnega premoženja, ukrepe za obvladovanje
tveganj ter postopke pri poplačilu terjatev Banke Slovenije iz finančnega
premoženja,
- 
storitve Banke Slovenije v zvezi z izplačili donosov iz  finančnega
premoženja.
Zavarovanje in poplačilo terjatev Banke Slovenije po tem
sklepu se izvaja v skladu z zakonom, ki ureja finančna zavarovanja.
2.     
Podrobnejši pogoji, ki jih morajo izpolnjevati nasprotne stranke za
sklepanje določenih poslov z Banko Slovenije, se določijo v posameznih
ponudbah, ki jih izda Banka Slovenije na podlagi sklepov Sveta Banke Slovenije
ali sklepov guvernerja Banke Slovenije.
II. NASPROTNE STRANKE
3.     
Nasprotne stranke pri poslih iz prve točke tega sklepa so lahko:
- 
banka ali hranilnica s sedežem v Republiki Sloveniji, ki ima dovoljenje
Banke Slovenije za opravljanje bančnih storitev,
- 
podružnica tuje banke v Republiki Sloveniji, ki ima dovoljenje Banke
Slovenije za ustanovitev,
- 
podružnica banke države članice Evropske unije v Republiki Sloveniji, ki
je v skladu z zakonom, ki ureja bančništvo, pooblaščena opravljati bančne
storitve na območju Republike Slovenije.
4.     
Nasprotna stranka, ki nima dovoljenja Banke Slovenije za opravljanje
bančnih storitev v tujih valutah, ne more biti nasprotna stranka pri poslih iz
prve točke tega sklepa, ki se sklepajo v tujem denarju.
III. KRITERIJI PRIMERNOSTI
FINANČNEGA PREMOŽENJA
5.     
Banka Slovenije določi listo primernega finančnega premoženja, ki ga
nasprotne stranke lahko uporabljajo za zavarovanje terjatev Banke Slovenije.
Vsakokrat veljavna lista primernega finančnega premoženja se objavi na spletni strani
Banke Slovenije.
6.     
Na listo primernega finančnega premoženja so lahko uvrščeni:
- 
dolgoročni depozit pri Banki Slovenije,
- 
tolarski blagajniški zapisi Banke Slovenije,
- 
blagajniški zapisi Banke Slovenije v tujem denarju in
- 
dolžniški vrednostni papirji ostalih izdajateljev.
7.     
Banka Slovenije uvrsti dolžniške vrednostne papirje ostalih izdajateljev
na listo primernega finančnega premoženja, če:
- 
so izdani kot nematerializirani vrednostni papirji v KDD – Centralni klirinško
depotni družbi, d.d., Ljubljana;
- 
kotirajo na organiziranem trgu v Sloveniji;
- 
so denominirani v tolarjih ali evrih;
- 
so izdani s strani Republike Slovenije ali pravne osebe s sedežem v
Republiki Sloveniji;
- 
so prosto prenosljivi;
- 
imajo fiksen, brezpogojni znesek glavnice;
- 
imajo kupon, ki ne more povzročiti negativnega denarnega toka;
- 
zagotavljajo imetniku vrednostnega papirja pravico do izplačila donosov,
ki ni podrejena pravici imetnika drugih dolžniških instrumentov istega
izdajatelja;
- 
izpolnjujejo zahteve glede kreditne bonitete, pri čemer se upošteva tudi
jamstva Republike Slovenije in ostalih finančno trdnih garantov, ki imajo sedež
v Republiki Sloveniji. Najnižja sprejemljiva bonitetna ocena izdajatelja ali
garanta je A- oziroma A3 ene izmed naslednjih bonitetnih agencij: Fitch, Moody's
ali Standard & Poor's. Garancija je sprejemljiva le, če je izdana za
izplačilo vseh zneskov do zapadlosti vrednostnega papirja, je brezpogojna,
nepreklicna in plačljiva na prvi poziv. Primernost garancije mora biti potrjena
s strani Banke Slovenije, razen v primeru, da je garant Republika Slovenija.
8.     
Ne glede na 5. točko tega sklepa nasprotna stranka za zavarovanje
terjatev Banke Slovenije ne more uporabiti primernega finančnega premoženja, ki
je uvrščeno na listo primernega finančnega premoženja, če:
- 
je sama izdajatelj/dolžnik ali garant za obveznosti iz primernega
finančnega premoženja (v nadaljevanju: izdajatelj) ali
- 
je izdajatelj institucija, s katero ima nasprotna stranka tesne
povezave.
9.     
Šteje se, da je nasprotna stranka z izdajateljem v tesni povezavi, če je
izpolnjen vsaj eden izmed naslednjih pogojev:
- 
nasprotna stranka ima v lasti 20% ali več izdajateljevega kapitala;
- 
eno ali več podjetij, v katerem(‑ih)
ima nasprotna stranka v lasti večino kapitala, ima(-jo) v lasti 20% ali več izdajateljevega
kapitala;
- 
nasprotna stranka in eno ali več podjetij, v katerem(-ih) ima nasprotna
stranka v lasti večino kapitala, ima(-jo) skupaj v lasti 20% ali več
izdajateljevega kapitala;
- 
izdajatelj ima v lasti 20% ali več kapitala nasprotne stranke;
- 
eno ali več podjetij, v katerem(-ih) ima izdajatelj v lasti večino
kapitala, ima(-jo) v lasti 20% ali več kapitala nasprotne stranke;
- 
izdajatelj in eno ali več podjetij, v katerem(-ih) ima izdajatelj v
lasti večino kapitala, ima(-jo) skupaj v lasti 20% ali več kapitala nasprotne
stranke;
- 
tretja oseba ima v lasti večino kapitala nasprotne stranke in večino
izdajateljevega kapitala, in sicer bodisi neposredno ali posredno prek enega
ali več podjetij, v katerem(-ih) ima ta tretja oseba v lasti večino kapitala.
10.  
Določbe 8. točke ne veljajo v primeru tesne povezave med nasprotno
stranko in Republiko Slovenijo.
11.  
Nasprotna stranka mora takoj obvestiti Banko Slovenije, če v zvezi z
določenim primernim finančnim premoženjem, ki se vodi v skladu finančnega
premoženja za to nasprotno stranko, obstaja ali nastane tesna povezava z izdajateljem
tega finančnega premoženja.
IV. ZAVAROVANJE TERJATEV BANKE
SLOVENIJE
12.  
Nasprotna stranka mora za zavarovanje vseh terjatev Banke Slovenije, ki
izhajajo iz poslov iz prve točke tega sklepa, zagotoviti maksimalno zastavno
pravico v korist Banke Slovenije na primernem finančnem premoženju (poglavje III)
tako, da posamezni finančni instrument v celoti jamči za poplačilo katerekoli
obstoječe ali bodoče terjatve Banke Slovenije, ki izhaja iz posla iz prve točke
tega sklepa (brez določitve najvišjega zneska do katerega jamči za poplačilo zastavljeno
finančno premoženje).
13.  
Banka Slovenije za posamezno nasprotno stranko vodi evidenco primernega
finančnega premoženja, na katerem je skladno z 12. točko vzpostavljena
maksimalna zastavna pravica v korist Banke Slovenije (sklad finančnega premoženja).
Če nasprotna stranka zagotovi maksimalno zastavno pravico v
korist Banke Slovenije na finančnem premoženju, ki ni uvrščeno na listo primernega
finančnega premoženja, se to finančno premoženje ne vodi v skladu finančnega
premoženja. Banka Slovenije na takem finančnem premoženju izbriše maksimalno
zastavno pravico.
14.  
Tolarski blagajniški zapisi Banke Slovenije, dolgoročni depozit pri
Banki Slovenije in dolžniški vrednostni papirji ostalih izdajateljev se lahko
uvrstijo v sklad finančnega premoženja naslednji delovni dan po izdaji oziroma
vplačilu.
Blagajniški zapisi Banke Slovenije v tujem denarju, ki se
vpisujejo prvič, se lahko uvrstijo v sklad finančnega premoženja drugi delovni
dan (doma in v tujini) po prejemu vplačila, v primeru ponovnega vpisa pa od
dneva valutacije ponovnega vpisa.
Blagajniški zapisi Banke Slovenije v tujem denarju so lahko
uvrščeni v sklad finančnega premoženja do vključno četrtega delovnega dne (doma
in v tujini) pred dospelostjo, v primeru ponovnega vpisa pa do vključno
zadnjega dne pred dospelostjo.
Vse ostalo primerno finančno premoženje je lahko uvrščeno v
sklad finančnega premoženja do vključno zadnjega dne pred dospelostjo.
15.  
Vrednost sklada finančnega premoženja je enaka skupni vrednosti
primernega finančnega premoženja, ki se vodi v skladu finančnega premoženja in
se določa v skladu s pravili vrednotenja finančnega premoženja (poglavje V).
16.  
Nasprotna stranka mora ves čas zagotavljati, da je vrednost sklada
finančnega premoženja enaka ali večja od vsote terjatev Banke Slovenije, ki so
zavarovane s primernim finančnim premoženjem v skladu finančnega premoženja.
Banka Slovenije primerja vrednost sklada finančnega premoženja
posamezne nasprotne stranke in vsoto terjatev Banke Slovenije do te nasprotne
stranke.
17.  
Nasprotna stranka lahko kadarkoli poveča sklad finančnega
premoženja tako, da v korist Banke Slovenije zagotovi
maksimalno zastavno pravico na dodatnem primernem finančnem premoženju skladno
z 12. točko tega sklepa.
18.  
Nasprotna stranka mora obvezno povečati sklad finančnega premoženja, če
prejme poziv Banke Slovenije za povečanje sklada (poziv h kritju). Banka
Slovenije pozove nasprotno stranko h kritju, če vsota terjatev Banke Slovenije,
ki so zavarovane s primernim finančnim premoženjem v skladu finančnega
premoženja, preseže vrednost sklada finančnega premoženja.
Nasprotna stranka mora na podlagi poziva h kritju povečati sklad
finančnega premoženja tako, da je vrednost sklada večja ali najmanj enaka vsoti
terjatev Banke Slovenije.
19.  
Sklad finančnega premoženja se zmanjša s prenehanjem maksimalne zastavne
pravice, ki je vzpostavljena v korist Banke Slovenije na primernem finančnem
premoženju.
Banka Slovenije izbriše maksimalno zastavno pravico, ki je
vzpostavljena v njeno korist:
-       
na zahtevo nasprotne stranke, če zaradi zmanjšanja vrednosti sklada
finančnega premoženja ni kršena 16. Točka tega sklepa;
-       
brez zahteve nasprotne stranke, če je finančno premoženje, ki se vodi v
skladu finančnega premoženja, izločeno iz liste primernega finančnega
premoženja ali se ugotovi obstoj tesne povezave.
V primeru iz druge alinee prejšnjega odstavka Banka Slovenije
izbriše maksimalno zastavno pravico na finančnem premoženju, ki je vpisana v
njeno korist, najkasneje v roku 20 dni.
20.  
Banka Slovenije lahko v posameznih primerih določi, da se za zavarovanje
njenih terjatev uporabi finančno premoženje izven sklada finančnega premoženja
ter določi drugačen način zavarovanja teh terjatev.
V. VREDNOTENJE PRIMERNEGA
FINANČNEGA PREMOŽENJA
21.  
Banka Slovenije dnevno vrednoti finančno premoženje, ki ga vodi v skladu
finančnega premoženja, in določa vrednost sklada finančnega premoženja
posamezne nasprotne stranke.
O vrednosti sklada finančnega premoženja Banka Slovenije
enkrat dnevno obvesti nasprotno stranko. Banka Slovenije lahko obvestilo o
vrednosti sklada finančnega premoženja nasprotni stranki na njeno zahtevo
posreduje tudi večkrat na dan.
22.  
Banka Slovenije vrednoti primerno finančno premoženje ob upoštevanju
meril za vrednotenje in ukrepov za obvladovanje tveganj.
a) Merila za vrednotenje
primernega finančnega premoženja
23.  
Osnova za vrednotenje primernega finančnega premoženja, izdanega s
strani Banke Slovenije, je nominalna vrednost tega premoženja.
Osnova za vrednotenje dolžniških vrednostnih papirjev drugih
izdajateljev je tržna vrednost teh vrednostnih papirjev. Banka Slovenije za
dolžniške vrednostne papirjev drugih izdajateljev določi vir za določitev cene,
pri vsakem od teh virov pa določi najbolj reprezentativno ceno. Če cene na trgu
po presoji Banke Slovenije ne odražajo dejanske vrednosti lahko Banka Slovenije
za vrednotenje dolžniških vrednostnih papirjev drugih izdajateljev uporabi
teoretično vrednotenje.
24.  
Nominalna vrednost finančnega premoženja, ki je izražena v EUR ali USD,
se preračuna v tolarje po srednjem tečaju Banke Slovenije za EUR oziroma po
srednjem tečaju Banke Slovenije za USD.
25.  
Blagajniški zapisi Banke Slovenije v tujem denarju se v primeru
unovčenja, od vključno tretjega delovnega dne (doma in v tujini) pred dnevom
dospelosti dalje, vrednotijo po ceni nič.
Ostalo primerno finančno premoženje se po ceni nič vrednoti
od vključno dneva dospelosti dalje.
26.  
V primeru, da se za finančno premoženje, ki je v skladu finančnega
premoženja ugotovi, da je izločeno iz liste primernega finančnega premoženja
ali se ugotovi obstoj tesne povezave, se ga takoj vrednoti po ceni nič.
b) Ukrepi za obvladovanje tveganj
27.  
Z ukrepi za obvladovanje tveganj Banka Slovenije zmanjšuje tveganja
finančne izgube v primeru, če bi svoje terjatve do nasprotne stranke poplačala
z unovčenjem finančnega premoženja, ki se vodi v skladu finančnega premoženja (poglavje
VI).
28.  
Pri vrednotenju finančnega premoženja se upoštevajo odbitki. Vrednost
finančnega premoženja, ki se določi v skladu, se zmanjša za določen odstotek
(odbitek).
29.  
Banka Slovenije lahko uporabi še naslednje ukrepe za obvladovanje
tveganj:
- 
Določitev začetnega kritja za posamezno nasprotno stranko: Banka
Slovenije lahko od nasprotne stranke zahteva zagotovitev začetnega kritja.
Nasprotna stranka mora v tem primeru zagotoviti povečanje sklada finančnega
premoženja tako, da je njegova vrednost najmanj enaka vsoti terjatev Banke
Slovenije, povečani za vrednost zahtevanega začetnega kritja.
- 
Določitev limitov izpostavljenosti: Banka Slovenije lahko določi limite
izpostavljenosti nasprotne stranke do posameznih izdajateljev finančnega
premoženja, ki se vodi v skladu finančnega premoženja.
- 
Dodatne garancije: Banka Slovenije lahko pogojuje sprejem določenega
primernega finančnega premoženja z dodatnimi garancijami finančno stabilnih
subjektov.
- 
Izločitev iz liste primernega finančnega premoženja: Banka Slovenije
lahko določeno finančno premoženje izloči iz uporabe za zavarovanje svojih
terjatev tako, da ga kadarkoli izloči iz liste primernega finančnega
premoženja.
VI. POPLAČILO TERJATEV BANKE
SLOVENIJE
30.  
Če nasprotna stranka ob dospelosti ne poplača obveznosti do Banke
Slovenije, ki so zavarovane z maksimalno zastavno pravico na primernem
finančnem premoženju, se lahko Banka Slovenije takoj poplača v višini dospelih
terjatev, bodisi s prodajo finančnega premoženja, bodisi s prilastitvijo finančnega
premoženja, ki se vodi v skladu finančnega premoženja.
31.  
Banka Slovenije za poplačilo svojih dospelih terjatev prosto izbere finančno
premoženje, ki se vodi v skladu finančnega premoženja.
32.  
Banka Slovenije se poplača na naslednji način:
- 
v primeru blagajniških zapisov v tujem denarju se Banka Slovenije
poplača s prilastitvijo blagajniških zapisov, katerih vrednost zadošča za
poplačilo zapadlih terjatev. Pri vrednotenju zaradi poplačila se upošteva
teoretična vrednost blagajniških zapisov v tujem denarju na dan prilastitve, preračunana
v SIT po nakupnem tečaju Banke Slovenije za EUR oziroma nakupnem tečaju Banke
Slovenije za USD;
- 
v primeru tolarskih blagajniških zapisov oziroma dolgoročnega depozita
pri Banki Slovenije se Banka Slovenije poplača s prilastitvijo tolarskih
blagajniških zapisov oziroma dolgoročnih depozitov, katerih vrednost zadošča za
poplačilo dospelih terjatev. Pri vrednotenju tolarskih blagajniških zapisov
oziroma dolgoročnih depozitov zaradi poplačila se upošteva teoretična vrednost
na dan poplačila;
- 
v primeru poplačila iz dolžniških vrednostnih papirjev ostalih
izdajateljev, Banka Slovenije te vrednostne papirje na primeren način
izvensodno proda in se poplača iz prejete kupnine.
33.  
Če banka ne poveča sklada finančnega premoženja v skladu s pozivom h
kritju (18. točka), se vse nedospele terjatve Banke Slovenije, ki so zavarovane
z maksimalno zastavno pravico na finančnem premoženju, ki se vodi v skladu
finančnega premoženja, štejejo za dospele in se lahko poplačajo v skladu s
pravili iz 30. do 32. točke.
VII. STORITVE BANKE SLOVENIJE V
ZVEZI Z IZPLAČILI DONOSOV IZ FINANČNEGA PREMOŽENJA
34.  
Banka Slovenije je edini upravičenec do donosov iz finančnega
premoženja, na katerem je vzpostavljena maksimalna zastavna pravica v njeno
korist.
Donosi iz finančnega premoženja so glavnica in obresti, ki
jih ob dospelosti izplača izdajatelj finančnega premoženja.
35.  
Na dan izplačila donosov iz finančnega premoženja Banka Slovenije
preveri vrednost sklada finančnega premoženja, zmanjšano za vrednost donosov,
glede na vsoto terjatev Banke Slovenije, ki so zavarovane s finančnim premoženjem,
ki se vodi v skladu.
Če vrednost sklada finančnega premoženja, zmanjšana za
vrednost donosov, presega vsoto terjatev Banke Slovenije, Banka Slovenije še
isti dan nasprotni stranki izplača donose iz finančnega premoženja.
Če je vrednost sklada finančnega premoženja, zmanjšana za
vrednost donosov, nižja kot vsota terjatev Banke Slovenije, Banka Slovenije
izvede poziv h kritju (točka 18). Banka Slovenije izplača donose iz finančnega
premoženja nasprotni stranki šele, ko nasprotna stranka poveča vrednost sklada
finančnega premoženja tako, da je vrednost sklada, zmanjšana za vrednost
donosov, najmanj enaka vrednosti vsote terjatev Banke Slovenije do nasprotne stranke.
V primeru, ko je nasprotna stranka zagotovila maksimalno zastavno
pravico v korist Banke Slovenije na tujem finančnem premoženju, Banka Slovenije
izplača donose iz tega finančnega premoženja nasprotni stranki za račun zastavitelja,
če so izpolnjeni pogoji iz drugega oziroma tretjega odstavka te točke.
VIII. ZARAČUNAVANJE NADOMESTIL
IN STROŠKOV
36.  
Banka Slovenije lahko z vsakokrat veljavno Tarifo Banke Slovenije določi
nadomestila, ki jih zaračunava nasprotnim strankam za opravljanje storitev
povezanih z uporabo finančnega premoženja za zavarovanje terjatev Banke
Slovenije ter storitev v zvezi z izplačili donosov iz finančnega premoženja.
37.  
Banka Slovenije zaračuna nasprotni stranki stroške, ki jih je v zvezi z
izvajanjem storitev upravljanja s finančnim premoženjem nasprotne stranke
morala poravnati Banka Slovenije drugim institucijam (npr. KDD) v skladu s tarifami,
ki jih določajo te institucije.
VIII. TEHNIČNA NAPOTILA
38.  
Banka Slovenije obvesti nasprotne stranke o podrobnejših pogojih in
postopkih v zvezi z uporabo finančnega premoženja za zavarovanje terjatev Banke
Slovenije.
IX. KAZNI IN SANKCIJE
39.  
Banka Slovenije v primeru kršitve tega sklepa in Tehničnih navodil za
uporabo finančnega premoženja za zavarovanje terjatev Banke Slovenije zoper
nasprotno stranko uveljavi ukrepe v zvezi z uresničevanjem denarne politike, predpisane
z Zakonom o Banki Slovenije.
X. PREHODNE DOLOČBE
40.  
Z uveljavitvijo tega sklepa preneha veljati Sklep o splošnih pravilih
pri sklepanju poslov, s katerimi Banka Slovenije izvaja denarno politiko in
politiko deviznega tečaja (Uradni list RS, št. 34/04 in 77/04).
41.  
Kjer se veljavni predpisi oziroma ponudbe Banke Slovenije sklicujejo na
banke in hranilnice v tem sklepu, se po uveljavitvi tega sklepa šteje, da
veljajo za nasprotne stranke po tem sklepu.
XI. KONČNE DOLOČBE
42.  
Ta sklep začne veljati naslednji dan po objavi v Uradnem listu Republike
Slovenije.
43.  
Ta sklep velja do dneva uvedbe eura kot valute Republike Slovenije.
Ljubljana, dne 21. junija 2006
Predsednik
Sveta Banke Slovenije
Mitja Gaspari l.r.