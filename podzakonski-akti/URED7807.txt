1. člen
(vsebina)
S to uredbo se določajo pristojni organi za izvajanje Uredbe
(EU) št. 648/2012 Evropskega parlamenta in Sveta z dne 4. julija 2012 o
izvedenih finančnih instrumentih OTC, centralnih nasprotnih strankah in
repozitorijih sklenjenih poslov (UL L št. 201 z dne 27. 7. 2012, str.
1), zadnjič spremenjene z Delegirano uredbo Komisije (EU) 2017/979 z dne
2. marca 2017 o spremembi Uredbe (EU) št. 648/2012 Evropskega parlamenta
in Sveta o izvedenih finančnih instrumentih OTC, centralnih nasprotnih strankah
in repozitorijih sklenjenih poslov v zvezi s seznamom izvzetih subjektov (UL L
št. 148, z dne 10. 6. 2017, str. 1), (v nadaljnjem besedilu: Uredba
648/2012/EU), način opravljanja nadzora nad izvajanjem Uredbe 648/2012/EU ter
nadzorni ukrepi in kazenske določbe v zvezi z izvajanjem Uredbe 648/2012/EU.
2. člen
(opredelitve izrazov)
Izrazi, uporabljeni v tej uredbi, imajo enak pomen kot
izrazi, opredeljeni v Uredbi 648/2012/EU.
3. člen
(pristojni organi)
(1) Organi, pristojni za nadzor nad izvajanjem Uredbe
648/2012/EU in te uredbe, so Agencija za trg vrednostnih papirjev, Banka
Slovenije in Agencija za zavarovalni nadzor (v nadaljnjem besedilu: pristojni
organi).
(2) Agencija za trg vrednostnih papirjev je pristojna za
izvajanje Uredbe 648/2012/EU in te uredbe v zvezi z:
-       
investicijskimi podjetji in borznoposredniškimi družbami, za nadzor nad
katerimi je pristojna v skladu z zakonom, ki ureja trg finančnih instrumentov,
če se v skladu z Uredbo 648/2012/EU štejejo za finančne nasprotne stranke;
-       
družbami za upravljanje in investicijskimi skladi, ki jih te upravljajo,
za nadzor nad katerimi je pristojna v skladu z zakonom, ki ureja investicijske
sklade in družbe za upravljanje, če se v skladu z Uredbo 648/2012/EU štejejo za
finančne nasprotne stranke;
-       
investicijskimi skladi, ki jih upravljajo upravljavci alternativnih
investicijskih skladov (v nadaljnjem besedilu: AIS), ki imajo dovoljenje
oziroma so registrirani upravljavci AIS v skladu z zakonom, ki ureja
upravljavce alternativnih investicijskih skladov, če se v skladu z Uredbo
648/2012/EU štejejo za finančne nasprotne stranke,
-       
vzajemnimi pokojninskimi in krovnimi pokojninskimi skladi, za nadzor nad
katerimi je pristojna na podlagi zakona, ki ureja pokojninsko in invalidsko
zavarovanje, če se v skladu z Uredbo 648/2012/EU štejejo za finančne nasprotne
stranke, in
-       
osebami, ki se v skladu z Uredbo 648/2012/EU štejejo za nefinančne
nasprotne stranke.
(3) Banka Slovenije je pristojna za izvajanje Uredbe
648/2012/EU in te uredbe v zvezi s:
-       
kreditnimi institucijami, za nadzor nad katerimi je pristojna v skladu z
zakonom, ki ureja bančništvo, če se v skladu z Uredbo 648/2012/EU štejejo za
finančne nasprotne stranke, in
-       
upravljavci vzajemnih pokojninskih skladov in krovnih pokojninskih
skladov, ki so banke, za nadzor nad katerimi je pristojna na podlagi zakona, ki
ureja pokojninsko in invalidsko zavarovanje, če se v skladu z Uredbo
648/2012/EU štejejo za finančne nasprotne stranke.
(4) Agencija za zavarovalni nadzor je pristojna za
izvajanje Uredbe 648/2012/EU in te uredbe v zvezi z:
-       
zavarovalnicami in pozavarovalnicami, za nadzor nad katerimi je
pristojna v skladu z zakonom, ki ureja zavarovalništvo, če se v skladu z Uredbo
648/2012/EU štejejo za finančne nasprotne stranke, in
-       
upravljavci pokojninskih skladov, oblikovanih kot kritni skladi ter
skupine kritnih skladov, ki so pokojninske družbe ali zavarovalnice, za nadzor
nad katerimi je pristojna na podlagi zakona, ki ureja pokojninsko in invalidsko
zavarovanje, če se v skladu z Uredbo 648/2012/EU štejejo za finančne nasprotne
stranke.
(5) Agencija za trg vrednostnih papirjev je pristojna za
izdajanje dovoljenj centralno nasprotnim strankam (v nadaljnjem besedilu: CNS)
ter izvajanje Uredbe 648/2012/EU in te uredbe v zvezi s CNS.
4. člen
(sodelovanje pristojnih organov in sodelovanje z drugimi
organi)
(1) Pri izvajanju Uredbe 648/2012/EU in te uredbe
pristojni organi med seboj sodelujejo ter si izmenjujejo obvestila in
informacije.
(2) Agencija za trg vrednostnih papirjev je odgovorna za
usklajevanje, sodelovanje in izmenjavo informacij s pristojnimi organi držav
članic, Evropsko komisijo, Evropskim organom za vrednostne papirje in trge (v
nadaljnjem besedilu: ESMA), Evropskim bančnim organom (v nadaljnjem besedilu:
EBA) in zadevnimi članicami Evropskega sistema centralnih bank (v nadaljnjem
besedilu: ESCB) v skladu z Uredbo 648/2012/EU.
(3) Banka Slovenije takoj, ko je to mogoče, sporoči
Agenciji za trg vrednostnih papirjev informacije o sprejetih odredbah, sklepih
in odločbah Banke Slovenije na podlagi te uredbe ali Uredbe 648/2012/EU. Če je
te informacije v skladu z Uredbo 648/2012/EU treba poslati pristojnim organom
držav članic, Evropski komisiji, ESMA, EBA ali zadevnim članicam ESCB, Agencija
za trg vrednostnih papirjev te informacije pošlje pristojnim organom držav
članic, Evropski komisiji, ESMA, EBA ali zadevnim članicam ESCB.
(4) Agencija za zavarovalni nadzor takoj, ko je to
mogoče, sporoči Agenciji za trg vrednostnih papirjev informacije o sprejetih
odločitvah Agencije za zavarovalni nadzor na podlagi te uredbe ali Uredbe
648/2012/EU. Če je te informacije v skladu z Uredbo 648/2012/EU treba poslati
pristojnim organom držav članic, Evropski komisiji, ESMA, EBA ali zadevnim
članicam ESCB, Agencija za trg vrednostnih papirjev te informacije pošlje
pristojnim organom držav članic, Evropski komisiji, ESMA, EBA ali zadevnim
članicam ESCB.
5. člen
(način opravljanja nadzora)
(1) Pristojni organi opravljajo nadzor nad izvajanjem
Uredbe 648/2012/EU in te uredbe:
1.     
s spremljanjem, zbiranjem in preverjanjem objavljenih informacij in
poročil ter obvestil oseb, ki morajo po Uredbi 648/2012/EU in tej uredbi ali
drugih predpisih v zvezi z Uredbo 648/2012/EU poročati pristojnemu organu,
2.     
s pridobivanjem informacij in opravljanjem pregledov poslovanja v skladu
z 21. členom Uredbe 648/2012/EU,
3.     
z izrekanjem nadzornih ukrepov iz 6. člena te uredbe.
(2) Za odločanje in opravljanje nadzora Agencije za trg
vrednostnih papirjev v posamičnih zadevah se smiselno uporabljajo določbe
zakona, ki ureja delovanje Agencije za trg vrednostnih papirjev.
(3) Za odločanje in opravljanje nadzora Banke Slovenije
v posamičnih zadevah se smiselno uporabljajo določbe zakona, ki ureja
bančništvo.
(4) Za odločanje in opravljanje nadzora Agencije za
zavarovalni nadzor v posamičnih zadevah se smiselno uporabljajo določbe zakona,
ki ureja delovanje Agencije za zavarovalni nadzor.
6. člen
(nadzorni ukrepi pristojnega organa)
(1) Če pristojni organ pri nadzoru ugotovi kršitev
Uredbe 648/2012/EU ali te uredbe, lahko izreče naslednje nadzorne ukrepe:
1.     
odredi ukrepe, potrebne za odpravo ugotovljene kršitve,
2.     
izreče globo v skladu z 8. členom te uredbe.
(2) Za izrekanje nadzornih ukrepov Agencije za trg
vrednostnih papirjev v posamičnih zadevah in za sodno varstvo se smiselno
uporabljajo določbe zakona, ki ureja delovanje Agencije za trg vrednostnih
papirjev.
(3) Za izrekanje nadzornih ukrepov Banke Slovenije v
posamičnih zadevah in za sodno varstvo se smiselno uporabljajo določbe zakona,
ki ureja bančništvo.
(4) Za izrekanje nadzornih ukrepov Agencije za
zavarovalni nadzor v posamičnih zadevah in za sodno varstvo se smiselno
uporabljajo določbe zakona, ki ureja delovanje Agencije za zavarovalni nadzor.
7. člen
(javna objava kršitev)
(1) Pristojni organ v skladu z 12. členom Uredbe
648/2012/EU na svoji spletni strani javno objavi izrečene nadzorne ukrepe in
sankcije zaradi prekrška, ki jih je izrekel zaradi kršitev te uredbe ali Uredbe
648/2012/EU, razen če bi tako razkritje po mnenju pristojnega organa resno
ogrozilo finančne trge ali povzročilo nesorazmerno škodo vpletenim strankam.
(2) Pristojni organ v skladu s prejšnjim odstavkom javno
objavi informacije po končanju postopka z izdajo ukrepa ali sankcije.
(3) Informacije iz prvega odstavka tega člena obsegajo
naslednje podatke:
1.     
o kršitelju:
- 
naziv in sedež pravne osebe;
2.     
o kršitvi:
- 
opis okoliščin in ravnanj, ki pomenijo kršitev te uredbe ali Uredbe
648/2012/EU,
- 
naravo ugotovljenih kršitev;
3.     
izrek odločbe, s katero se postopek konča;
4.     
informacijo o tem, ali je zoper odločbo začet postopek sodnega varstva.
8. člen
(prekrški)
(1) Z globo od 12.000 do 150.000 eurov se za prekršek
kaznuje pravna oseba, ki:
1.     
ne izvede obveznega kliringa v skladu s 4. členom Uredbe 648/2012/EU;
2.     
je CNS in ne sprejme kliringa pogodb o izvedenih finančnih instrumentih
OTC v skladu s 7. členom Uredbe 648/2012/EU;
3.     
je mesto trgovanja in ne omogoči CNS dostopa do podatkov o trgovanju v
skladu z 8. členom Uredbe 648/2012/EU;
4.     
je nasprotna stranka ali CNS in ne poroča ali zagotovi možnosti
poročanja v repozitorij sklenjenih poslov v skladu s prvim odstavkom 9. člena
Uredbe 648/2012/EU;
5.     
je nasprotna stranka in ne vodi pet let po prenehanju pogodb evidence o
vseh pogodbah o izvedenih finančnih instrumentih, ki jih je sklenila, in o vseh
spremembah v skladu z drugim odstavkom 9. člena Uredbe 648/2012/EU;
6.     
je nefinančna nasprotna stranka in ne obvesti ESMA ali Agencije za trg
vrednostnih papirjev v skladu s točko (a) prvega odstavka 10. člena Uredbe
648/2012/EU o pozicijah v izvedenih finančnih instrumentih OTC, ki presegajo
prag kliringa, kot je določen v tretjem odstavku 10. člena Uredbe 648/2012/EU;
7.     
je nefinančna nasprotna stranka in ne upošteva obveznosti kliringa za
prihodnje pogodbe v skladu s 4. členom Uredbe 648/2012/EU, če zavzame pozicijo
v pogodbah o izvedenih finančnih instrumentih, ki v povprečju več kot
30 dni presega prag kliringa, v skladu s točko (b) prvega odstavka 10.
člena Uredbe 648/2012/EU;
8.     
je nefinančna nasprotna stranka in ne opravi kliringa za vse prihodnje
pogodbe iz prvega odstavka 10. člena Uredbe 648/2012/EU v štirih mesecih od
trenutka, ko začne zanjo veljati obveznost kliringa, v skladu s točko (c)
prvega odstavka 10. člena Uredbe 648/2012/EU;
9.     
je finančna ali nefinančna nasprotna stranka in nima vzpostavljenih
ustreznih postopkov in ureditve za merjenje, spremljanje in zmanjševanje
operativnega in kreditnega tveganja nasprotne stranke v skladu s prvim odstavkom
11. člena Uredbe 648/2012/EU;
10.  
je finančna ali nefinančna nasprotna stranka in ne vrednoti dnevno
vrednosti odprtih pogodb v skladu z drugim odstavkom 11. člena Uredbe
648/2012/EU;
11.  
je finančna ali nefinančna nasprotna stranka in nima vzpostavljenih postopkov
obvladovanja oziroma upravljanja tveganja v skladu s tretjim odstavkom 11.
člena Uredbe 648/2012/EU, razen če izpolnjujejo pogoje za izjeme, določene v
11. členu Uredbe 648/2012/EU;
12.  
je finančna nasprotna stranka ter ne razpolaga z ustreznim in sorazmernim
deležem kapitala za upravljanje tveganja v skladu s četrtim odstavkom 11. člena
Uredbe 648/2012/EU;
13.  
je finančna ali nefinančna nasprotna stranka in ne objavi javno
informacije o izvzetju v skladu z enajstim odstavkom 11. člena Uredbe
648/2012/EU.
(2) Z globo od 25.000 do 250.000 eurov se za prekršek
kaznuje pravna oseba, ki se po zakonu, ki ureja gospodarske družbe, šteje za
srednjo ali veliko gospodarsko družbo, ki stori prekršek iz prejšnjega
odstavka.
(3) Z globo od 4.000 do 100.000 eurov se za prekršek
kaznuje samostojni podjetnik posameznik ali posameznik, ki samostojno opravlja
dejavnost, ki stori prekršek iz prvega odstavka tega člena.
(4) Z globo od 500 do 10.000 eurov se za prekršek
kaznuje odgovorna oseba pravne osebe ali samostojnega podjetnika posameznika
ali posameznika, ki samostojno opravlja dejavnost, ki stori prekršek iz prvega
odstavka tega člena.
KONČNI DOLOČBI
9. člen
(prenehanje veljavnosti)
Z dnem uveljavitve te uredbe preneha veljati Uredba o
izvajanju Uredbe (EU) o izvedenih finančnih instrumentih OTC, centralnih
nasprotnih strankah in repozitorijih sklenjenih poslov (Uradni list RS, št.
22/13).
10. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00712-2/2019
Ljubljana, dne 31. januarja 2019
EVA 2018-1611-0069
Vlada Republike Slovenije
Marjan Šarec l.r.
predsednik