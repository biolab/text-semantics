I. SPLOŠNE DOLOČBE
1. člen
(vsebina uredbe)
(1) S to uredbo se v skladu z Zakonom
o odvzemu premoženja nezakonitega izvora (Uradni list RS, št. 91/11; v
nadaljnjem besedilu: zakon) natančneje določajo postopki:
-      
hrambe in upravljanja z začasno zavarovanim, začasno odvzetim in
odvzetim premoženjem nezakonitega izvora;
-      
prodaje premoženja nezakonitega izvora.
(2) Premoženje iz prejšnjega odstavka
se v skladu z zakonom in to uredbo vodi v evidenci začasno zavarovanega,
začasno odvzetega in odvzetega premoženja nezakonitega izvora pri organih,
pristojnih za hrambo, upravljanje oziroma prodajo premoženja nezakonitega
izvora (v nadaljnjem besedilu: pristojni organ) v obliki, z vsebino in na
način, ki ga določa uredba, ki ureja evidence na področju odvzema premoženja
nezakonitega izvora.
2. člen
(pomen izrazov)
(1) Izrazi, uporabljeni v tej uredbi,
imajo naslednji pomen:
1.    
premoženje nezakonitega izvora (v nadaljnjem besedilu: premoženje) je po
določbah zakona začasno zavarovano premoženje, začasno odvzeto premoženje in
odvzeto premoženje nezakonitega izvora, ki vključuje premično premoženje,
nepremično premoženje, lastniške vrednostne papirje in drugo finančno
premoženje ter vsa druga sredstva, ki imajo denarno vrednost;
2.    
lastniški vrednostni papirji pomeni enako kakor v zakonu, ki ureja trg
finančnih instrumentov;
3.    
materializirani vrednostni papirji so tisti, kjer je pravica iz papirja
zapisana na papir ali drug materialni nosilec;
4.    
nematerializirani vrednostni papirji pomeni enako kakor v zakonu, ki
ureja nematerializirane vrednostne papirje;
5.    
pristojni organi so v skladu s 37. členom zakona organi, pristojni za
hrambo in upravljanje zaseženega premoženja:
- 
za lastniške vrednostne papirje v skladu z zakonom, ki ureja trg
finančnih instrumentov, in deleže v gospodarskih družbah, Agencija za
upravljanje kapitalskih naložb Republike Slovenije (v nadaljnjem besedilu:
agencija),
- 
za drugo finančno premoženje ministrstvo, pristojno za finance,
- 
za premičnine Carinska uprava Republike Slovenije (v nadaljnjem
besedilu: CURS),
- 
za nepremičnine, ki so kmetijska zemljišča, kmetije in gozdovi, Sklad
kmetijskih zemljišč in gozdov Republike Slovenije (v nadaljnjem besedilu:
sklad),
- 
za druge nepremičnine Javni nepremičninski sklad Republike Slovenije;
6.    
zamudne obresti pomeni enako kakor v zakonu, ki ureja obligacijska
razmerja, njihova višina pa se določi v skladu z zakonom, ki ureja obrestno
mero zamudnih obresti;
7.    
povezane osebe pomeni enako kakor v zakonu, ki ureja pravice glede
ustrezne vrste premoženja.
(2) Ostali izrazi imajo enak pomen
kakor v zakonu.
3. člen
(splošna pravila hrambe, upravljanja in
prodaje)
(1) Za začasno hrambo premoženja
oziroma predmetov, zaseženih oziroma izročenih po določbah 12. člena zakona, se
smiselno uporabljajo določbe te uredbe, ki veljajo za hrambo ustrezne vrste
premoženja.
(2) Za vrnitev premoženja oziroma
delov premoženja ali posameznih predmetov se glede načina in evidentiranja
izročitve oziroma prevzema, pregleda, ocene vrednosti in drugih potrebnih
ukrepov in dejanj smiselno uporabljajo določbe te uredbe o prevzemu takega
premoženja v hrambo in upravljanje, razen če je s to uredbo za posamezne vrste
premoženja drugače določeno.
(3) Prodajo odvzetega premoženja
nadzoruje organ, pristojen za nadzor nad prodajo zaseženih predmetov in
premoženja, v skladu s podzakonskim aktom, izdanim na podlagi zakona, ki ureja
kazenski postopek, razen če ni s to uredbo določeno drugače.
(4) Podaritev v javno korist namesto
prodaje premoženja ali predmetov se na podlagi odločbe sodišča izvede, če po
posebnem predpisu niso v prostem prometu ali se ne morejo prodati ali bi bila
njihova prodaja povezana z nesorazmernimi stroški, tako da se v skladu s
predpisi o javnih financah brezplačno odstopijo državnim organom in
organizacijam, javnim zavodom, ustanovam ali humanitarnim organizacijam, ki
izkažejo, da premoženje potrebujejo za opravljanje svoje dejavnosti.
(5) Uničenje premoženja se na podlagi
odločbe sodišča izvede, kadar se začasno zavarovano ali začasno odvzeto
premoženje ne proda ali podari v javno korist ali ni v prostem prometu.
Pristojni organ lahko premoženje uniči tudi v primerih, ko bi bili stroški
hrambe, upravljanja, prodaje in drugi stroški v zvezi s premoženjem
nesorazmerni glede na pričakovani izkupiček od prodaje. Uničenje se izvede v
skladu s posebnimi predpisi glede na vrsto zavarovane ali odvzete stvari.
(6) Za hrambo, upravljanje in prodajo
posameznih vrst premoženja, za katere v tej uredbi ni posebnih določb, se
smiselno uporabljajo določbe predpisov, ki veljajo za premoženje, ki je
primerljivo po svoji obliki, vrsti, namenu, načinu uporabe in razpolaganja.
4. člen
(razpolaganje zaradi zagotavljanja pravne
in socialne varnosti)
(1) Razpolaganje z delom premoženja,
ki je osebi, zoper katero se odredi začasno zavarovanje in začasni odvzem
premoženja, omogočeno zaradi plačila stroškov pravne pomoči in socialne
varnosti, se najprej zagotovi iz gotovinskih denarnih sredstev, če ta ne
zadoščajo, pa po vrsti iz drugega finančnega premoženja, premičnin in
nepremičnin, razen če oseba, zoper katero je bil ukrep odrejen, izrecno
predlaga drugačen vrstni red, primeren za dosego zakonskega namena.
(2) Pred odločitvijo o načinu
zagotavljanja razpolaganja iz prejšnjega odstavka mora sodišče pridobiti mnenje
osebe, zoper katero je bilo odrejeno začasno zavarovanje in začasni odvzem
premoženja, s smiselno uporabo določb zakona, ki ureja kazenski postopek,
oziroma zakona, ki ureja izvršbo in zavarovanje, glede prodaje zaseženih
predmetov oziroma premoženja.
5. člen
(ohranjanje vrednosti premoženja)
(1) Kdor v skladu z zakonom in to
uredbo hrani ali upravlja s premoženjem, mora kot dober gospodar skrbeti, da se
vrednost premoženja ne zmanjšuje in da zaradi njegove hrambe ali upravljanja ne
nastajajo nesorazmerni stroški.
(2) Vrednost premoženja se zmanjšuje,
kadar se v krajšem časovnem obdobju pomembno zniža in ni utemeljeno pričakovati,
da se bo srednje- ali dolgoročno prenehala zniževati, zaradi česar tveganje
nadaljevanja trajne izgube vrednosti presega običajno stopnjo za tako vrsto
premoženja.
(3) Nesorazmerni stroški so tisti
pričakovani ali nepričakovani stroški, ki v daljšem časovnem obdobju
kontinuirano bremenijo pristojni organ ali pomembno zmanjšujejo vrednost
premoženja.
(4) Če se vrednost premoženja
zmanjšuje ali če s hrambo premoženja nastajajo nesorazmerni stroški, pristojni
organ ravna v skladu z zakonom.
6. člen
(dolžnost obveščanja in sodelovanja)
(1) Pristojni organ mora sodišče,
državno tožilstvo in druge organe, ki so v skladu z zakonom in drugimi predpisi
pristojni za odločanje o posameznih ukrepih in dejanjih glede premoženja,
obveščati o vseh okoliščinah, ki so pomembne za doseganje namena začasnega
zavarovanja, začasnega odvzema oziroma začasne hrambe, zlasti pa o spremembah
glede premoženja, gibanju njegove vrednosti, stroških, tveganjih in
nevarnostih, povezanih s hrambo, upravljanjem in prodajo.
(2) Sodišče, državno tožilstvo in drug
organ, ki je v skladu z zakonom in drugimi predpisi pristojen za odločanje o
posameznih ukrepih in dejanjih glede premoženja, morajo obveščati pristojni
organ o načrtovanih ukrepih in dejanjih v postopku začasnega zavarovanja, začasnega
odvzema in odvzema premoženja, ki so pomembna za časovni potek izvajanja
njihovih pristojnosti in nalog.
7. člen
(vročanje)
Odločba sodišča in odločba drugega
pristojnega organa, izdana v postopku izvajanja te uredbe, se lastniku začasno
zavarovanega, začasno odvzetega oziroma odvzetega premoženja vročita po
izvršitvi, razen kadar zakon določa drugače.
II. HRAMBA IN UPRAVLJANJE LASTNIŠKIH VREDNOSTNIH PAPIRJEV IN
POSLOVNIH DELEŽEV V GOSPODARSKIH DRUŽBAH
8. člen
(uporaba določb tega poglavja)
Določbe tega poglavja veljajo za hrambo,
upravljanje, prodajo in druge ukrepe, ki se v skladu z zakonom uporabljajo v
postopku začasnega zavarovanja, začasnega odvzema in odvzema premoženja, ki ima
naravo lastniških vrednostnih papirjev oziroma poslovnih deležev v gospodarskih
družbah, če s posamezno določbo te uredbe ni določeno drugače.
9. člen
(odredbe v zvezi z lastniškimi
vrednostnimi papirji)
(1) Odredbe iz tega člena izda
sodišče, če se sklep o začasnem zavarovanju ali sklep o začasnem odvzemu ali
sodba o odvzemu nanašajo na lastniške vrednostne papirje.
(2) Sklep o začasnem zavarovanju,
sklep o začasnem odvzemu in sodba o odvzemu morajo obsegati odredbo o prepovedi
razpolaganja z lastniškimi vrednostnimi papirji.
(3) Sklep o začasnem zavarovanju v
zvezi z lastniškimi materializiranimi vrednostnimi papirji mora obsegati tudi
odredbo o hrambi in upravljanju teh papirjev.
(4) Sklep o začasnem odvzemu
nematerializiranih vrednostnih papirjev in sodba o odvzemu morata obsegati tudi
odredbo o upravljanju lastniških vrednostnih papirjev, če skupni delež
lastniških vrednostnih papirjev, ki so predmet ukrepa zoper isto osebo, v
kapitalu ali delež v članskih pravicah pravnih oseb, znaša več kakor 25
odstotkov.
(5) Sklep o začasnem zavarovanju in
sklep o začasnem odvzemu, ki vsebuje odredbo o upravljanju lastniških
vrednostnih papirjev, ter sodba o odvzemu morajo vsebovati tudi odredbo, da v
času trajanja ukrepa začasnega zavarovanja ali začasnega odvzema zakoniti
imetnik vrednostnih papirjev ne more uresničevati pravic iz vrednostnih
papirjev. Sklep, ki vsebuje odredbo iz prejšnjega odstavka in prejšnjega
stavka, pošlje sodišče tudi izdajatelju lastniškega vrednostnega papirja, če
gre za nematerializirane vrednostne papirje pa tudi klirinško depotni družbi,
ki v centralni register pri računu zakonitega imetnika vpiše dejstvo o začasnem
prenosu izvajanja pravic iz vrednostnega papirja na Republiko Slovenijo,
dejstvo, da pravice v času začasnega prenosa uresničuje agencija, in podlago
prenosa.
(6) Sklep o začasnem zavarovanju ali
sklep o začasnem odvzemu lastniških vrednostnih papirjev ter sodba o odvzemu
lahko obsegajo tudi druge odredbe, s katerimi je mogoče doseči namen začasnega
zavarovanja ali začasnega odvzema oziroma odvzema ob smiselni uporabi pravil o
začasnih odredbah iz zakona, ki ureja izvršbo in zavarovanje.
(7) O prodaji ali podaritvi lastniških
vrednostnih papirjev, ki so predmet ukrepa začasnega zavarovanja ali začasnega
odvzema, odloči sodišče s posebnim sklepom.
10. člen
(zaseg lastniških materializiranih vrednostnih
papirjev)
(1) Zaseg materializiranih vrednostnih
papirjev izvede policija v okviru finančne preiskave in jih izroči pristojnemu
državnemu tožilcu, ki mora nemudoma poslati predlog za začasno zavarovanje in
hrambo pristojnemu sodišču.
(2) Pristojno sodišče izda sklep o
začasnem zavarovanju s hrambo in upravljanjem materializiranih vrednostnih
papirjev, ki mora poleg sestavin iz prejšnjega člena obsegati tudi odločitev,
da se materializirani vrednostni papirji najpozneje v dveh delovnih dneh predajo
v hrambo in upravljanje agenciji.
11. člen
(hramba lastniških materializiranih
vrednostnih papirjev)
(1) Materializirane vrednostne papirje
hrani agencija v sefu.
(2) Za hrambo lahko agencija pooblasti
osebo, ki opravlja storitve hrambe kot poklicno dejavnost.
12. člen
(pogoj za upravljanje lastniških
vrednostnih papirjev)
(1) Agencija upravlja lastniške
vrednostne papirje, če sklep sodišča vsebuje odredbo o upravljanju.
(2) Če je za izvajanje pravic iz
lastniških vrednostnih papirjev v skladu z zakonom ali drugim predpisom
potrebna predložitev papirja ali če je pogoj za uresničevanje pravic iz
lastniških vrednostnih papirjev dejstvo vpisa nematerializiranih vrednostnih
papirjev na računu imetnika računa v centralnem registru na določen presečni
dan, lahko agencija izvaja pravice iz papirja, če pred uveljavljanjem posamezne
pravice iz papirja predloži pristojni osebi oziroma pristojnemu organu sklep o
začasnem zavarovanju ali sklep o začasnem odvzemu iz prejšnjega odstavka ali če
je na ta presečni dan v centralni register vpisano dejstvo, da pravice iz
papirja uresničuje agencija.
13. člen
(upravljanje lastniških vrednostnih
papirjev)
(1) Upravljanje delnic obsega
izvajanje pravic delničarja.
(2) Upravljanje drugih lastniških
vrednostnih papirjev obsega izvajanje pravic imetnika takšnih papirjev.
(3) Šteje se, da se sklep o začasnem
zavarovanju in sklep o začasnem odvzemu nanašata tudi na v času začasnega
odvzema zapadlo pravico do izplačila donosov iz začasno odvzetih lastniških
vrednostnih papirjev in do izplačila ustreznega dela preostalega premoženja po
likvidaciji ali stečaju družbe, ki izvira iz začasno odvzetih lastniških
vrednostnih papirjev, ne glede na to, ali o tem sodišče izrecno odloči.
14. člen
(izvajanje pravic delničarja oziroma
imetnika)
(1) V času, ko traja ukrep začasnega
zavarovanja ali začasnega odvzema lastniških vrednostnih papirjev, je mogoče
izvajati pravice delničarja oziroma imetnika drugih lastniških vrednostnih
papirjev v primerih in pod pogoji, ki so določeni v tem členu.
(2) Agencija izvaja pravice delničarja
z uresničevanjem glasovalnih pravic iz materializiranih vrednostnih papirjev,
ki so predmet ukrepa začasnega zavarovanja, na skupščini družbe, če delež
glasovalnih pravic posameznega delničarja, s katerim upravlja agencija v skladu
z zakonom, dosega vsaj dva odstotka.
(3) Agencija izvaja pravice delničarja
z uresničevanjem glasovalnih pravic iz začasno odvzetih nematerializiranih
vrednostnih papirjev na skupščini družbe.
(4) Agencija izvaja pravice delničarja
z uveljavljanjem v času začasnega zavarovanja ali začasnega odvzema zapadle
pravice delničarja do izplačila donosov in izplačila ustreznega dela
preostalega premoženja po likvidaciji ali stečaju družbe.
(5) Družba nakaže zneske iz prejšnjega
odstavka na ustrezni račun, naveden v 26. členu te uredbe. Agencija na spletnih
straneh objavi za nakazilo potrebne podatke.
(6) Agencija izvaja druge pravice
delničarja, če presodi, da je to nujno za zaščito interesov delničarja.
(7) Agencija izvaja pravice imetnika
drugega lastniškega vrednostnega papirja, če presodi, da je to nujno za zaščito
interesov imetnika. Pri izvajanju pravice do izplačila donosov se smiselno
uporabljajo pravila tega člena, ki veljajo za delnice.
15. člen
(prodaja delnic in drugih lastniških
vrednostnih papirjev)
(1) Agencija proda začasno zavarovane
oziroma začasno odvzete lastniške vrednostne papirje na podlagi posebnega
sklepa sodišča o njihovi prodaji in na način, določen v zakonu, ki ureja
upravljanje kapitalskih naložb Republike Slovenije.
(2) Pri podaji predloga za prodajo
delnic in odločanju o prodaji delnic se šteje, da se vrednost delnic, ki imajo
borzno ceno, zmanjšuje, če se vrednost delnic v krajšem časovnem obdobju
pomembno zniža in ni pričakovati, da bo vrednost srednje- ali dolgoročno
prenehala padati, in tveganja glede na vse pomembne okoliščine, zlasti ob
upoštevanju števila in vrste delnic, ki so predmet ukrepa začasnega zavarovanja
ali začasnega odvzema, zlasti glede na to, ali gre za portfelj delnic in
njegovo vrsto, presegajo tveganja, ki so običajna za te vrste naložb.
(3) Določba prejšnjega odstavka se
smiselno uporablja tudi za druge lastniške vrednostne papirje.
(4) Šteje se, da sklep o začasnem
odvzemu lastniških vrednostnih papirjev velja tudi za kupnino, prejeto od
prodaje lastniških vrednostnih papirjev, ne glede na to, ali je o tem sodišče
izrecno odločilo.
(5) Zneski kupnin se nakažejo na
ustrezni račun, naveden v 26. členu te uredbe.
16. člen
(odredbe v zvezi s poslovnimi deleži v
gospodarskih družbah)
(1) Odredbe, opredeljene v tem členu,
izda sodišče, če se sklep o začasnem zavarovanju oziroma sklep o začasnem
odvzemu nanašata na poslovni delež v gospodarskih družbah.
(2) Sklep o začasnem zavarovanju in
sklep o začasnem odvzemu morata obsegati odredbo o prepovedi razpolaganja s
poslovnim deležem.
(3) Sklep o začasnem odvzemu
poslovnega deleža obsega tudi odredbo o upravljanju poslovnega deleža in to
praviloma, če poslovni delež ali vsota več poslovnih deležev, ki so predmet
ukrepa zoper isto osebo ali s to osebo povezane osebe v isti družbi, znaša več
kakor 25 odstotkov.
(4) Sklep o začasnem odvzemu, ki
vsebuje odredbo o upravljanju poslovnega deleža, mora vsebovati tudi odredbo,
da v času trajanja ukrepa začasnega odvzema družbenik ne more uresničevati
pravic iz poslovnega deleža. Sklep, ki vsebuje odredbo iz tega odstavka, pošlje
sodišče tudi družbi in registrskemu sodišču, ki v sodni register pri poslovnem
deležu vpiše tudi dejstvo o začasnem prenosu izvajanja pravic iz poslovnega
deleža na Republiko Slovenijo, dejstvo, da pravice v času začasnega prenosa
uresničuje agencija, in podlago prenosa.
(5) Sklep o začasnem zavarovanju ali
sklep o začasnem odvzemu poslovnega deleža lahko obsega tudi druge odredbe, s
katerimi je mogoče doseči namen začasnega zavarovanja ali začasnega odvzema ob
smiselni uporabi pravil zakona, ki ureja izvršbo in zavarovanje, o začasnih
odredbah.
(6) O prodaji ali podaritvi poslovnih
deležev, ki so predmet ukrepa začasnega zavarovanja ali začasnega odvzema,
odloči sodišče s posebnim sklepom.
17. člen
(pogoj za upravljanje poslovnega deleža)
Agencija upravlja poslovni delež, če sklep
sodišča vsebuje odredbo o upravljanju.
18. člen
(upravljanje poslovnih deležev)
(1) Upravljanje poslovnih deležev
obsega izvajanje pravic družbenika.
(2) Šteje se, da se sklep o začasnem
odvzemu nanaša tudi na v času začasnega odvzema zapadlo pravico do izplačila
donosov iz začasno odvzetega poslovnega deleža in do izplačila ustreznega dela
preostalega premoženja po likvidaciji ali stečaju družbe, ki izvira iz začasno
odvzetega poslovnega deleža.
19. člen
(izvajanje pravic družbenika)
(1) V času, ko traja ukrep začasnega
odvzema poslovnih deležev, je mogoče izvajati pravice družbenika v primerih in
pod pogoji, ki so določeni v tem členu.
(2) Agencija izvaja pravice družbenika
z uresničevanjem glasovalnih pravic in z uveljavljanjem v času začasnega
odvzema zapadle pravice družbenika do izplačila donosov in izplačila ustreznega
dela preostalega premoženja po likvidaciji ali stečaju družbe.
(3) Družba nakaže zneske iz prejšnjega
odstavka na ustrezni račun, naveden v 26. členu te uredbe. Agencija na spletnih
straneh objavi za nakazilo potrebne podatke.
(4) Agencija izvaja druge pravice
družbenika, če presodi, da je to nujno za zaščito interesov družbenika.
20. člen
(prodaja poslovnega deleža)
(1) Agencija proda začasno zavarovani
oziroma začasno odvzeti poslovni delež na podlagi sklepa sodišča in na način,
določen v zakonu, ki ureja upravljanje kapitalskih naložb Republike Slovenije.
(2) Pri predlogu za prodajo poslovnega
deleža in odločanju o prodaji poslovnega deleža se šteje, da se vrednost
premoženja zmanjšuje le v primeru, če gre za poslovni delež v družbi, katere
osnovni kapital ali celotni kapital, kakor izhaja iz javne objave zadnjega
letnega poročila te družbe, je višji od 500.000 eurov, in če ima hkrati
zmanjševanje vrednosti premoženja značilnosti, opredeljene v tretjem odstavku
tega člena, ter če je bila agencija o tem dejstvu obveščena v skladu s četrtim
odstavkom tega člena.
(3) Šteje se, da se vrednost
poslovnega deleža zmanjšuje, če ima družba v času trajanja ukrepa začasnega
odvzema v zaporednih šestih mesecih izgubo, ki znaša dvakratnik osnovnega
kapitala, ne glede na to, ali jo lahko pokrije v breme rezerv ali prenesenega
dobička, oziroma izgubo, ki znaša 40 odstotkov osnovnega kapitala, ki je ne
more pokriti v breme prenesenega dobička ali rezerv (čista izguba), po podatkih
na zadnji dan šestega zaporednega meseca.
(4) O dejstvih iz prejšnjega odstavka
agencijo obvesti poslovodstvo družbe.
21. člen
(skupna določba glede ugotavljanja deleža
glasovalnih pravic)
Pri ugotavljanju deleža glasovalnih pravic
Republike Slovenije v ciljni družbi v smislu zakona, ki ureja prevzeme, se
delnice, ki jih je Republika Slovenija pridobila začasno na podlagi začasnega
ukrepa v skladu z zakonom, ne upoštevajo.
III. HRAMBA IN UPRAVLJANJE Z DRUGIM FINANČNIM PREMOŽENJEM,
RAZEN DENARNIH SREDSTEV
22. člen
(splošna določba)
(1) Na podlagi določb tega poglavja
ministrstvo, pristojno za finance, prevzame terjatve in drugo finančno
premoženje v skladu z odločbo pristojnega sodišča.
(2) Drugo finančno premoženje po tej
uredbi so terjatve in drugi finančni instrumenti, navedeni v 7. členu Zakona o
trgu finančnih instrumentov (Uradni list RS, št. 108/10 – uradno prečiščeno
besedilo in 78/11).
23. člen
(upravljanje s terjatvami)
(1) Upravljanje s terjatvami pomeni
izterjavo terjatve, izjemoma pa prodajo ali zamenjavo terjatve.
(2) Ministrstvo, pristojno za finance,
na podlagi odredbe sodišča prevzame terjatve, ki jih zavede v svoje evidence.
Terjatve iz prejšnjega odstavka mora izterjati ministrstvo, pristojno za
finance, pri čemer gredo denarna sredstva v skladu z zakonom na ustrezni račun,
naveden v 26. členu te uredbe, katerega imetnik je ministrstvo, pristojno za
finance, ki z njimi upravlja, kakor je navedeno v 27. členu te uredbe.
24. člen
(prodaja in menjava)
(1) Če začasno zavarovane oziroma
začasno odvzete terjatve ni mogoče izterjati, se jo lahko proda ali zamenja na
podlagi posebnega sklepa sodišča o njeni prodaji ali zamenjavi v skladu z
zakonom, ki ureja javne finance.
(2) Odločitev o prodaji ali zamenjavi
terjatve se izvede, če terjatev izgublja svojo vrednost zaradi težav dolžnika.
Šteje se, da ima dolžnik težave, če ni plačilno sposoben ali če je nad njim
uveden postopek prisilne poravnave ali stečaj.
(3) Prodaja ali zamenjava terjatve se
izvede pod pogoji in na način, določen v zakonu, in ob uporabi metod prodaje oziroma
zamenjave, določenih z uredbo, ki ureja prodajo in druge oblike razpolaganja s
finančnim premoženjem države in občin.
(4) Če izterjava ni mogoča, ker je
dolžnik v postopku prisilne poravnave ali stečaja, lahko pristojni organ
terjatve proda na način, kot je določeno z uredbo, ki ureja prodajo in druge
oblike razpolaganja s finančnim premoženjem za postopke prisilne poravnave in
stečaja, če se s tem dobi večji delež poplačila, kakor bi ga v primeru
zaključka prisilne poravnave ali v postopku stečaja.
IV. HRAMBA IN UPRAVLJANJE Z GOTOVINSKIMI IN NEGOTOVINSKIMI
DENARNIMI SREDSTVI
25. člen
(uporaba določb)
Določbe tega poglavja se ne uporabljajo za
euro in devizna sredstva, ki so začasno odvzeta kot posamezno določen predmet.
26. člen
(odredbe)
(1) V odredbi o začasnem odvzemu
gotovinskih denarnih sredstev v domači valuti ali v tujih valutah ameriški
dolar, švicarski frank ali angleški funt sodnik odredi, da se začasno odvzeta
denarna sredstva v skladu z zakonom nakažejo na podračun Republike Slovenije, odprt
pri Upravi Republike Slovenije za javna plačila (v nadaljnjem besedilu: UJP),
številka: SI56 0110 0600 0039 308, katerega imetnik je ministrstvo, pristojno
za finance.
(2) V odredbi o začasnem odvzemu
gotovinskih denarnih sredstev v tujih konvertibilnih valutah, razen v tujih
valutah iz prejšnjega odstavka, sodnik odredi, da se začasno odvzeta denarna
sredstva v skladu z zakonom nakažejo na poseben namenski transakcijski račun
Republike Slovenije pri Banki Slovenije, katerega imetnik je ministrstvo, pristojno
za finance. Številka računa je SI56 0170 0000 7380 269.
(3) Če so začasno odvzeta denarna
sredstva v domači ali tuji konvertibilni valuti na transakcijskem računu pri
izvajalcu plačilnega prometa, sodišče hkrati z odredbo o začasnem odvzemu
denarnih sredstev naloži izvajalcu plačilnega prometa, da začasno odvzeta
denarna sredstva v skladu z zakonom nakaže na ustrezni podračun ali račun
Republike Slovenije v skladu s prvim in drugim odstavkom tega člena in da o
opravljenem prenosu nemudoma obvesti pristojno sodišče in ministrstvo,
pristojno za finance.
(4) Odredbo iz prvega, drugega in
tretjega odstavka tega člena sodišče takoj pošlje ministrstvu, pristojnem za
finance.
(5) Pristojni organi kupnino od
prodaje začasno odvzetega premoženja ali plodov oziroma drugih koristi nakažejo
na ustrezni račun iz prvega ali drugega odstavka tega člena.
(6) Ministrstvo, pristojno za finance,
po opravljenem nakazilu v skladu z zakonom v dobro podračuna ali posebnega
namenskega transakcijskega računa Republike Slovenije v skladu s tem členom in
po prejemu odredbe o začasnem odvzemu denarnih sredstev ter vseh že zbranih
dokumentov, povezanih s kupnino od premoženja ali plodov oziroma drugih
koristi, ki je bilo med začasnim odvzemom prodano, začne z upravljanjem in
vzpostavi ter ureja podatke v evidenci v skladu z uredbo, ki ureja evidence na
področju odvzema premoženja nezakonitega izvora.
27. člen
(prenos sredstev)
(1) Začasno odvzeta denarna sredstva
in kupnina od prodaje zavarovanega oziroma začasno odvzetega premoženja, ki se
ne vrnejo, postanejo na podlagi pravnomočne odločbe sodišča last Republike
Slovenije. Ministrstvo, pristojno za finance, na podlagi te pravnomočne odločbe
sodišča naloži UJP, da opravi s podračuna iz prvega odstavka prejšnjega člena
prenos denarnih sredstev na podračun proračuna.
(2) Začasno odvzeta denarna sredstva,
ki so bila nakazana v skladu z zakonom na podračun oziroma račun Republike
Slovenije v skladu s prejšnjim členom, se nakažejo na podračun državnega
proračuna, ko pravica do njihovega vračila zastara. Ministrstvo, pristojno za
finance, v primeru iz prejšnjega stavka naloži UJP, da opravi s podračuna iz
prvega odstavka prejšnjega člena prenos denarnih sredstev na podračun
proračuna.
28. člen
(obvestila)
Obvestila iz tega poglavja, ki se pošiljajo
ministrstvu, pristojnem za finance, se pošiljajo zakladnici enotnega
zakladniškega računa države, po telefaksu oziroma z uporabo elektronske pošte
na uradni elektronski naslov ministrstva, pristojnega za finance.
29. člen
(stroški plačilnega prometa)
(1) Morebitni stroški plačilnega
prometa, ki nastanejo pri vračilu denarnih sredstev, zamudne obresti in obresti
od upravljanja s temi sredstvi se izvršijo v breme proračuna Republike
Slovenije. Če se vrača kupnina, ki je rezultat prodaje začasno zavarovanega
ali začasno odvzetega premoženja, se namesto obresti od upravljanja vrne
obresti, kot je določeno v drugem odstavku 46. člena zakona.
(2) Banka Slovenije mora na zahtevo
ministrstvu, pristojnem za finance, sporočiti podatke o povprečni obrestni meri,
ki jo banke plačujejo za denarne depozite na vpogled v kraju lastnikovega
prebivališča.
30. člen
(upravljanje sredstev)
(1) S sredstvi na podračunu iz prvega
odstavka 26. člena te uredbe upravlja ministrstvo, pristojno za finance, v
skladu s predpisi, ki določajo upravljanje likvidnosti sistema enotnega
zakladniškega računa.
(2) Sredstva na podračunu iz prvega
ostavka 26. člena te uredbe se obrestujejo kot prosta denarna sredstva na
podračunu, vključenem v sistem enotnega zakladniškega računa države, in se
obrestujejo v skladu s pravilnikom, ki določa način obrestovanja, roke obračuna
in plačila obresti ter določanje obrestnih mer za posle sistema enotnega
zakladniškega računa. Sredstva iz naslova obresti se nakažejo na podračun iz
prvega odstavka 26. člena te uredbe.
31. člen
(vračilo sredstev)
(1) O obveznosti vračila sredstev s
podračuna iz prvega odstavka 26. člena te uredbe obvesti sodišče ministrstvo,
pristojno za finance, najmanj pet delovnih dni pred vračilom oziroma pred
rokom, ko zapade obveznost vračila, s priporočeno poslano odredbo o vrnitvi
sredstev, ki so bila po odredbi o začasnem odvzemu sredstev nakazana na
podračun iz prvega odstavka 26. člena te uredbe. Odredba o vrnitvi sredstev
mora med drugim vsebovati tudi naslednje podatke:
-      
prvi dan zapadlosti,
-      
natančni znesek plačila,
-      
naziv izvajalca plačilnega prometa in kodo BIC,
-      
številko računa, na katerega je treba vrniti sredstva, in IBAN.
(2) Ministrstvo, pristojno za finance,
najpozneje naslednji delovni dan po dnevu, ko prejme odredbo o vrnitvi
sredstev, ki so bila po odredbi o začasnem odvzemu denarnih sredstev nakazana
na podračun iz prvega odstavka 26. člena te uredbe, naloži UJP, da s podračuna
iz prvega odstavka 26. člena te uredbe nakaže nominalni znesek začasno odvzetih
denarnih sredstev in kupnino za plodove in druge koristi, dosežene z
upravljanjem začasno odvzetega premoženja, ter obresti od upravljanja začasno
zaseženih denarnih sredstev.
(3) Ministrstvo, pristojno za finance,
najpozneje naslednji delovni dan po dnevu, ko prejme odredbo o vrnitvi kupnine
od premoženja, ki je bilo med začasnim odvzemom prodano, in je bila kupnina
nakazana na račun iz prvega odstavka 26. člena te uredbe, naloži UJP, da s
podračuna iz prvega odstavka 26. člena te uredbe nakaže nominalni znesek
kupnine, kupnino za plodove in druge koristi, dosežene z upravljanjem začasno
odvzetega premoženja, in obresti od upravljanja kupnine od premoženja, ki je
bilo med začasnim odvzemom prodano.
32. člen
(prehod upravljanja)
(1) Devizna sredstva, ki so bila na
način iz drugega odstavka 26. člena te uredbe nakazana v skladu z zakonom na
posebni namenski transakcijski račun Republike Slovenije pri Banki Slovenije,
preidejo z dnem nakazila v upravljanje ministrstva, pristojnega za finance, in
se vodijo v skladu z zakonom na posebnem namenskem transakcijskem računu
Republike Slovenije pri Banki Slovenije.
(2) Upravljanje s sredstvi iz
prejšnjega odstavka pomeni, da ministrstvo, pristojno za finance, s temi
sredstvi upravlja v skladu z zakonom, ki ureja javne finance.
(3) Sredstva se obrestujejo v skladu s
pogodbo med ministrstvom, pristojnim za finance, in Banko Slovenije. Sredstva
iz naslova obresti se nakažejo na posebni namenski transakcijski račun iz
drugega odstavka 26. člena te uredbe.
33. člen
(vračilo deviznih sredstev)
O obveznosti vračila sredstev s posebnega
namenskega transakcijskega računa iz drugega odstavka 26. člena te uredbe
obvesti sodišče ministrstvo, pristojno za finance, najmanj pet delovnih dni
pred vračilom oziroma pred rokom, ko zapade obveznost vračila, tako da pošlje s
priporočeno pošto odredbo o vrnitvi sredstev, ki so bila po odredbi o začasnem
odvzemu sredstev nakazana v skladu z zakonom na posebni namenski transakcijski
račun iz drugega odstavka 26. člena te uredbe.
34. člen
(izvedba vračila)
(1) Ministrstvo, pristojno za finance,
najpozneje naslednji delovni dan po dnevu, ko prejme odredbo o vrnitvi
sredstev, ki so bila po odredbi o začasnem odvzemu denarnih sredstev nakazana
na podračun iz drugega odstavka 26. člena te uredbe, naloži UJP, da s posebnega
namenskega transakcijskega računa iz drugega odstavka 26. člena te uredbe
nakaže nominalni znesek začasno odvzetih denarnih sredstev, kupnino za plodove
in druge koristi, dosežene z upravljanjem začasno odvzetega premoženja, in
obresti od upravljanja s temi sredstvi.
(2) Ministrstvo, pristojno za finance,
naloži UJP, da s posebnega namenskega transakcijskega računa iz drugega
odstavka 26. člena te uredbe nakaže nominalni znesek kupnine, kupnino za
plodove in druge koristi, dosežene z upravljanjem začasno odvzetega premoženja,
in obresti od upravljanja s temi sredstvi.
V. HRAMBA, UPRAVLJANJE, PRODAJA IN UNIČENJE PREMIČNIN
35. člen
(splošna določba)
(1) To poglavje določa postopek
hrambe, upravljanja, prodaje in uničenja:
-      
premoženja, ki je bilo pridobljeno v postopku finančne preiskave in
izročeno v začasno hrambo CURS,
-      
premičnega premoženja, ki je namenjeno za začasno zavarovanje odvzema
premoženja nezakonitega izvora, in
-      
premičnega premoženja, ki je bilo začasno odvzeto v fazi finančne
preiskave ali odvzeto v postopku odvzema premoženja nezakonitega izvora.
(2) CURS izvrši odločbo o začasnem
zavarovanju odvzema, začasnem odvzemu in odvzemu premoženja nezakonitega
izvora, ko prejme odločbo sodišča, in sicer tako, da prevzame oziroma zarubi
premičnine, navedene v odločbi.
(3) Zaseg oziroma rubež iz prejšnjega
odstavka se izvede ob smiselni uporabi določb zakona, ki ureja davčni postopek.
36. člen
(hramba in upravljanje)
(1) Hrambo začasno zavarovanih,
začasno odvzetih ali odvzetih premičnin odredi sodišče na predlog državnega
tožilca.
(2) Sodišče lahko pooblaščenemu organu
ob prevzemu premičnin ali kadar koli v času hrambe na njegov predlog ali po
uradni dolžnosti odredi posamezna dejanja ali izda navodila za ravnanje s
premičninami.
(3) Premičnine hrani CURS, razen če
poseben zakon za posamezne vrste premičnin ne določa drugače.
(4) Če CURS nima primernih prostorov
za hrambo premičnin oziroma ne izpolnjuje pogojev, ki jih področni predpisi
določajo za hrambo posebnih vrst premičnin, se lahko premičnina izroči v hrambo
drugemu organu oziroma zunanjemu izvajalcu. Postopek izbire zunanjega izvajalca
se izvede v skladu s predpisi, ki urejajo postopek javnega naročanja.
37. člen
(prevzem premičnin)
(1) S strani CURS pooblaščena oseba,
ki prevzame premičnine, jih brez odlašanja pregleda in oceni vrednost prevzete
premičnine na podlagi tržne vrednosti in izda zapisnik o prevzemu premičnin v
hrambo.
(2) Če pooblaščena oseba CURS nima
posebnega znanja ali nima na voljo tržne vrednosti premičnine, lahko predlaga,
da opravi oceno vrednosti prevzete premičnine pooblaščeni cenilec. Prav tako
lahko lastnik stvari, če se ne strinja z ocenjeno vrednostjo premičnine, ki jo
je določila pooblaščena oseba CURS, predlaga, da opravi oceno vrednosti
prevzete premičnine pooblaščeni cenilec.
(3) Zapisnik o prevzemu premičnine v
hrambo vsebuje zlasti podatke:
-      
o organu ali osebi, ki izroči premičnine,
-      
o pravnem aktu, ki je podlaga za hrambo,
-      
o vrsti in posebnih lastnostih ter označbi in količini premičnin,
-      
natančen opis stanja premičnin,
-      
način ugotovitve istovetnosti in stanja premičnin ob prevzemu
(fotografija, posnetek, strokovni opis idr.) in cenitev,
-      
žig ter podpis izročitelja in prevzemnika.
(4) Zapisnik se izda v dveh izvodih,
od katerih se en izvod izroči osebi oziroma organu, ki je premičnine predal v
hrambo, en izvod pa obdrži CURS za lastne potrebe. Obrazec zapisnika o prevzemu
premičnin v hrambo je določen v Prilogi 1, ki je sestavni del te uredbe.
(5) Če se premičnine predajajo v
hrambo zunanjemu izvajalcu, mora oseba oziroma organ, ki izroči premičnine v
hrambo, pridobiti zapisnik o prevzemu premičnin v hrambo.
38. člen
(skrbnost hrambe)
(1) Premičnine je treba hraniti kot
dober gospodar. Skladiščni prostor, kjer se shrani blago, mora biti urejen
tako, da je onemogočen vstop nepooblaščenim osebam.
(2) Oseba, pooblaščena za hrambo,
upravlja s premičninami tako, da se ohranja njena vrednost in prepreči nastanek
škode.
39. člen
(stroški hrambe)
Stroške hrambe in stroške, ki nastajajo v
zvezi s hrambo, nosi organ, ki izvaja hrambo.
40. člen
(smiselna uporaba uredbe)
Kadar hrambo izvaja zunanji izvajalec, se
smiselno uporabljajo določbe uredbe, ki ureja postopek upravljanja z zaseženimi
predmeti, premoženjem in varščinami.
41. člen
(podlaga za prodajo)
(1) Začasno zavarovane in začasno
odvzete premičnine, katerih tržna vrednost se sčasoma nesorazmerno zmanjšuje,
ali je njihova nadaljnja hramba povezana z nesorazmernimi stroški, je treba
prodati takoj, ko se glede na predvideno trajanje postopka in pričakovano
prodajno ceno ugotovi, da stanje predmeta in stroški glede na vrednost ne
upravičujejo nadaljnje hrambe. Kupnina se nakaže na ustrezni račun, naveden v
26. členu te uredbe.
(2) Če prodaja začasno zavarovane
oziroma začasno odvzete premičnine zaradi posebnih okoliščin v posameznem primeru
ni mogoča ali če stroški prodaje presegajo vrednost premičnin oziroma višino
pričakovanega izkupička od prodaje, sodišče s posebnim sklepom odloči, da se
podarijo v javno korist ali pa uničijo v skladu z določbami te uredbe.
42. člen
(postopek prodaje premičnin)
(1) Prodajo začasno zavarovanega in
začasno odvzetega premičnega premoženja opravi CURS na podlagi posebnega sklepa
sodišča v skladu z določbami zakona, ki ureja davčni postopek.
(2) Za nadzor nad prodajo začasno
zavarovanih, začasno odvzetih in odvzetih premičnin se smiselno uporablja 43.
člen te uredbe.
43. člen
(nadzor nad uničenjem premičnin)
(1) Nadzor nad uničenjem premičnin
izvaja tričlanska komisija, ki jo imenuje CURS. Komisija nadzira tudi uničenje
premičnin, ki so zaradi vrste blaga ali drugih vzrokov v hrambi pri drugem
organu oziroma na drugem mestu, ki ga določi ta organ.
(2) Komisija za nadzor nad uničenjem
nadzira uničenje premičnin in o tem sestavi zapisnik. V zapisniku o uničenju se
navedejo podatki o času, kraju in načinu uničenja, razlogi za uničenje ter
podatki o vrsti in količini premičnin, ki so predmet uničenja, o izvajalcu
uničenja in navzoče osebe pri uničenju premičnin.
44. člen
(podlaga vrnitve)
(1) Premičnine se vrnejo lastniku
takoj, ko CURS prejme pisno obvestilo državnega tožilca ali sodišča oziroma
odločbo sodišča o prenehanju razlogov za hrambo, določenih v zakonu.
(2) CURS vrne premičnine, ki jih ima:
a) 
v začasni hrambi po tretjem odstavku 12. člena
zakona na podlagi pisnega obvestila državnega tožilca, da ni bila predlagana
odreditev začasnega zavarovanja ali začasnega odvzema,
b) 
v hrambi na podlagi pisnega obvestila državnega
tožilca, da je premičnine treba vrniti zaradi poteka rokov iz četrtega odstavka
18. člena zakona,
c) 
v hrambi na podlagi pisnega obvestila pristojnega
sodišča, da je potekel enomesečni rok od vročitve sklepa DURS po petem odstavku
23. člena zakona,
d) 
v hrambi na podlagi pisnega obvestila
pristojnega sodišča, da je sodišče odpravilo začasno zavarovanje po drugem
odstavku 24. člena zakona,
e) 
v hrambi na podlagi sodbe sodišča po prejemu
obvestila državnega tožilca, da je potekel enomesečni rok iz drugega odstavka
34. člena zakona.
45. člen
(prenehanje hrambe)
(1) Ob prenehanju hrambe premičnin
mora oseba, pooblaščena za hrambo, izdati zapisnik o prenehanju hrambe in
izdaji premičnin v dveh izvodih.
(2) Zapisnik vsebuje bistvene podatke
iz zapisnika o prevzemu premičnin v hrambo iz tretjega odstavka 37. člena te
uredbe, še posebej natančen opis stanja premičnin in podpis prevzemnika
premičnin.
(3) En izvod zapisnika se izroči
osebi, ki premičnine prevzema iz hrambe, en izvod pa obdrži CURS. Obrazec
zapisnika o prenehanju hrambe in izdaji premičnin je določen v Prilogi 2, ki je
sestavni del te uredbe.
(4) Če v primeru iz prvega odstavka
tega člena premičnin ni mogoče oziroma ni dopustno vrniti lastniku, sodišče
oziroma pristojni organ po predhodni odredbi sodišča premičnine proda, prejeta
kupnina pa se do končne odločitve sodišča hrani v skladu z določili te uredbe o
hrambi denarnih sredstev.
VI. UPRAVLJANJE IN RAZPOLAGANJE S KMETIJSKIMI ZEMLJIŠČI,
KMETIJAMI IN GOZDOVI
46. člen
(uporaba določb tega poglavja)
V skladu z določbami tega poglavja ravna
Sklad kmetijskih zemljišč in gozdov Republike Slovenije (v nadaljnjem besedilu:
sklad), ko na podlagi sklepa o začasnem zavarovanju ali sklepa o začasnem
odvzemu ali sodbe o odvzemu premoženja upravlja in razpolaga s kmetijskim
zemljišči, kmetijami ali gozdovi.
47. člen
(uporaba drugih predpisov)
S kmetijskimi zemljišči, kmetijami ali
gozdovi sklad upravlja v skladu z določbami zakona, ki ureja sklad kmetijskih
zemljišč in gozdov, zakona, ki ureja kmetijska zemljišča, zakona, ki ureja
gozdove, in uredbe, ki ureja koncesijo za izkoriščanje gozdov v lasti Republike
Slovenije.
48. člen
(upravljanje z začasno zavarovanim in
začasno odvzetim premoženjem)
(1) Sklad lahko kmetijska zemljišča
oddaja v kratkoročne zakupe ob smiselni uporabi 30. člena Zakona o kmetijskih
zemljiščih (Uradni list RS, št. 71/11 – uradno prečiščeno besedilo), ki ureja
sklepanje zakupnih razmerij iz posebnih razlogov.
(2) Sklad upravlja z gozdovi tako, da
lahko sklepa pogodbe za izkoriščanje gozdov.
(3) V primerih iz prvega in
drugega odstavka tega člena sklad nosi stroške upravljanja, prihodki iz
upravljanja se položijo na račun sklada.
49. člen
(upravljanje in razpolaganje z odvzetim
premoženjem)
(1) Sklad upravlja in razpolaga s
kmetijskimi zemljišči, kmetijami in gozdovi tako kakor z drugim premoženjem, s
katerim gospodari.
(2) Pri upravljanju s kmetijskimi
zemljišči, kmetijami in gozdovi sklad nosi stroške upravljanja, prihodki iz
upravljanja se položijo na račun sklada.
(3) Pri razpolaganju s kmetijskimi
zemljišči, kmetijami in gozdovi se prihodki usmerijo v proračun, sklad pa si
stroške prodaje poplača iz zagotovljene proračunske postavke.
VII. UPRAVLJANJE Z DRUGIMI NEPREMIČNINAMI
50. člen
(uporaba določb tega poglavja)
V skladu z določbami tega poglavja ravna
Javni nepremičninski sklad Republike Slovenije, ko na podlagi sklepa o začasnem
zavarovanju ali sklepa o začasnem odvzemu premoženja oziroma sodbe o odvzemu
premoženja upravlja z drugimi nepremičninami.
51. člen
(uporaba uredbe)
Poleg določb te uredbe se za upravljanje z
drugimi nepremičninami smiselno uporabljajo določbe uredbe, ki ureja stvarno
premoženje države in samoupravnih lokalnih skupnosti.
VIII. PREHODNA IN KONČNA DOLOČBA
52. člen
(prehodna določba)
Do začetka delovanja Javnega
nepremičninskega sklada Republike Slovenije pristojnosti sklada glede hrambe,
upravljanja in prodaje začasno zavarovanega, začasno odvzetega in odvzetega
premoženja nezakonitega izvora v skladu s to uredbo opravlja ministrstvo,
pristojno za javno upravo.
53. člen
(končna določba)
Ta uredba začne veljati naslednji dan po
objavi v Uradnem listu Republike Slovenije.
Št. 00730-20/2012
Ljubljana, dne 7. junija 2012
EVA 2012-2030-0010
Janez Janša l.r.
Predsednik

Priloga 1: Zapisnik o
prevzemu premičnin v hrambo
Priloga 2: Zapisnik o
prenehanju hrambe in izdaji premičnin