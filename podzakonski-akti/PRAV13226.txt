1. člen
Ta pravilnik določa višino sredstev za specializacije za
potrebe mreže javne zdravstvene službe in podrobnejši opis pravic, ki se
zagotavljajo iz proračuna Republike Slovenije za specializacije za potrebe
mreže javne zdravstvene službe.
2. člen
Iz proračuna Republike Slovenije se za specializacije za
potrebe mreže javne zdravstvene službe zagotavljajo:
-       
plačilo sredstev za plače in nadomestila plač ter druge obveznosti do
specializanta iz naslova delovnega razmerja,
-       
plačilo stroškov mentorstva in koordiniranja specializacij,
-       
plačilo obveznih izobraževanj glede na program specializacije,
-       
plačilo prvega opravljanja specialističnega izpita.
3. člen
(1) Iz proračuna Republike Slovenije se na podlagi prve
alineje prejšnjega člena zagotavljajo:
-       
bruto bruto plača specializanta na podlagi dejanske plače specializanta
v skladu z zakonom, ki ureja sistem plač v javnem sektorju, na njegovi podlagi
izdanimi podzakonskimi predpisi in kolektivnimi pogodbami,
-       
povračilo za stroške regresa, prehrane in prevoza na in iz dela v skladu
s predpisi in kolektivnimi pogodbami, ki urejajo povračilo stroškov v dejavnosti
zdravstva,
-       
plačilo premije za dodatno kolektivno pokojninsko zavarovanje v višini
razreda po predpisani lestvici v skladu z zakonom, ki ureja kolektivno dodatno
pokojninsko zavarovanje za javne uslužbence in kolektivno pogodbo za
negospodarske dejavnosti v Republiki Sloveniji in
-       
nadomestilo za ločeno življenje.
(2) Specializantu družinske medicine, ki ima na podlagi
licence za delo na področju splošne medicine opredeljene paciente, pripada
povračilo iz prejšnjega odstavka za pet delovnih dni v mesecu.
4. člen
(1) V plačilo stroškov mentorstva iz druge alineje 2.
člena tega pravilnika spada plačilo dodatka za mentorstvo v skladu z zakonom,
ki ureja sistem plač v javnem sektorju, na njegovi podlagi izdanimi
podzakonskimi predpisi in kolektivnimi pogodbami.
(2) Zdravniku koncesionarju oziroma zdravniku, ki je
zaposlen pri koncesionarju, pripada dodatek za mentorstvo v odstotku, določenem
v skladu z zakonom, ki ureja sistem plač v javnem sektorju, na njegovi podlagi
izdanimi podzakonskimi predpisi in kolektivnimi pogodbami. Osnova za izplačilo
dodatka za mentorstvo je izplačana osnovna plača oziroma osnova za plačilo
prispevkov, ki pa ne sme presegati višine maksimalnega plačnega razreda, ki ga
določajo zakon, ki ureja sistem plač v javnem sektorju, na njegovi podlagi
izdani podzakonski predpisi in kolektivne pogodbe.
(3) V plačilo stroškov koordiniranja specializacij iz
druge alineje 2. člena tega pravilnika spada nagrada koordinatorjem
specializacij in nadzornikom kakovosti, ki jih v skladu s pravilnikom, ki določa
vrste, vsebino in potek specializacij zdravnikov, imenuje Zdravniška zbornica
Slovenije.
(4) Zdravnik specialist, ki je imenovan za koordinatorja
specializacije, za svojo funkcijo prejme nagrado v višini:
-       
za specialnosti 1 do vključno 9 specializantov: 66,71 eurov na
mesec,
-       
za specialnosti 10 do vključno 29 specializantov: 133,41 eurov na mesec,
-       
za specialnosti 30 do vključno 49 specializantov: 200,11 eurov na mesec,
-       
za specialnosti 50 do vključno 79 specializantov: 266,82 eurov na mesec,
-       
za specialnosti nad 79 specializantov: 333,53 eurov na mesec.
(5) Zdravnik specialist, ki je imenovan za nadzornika
kakovosti, za svojo funkcijo prejme nagrado v višini 166,76 eurov na
mesec.
(6) Višina nagrade iz tega člena je navedena v bruto
bruto zneskih.
5. člen
(1) Za plačilo tečajev in seminarjev v Sloveniji ali
tujini, za stroške prevoza in bivanja v zvezi z udeležbami na tečajih in
seminarjih ter za nakup strokovne literature se nameni 449,09 eurov na
specializanta letno, za specializanta družinske medicine, ki ima na podlagi
licence za delo na področju splošne medicine opredeljene paciente, pa 112,27
eurov letno.
(2) Iz sredstev iz prejšnjega odstavka se najprej
financirajo obvezna izobraževanja glede na program specializacije. Seznam
obveznih izobraževanj za posamezne specializacije s ceno posameznega
izobraževanja se objavi na spletni strani ministrstva, pristojnega za zdravje,
in spletni strani Zdravniške zbornice Slovenije.
(3) Dodatna sredstva se namenijo za:
1.     
tečaj iz transfuzijske medicine v višini 438,99 eurov na specializanta,
2.     
podiplomski tečaj za specializante pediatrije v višini 702,39 eurov na
specializanta,
3.     
plačilo modula specializantov družinske medicine in anesteziologije,
reanimatologije in perioperativne intenzivne medicine v višini 195,00 eurov na
en modul,
4.     
tečaje specializantov urgentne medicine:
- 
tečaji nadaljevalni postopki oživljanja odrasli za specializante urgentne
medicine v višini 1.420,00 eurov na specializanta,
- 
tečaj nadaljevalni postopki oživljanja pri otrocih za specializante urgentne
medicine v višini 300,00 eurov na specializanta,
5.     
tečaj iz paliativne medicine v višini 300 eurov na specializanta za
specializante anesteziologije, reanimatologije in perioperativne intenzivne
medicine, družinske medicine, ginekologije, internistične onkologije,
infektologije, nefrologije, urgentne medicine, nevrologije, kardiologije in
vaskularne medicine, pediatrije in specializante internističnih in kirurških
specializacij.
6. člen
Za plačilo specialističnega izpita iz četrte alineje 2. člena
tega pravilnika se nameni 1.612,80 eurov na specializanta.

Pravilnik o višini sredstev za specializacije
za potrebe mreže javne zdravstvene službe, ki se zagotavljajo iz proračuna Republike
Slovenije (Uradni list RS, št. 54/17) vsebuje naslednjo končno določbo:
»7. člen
Ta pravilnik začne veljati naslednji dan po objavi v Uradnem listu
Republike Slovenije, uporablja pa se do 31. decembra 2019.«.

Pravilnik o spremembi in dopolnitvi Pravilnika
o višini sredstev za specializacije za potrebe mreže javne zdravstvene službe, ki
se zagotavljajo iz proračuna Republike Slovenije (Uradni list RS, št. 9/20) spreminja 7. člen pravilnika tako,
da se glasi:
»7. člen
Ta pravilnik začne veljati naslednji dan po objavi v Uradnem listu
Republike Slovenije, uporablja pa se do 31. decembra 2020.«;
ter vsebuje naslednjo končno določbo:
»3. člen
Ta pravilnik začne veljati naslednji dan po objavi v Uradnem
listu Republike Slovenije.«.