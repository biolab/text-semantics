1. člen
(1) Ta uredba določa označevanje stanovanj in poslovnih
prostorov, smiselno pa se uporablja tudi za bivalne enote v skladu s
stanovanjskim zakonom. 
(2) Ta uredba določa tudi določanje številk stanovanj in
poslovnih prostorov in njihovih sprememb. 
(3) Ta uredba se ne uporablja za stavbe z enim delom. 
(4) Gradbeno ločeni prostori, ki pripadajo stanovanju ali
poslovnemu prostoru, so individualni prostori v skladu s stanovanjskim zakonom.
2. člen
(1) Stanovanja in poslovni prostori se označijo z oznako. 
(2) Na oznaki za stanovanje se vpiše številko stavbe iz
katastra stavb in številko stanovanja. Na oznaki za poslovne prostore se vpiše
številko stavbe iz katastra stavb in številko poslovnega prostora. 
(3) Na oznaki za druge, gradbeno ločene prostore, ki
pripadajo stanovanju ali poslovnemu prostoru, se poleg številk iz prejšnjega
odstavka pripiše dodatek. 
(4) Podatke o stavbi iz katastra stavb lahko za potrebe
označitve stanovanj in poslovnih prostorov po tej uredbi pridobi upravnik
stavbe, če stavba nima upravnika, pa lastnik oziroma najemnik stanovanja ali
poslovnega prostora (v nadaljnjem besedilu: vlagatelj) na pisno zahtevo, ki jo
izroči neposredno pri Geodetski upravi Republike Slovenije (v nadaljnjem
besedilu: geodetska uprava), ali jo pošlje po pošti ali po elektronski poti,
oziroma na ustno zahtevo, vloženo po telefonu. Geodetska uprava posreduje
zahtevane podatke brezplačno na način, kot jih želi pridobiti vlagatelj. 
(5) Če številka stavbe iz katastra stavb še ni določena, je
treba v katastru stavb pred označitvijo stanovanj in poslovnih prostorov
rezervirati številko stavbe v skladu s predpisi, ki urejajo vpise v kataster
stavb. Rezervirano številko stavbe se uporabi za označitev stanovanj in
poslovnih prostorov ter vpis stavbe in delov stavb v kataster stavb. 
(6) Stanovanja in poslovni prostori se oštevilčijo z
zaporedno številko v okviru stavbe in fizično označijo pred vpisom stavbe ali
dela stavbe v kataster stavb. Številka stanovanja in številka poslovnega
prostora se po izvedeni označitvi vpišeta v kataster stavb. 
(7) Če je stavba že vpisana v kataster stavb in so
stanovanjem in poslovnim prostorom v katastru stavb že določene številke
stanovanj in poslovnih prostorov, vendar stanovanja in poslovni prostori še
niso fizično označeni, se uporabijo številke stanovanj in poslovnih prostorov,
vpisane v katastru stavb, in se označitev izvede v skladu s to uredbo.
3. člen
(1) Številka stanovanja in poslovnega prostora se vpiše na
oznaki za stanovanje in poslovni prostor tako, da se vpiše številka stavbe brez
številke katastrske občine in številka stanovanja in poslovnega prostora. Za
druge, gradbeno ločene prostore, ki pripadajo stanovanju ali poslovnemu
prostoru, se na oznako poleg številke stanovanja in poslovnega prostora pripiše
dodatek v obliki črke (npr. klet, ki pripada stanovanju številka 12 v stavbi
številka 112, se označi z oznako 112-12A). Številka stanovanja, poslovnega
prostora ali gradbeno ločenega prostora, ki pripada stanovanju ali poslovnemu
prostoru, se vpiše brez vodilnih ničel. 
(2) Na oznaki je pred številko stavbe napis »Stavba«, pred
številko stanovanja pa je glede na vrsto stanovanjske enote napis »Stanovanje«
ali »Bivalna enota«, če je označen poslovni prostor, pa napis »Poslovni
prostor«. 
(3) Oblika in velikost oznake s primerom oznake za stanovanje
in poslovni prostor je določena v prilogi 1, ki je sestavni del te uredbe.
Oblika in velikost oznake s primerom oznake za drug, gradbeno ločen prostor, ki
pripada stanovanju ali poslovnemu prostoru, je določena v prilogi 2, ki je
sestavni del te uredbe.
4. člen
(1) Oznaka stanovanja in poslovnega prostora mora biti trajno
nameščena na vidnem mestu nad ali ob glavnih vhodnih vratih. 
(2) Oznaka drugih, gradbeno ločenih prostorov, ki pripadajo
stanovanju ali poslovnemu prostoru, se namesti, če imajo ti prostori svoj vhod.
(3) Če je stanovanje, poslovni prostor ali drug, gradbeno
ločeni prostor v objektu, ki je predmet varovanja po zakonu, ki ureja varstvo
kulturne dediščine, in bi oznaka v trajni obliki na vidnem mestu nad ali ob
glavnih vhodnih vratih povzročila spremembo lastnosti, vsebine, oblike ter s
tem vrednosti kulturne dediščine, se oznaka ne namesti.
5. člen
(1) Spremembe številk stanovanj in poslovnih prostorov se
lahko izvedejo, če so številke stanovanj in poslovnih prostorov vpisane v
kataster stavb. 
(2) Stanovanja in poslovni prostori, ki nastanejo z
združitvijo stanovanj ali poslovnih prostorov, se oštevilčijo s številko
stanovanja in poslovnega prostora z največjo neto tlorisno površino. Za
stanovanja in poslovne prostore, ki nastanejo z delitvijo stanovanj ali
poslovnih prostorov, se za stanovanje ali poslovni prostor, ki ima največjo
neto tlorisno površino, uporabi obstoječa številka stanovanja in poslovnega
prostora, ostala novo nastala stanovanja ali poslovni prostori pa se
oštevilčijo z naslednjimi prostimi številkami stanovanj in poslovnih prostorov
v okviru stavbe. 
(3) Obrazec zahteve za spremembo številk stanovanj in
poslovnih prostorov, ki vsebuje primerjalni seznam, ki za vsako stanovanje ali
poslovni prostor izkazuje podatke o številki dela stavbe ter podatke o stari in
novi številki stanovanja in poslovnega prostora, vloži vlagatelj na način iz četrtega
odstavka 2. člena te uredbe pri geodetski upravi. Obrazec zahteve iz tega
odstavka objavi geodetska uprava na svojih spletnih straneh.
6. člen
Upravnik, lastnik ali najemnik stanovanja ali poslovnega
prostora lahko pri geodetski upravi pridobi nalepke za označitev celotne stavbe
brezplačno.
7. člen
(1) Z dnem uveljavitve te uredbe prenehajo veljati stare
označitve, ki niso v skladu s to uredbo. 
(2) Če v stavbi ob uveljavitvi te uredbe že obstaja
oštevilčba stanovanj in poslovnih prostorov, ki ustreza določbam te uredbe, se
ta oštevilčba ohrani in izvede fizična označitev do začetka razgrnitve podatkov
o stavbah in delih stavb.
8. člen
Za že zgrajene stavbe se označevanje stanovanj in poslovnih
prostorov izvede do začetka razgrnitve podatkov o stavbah in delih stavb.
9. člen
Z dnem uveljavitve te uredbe preneha veljati Uredba o
označevanju stanovanj in stanovanjskih enot (Uradni list RS, št. 134/03).
10. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00719-32/2006/12
Ljubljana, dne 8. junija 2006
EVA 2006-2511-0009
Vlada Republike Slovenije
Janez Janša l.r. 
Predsednik

Priloga
1: Oblika in velikost oznake za stanovanje
Priloga
2: Oblika in velikost oznake za gradbeno ločen prostor, ki pripada stanovanju