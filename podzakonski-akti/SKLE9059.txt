I. SPLOŠNE DOLOČBE
1. člen
(vsebina sklepa)
(1) Ta sklep določa pravila v zvezi z
veliko izpostavljenostjo borznoposredniških družb, za katere velja splošno
pravilo o osnovnem kapitalu iz 152. člena Zakona o trgu finančnih instrumentov
(Uradni list RS, št. 108/10 – UPB3; v nadaljevanju: ZTFI), in sicer:
(a)    pravila o izračunu velike izpostavljenosti in ugotavljanju obstoja
skupine povezanih oseb,
(b)    navedbo omejitev največje dopustne izpostavljenosti,
(c)    navedbo mogočih izvzetij in zmanjšanj izpostavljenosti zaradi
upoštevanja učinkov kreditnih zavarovanj pri ugotavljanju izpolnjevanja
omejitev,
(d)    pravila o obravnavi velikih posrednih kreditnih izpostavljenosti,
(e)    pogojih za pridobitev dovoljenja iz prvega odstavka 193. člena ZTFI
v zvezi s četrtim odstavkom 165. člena Zakona o bančništvu (Uradni list RS, št.
99/10 – ZBan-1-UPB5; v nadaljevanju ZBan-1) in
(f)    
pravila glede izpolnjevanja obveznosti,
spremljanja in poročanja izpostavljenosti.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
(3) Ta sklep se smiselno uporablja
tudi za podružnice investicijskih podjetij tretjih držav. Pri smiselni uporabi
določb tega sklepa se kot kapital upošteva zavarovanje iz tretjega odstavka
183. člena ZTFI.
2. člen
(prenos direktiv EU)
S tem sklepom se v pravni red Republike
Slovenije prenašata Direktiva 2006/48/ES Evropskega parlamenta in Sveta z dne
14. junija 2006 o začetku opravljanja in opravljanju dejavnosti kreditnih
institucij (UL L št. 177 z dne 30. junija 2006, str. 1), zadnjič
spremenjena z Direktivo Komisije 2010/16/EU z dne 9. marca 2010 o
spremembi Direktive 2006/48/ES Evropskega parlamenta in Sveta glede izvzetja
določene institucije iz področja uporabe (UL L št. 60 z dne 10. marca
2010, str. 15), v obsegu, v kakršnem se uporablja za borznoposredniške družbe,
in Direktiva 2006/49/ES Evropskega parlamenta in Sveta z dne 14. junija
2006 o kapitalski ustreznosti investicijskih podjetij in kreditnih institucij
(UL L št. 177 z dne 30. junija 2006, str. 201), zadnjič spremenjena z
Direktivo 2009/111/ES Evropskega parlamenta in Sveta z dne 16. septembra
2009 o spremembi direktiv 2006/48/ES, 2006/49/ES in 2007/64/ES glede bank, ki
so odvisne od centralnih institucij, nekaterih postavk lastnih sredstev,
velikih izpostavljenosti, nadzornih režimov in kriznega upravljanja (UL L št.
97 z dne 17. novembra 2009, str. 97).
1. OPREDELITVE POJMOV
3. člen
(pojmi, ki so uporabljeni v pomenu,
opredeljenem v ZTFI)
Pojmi, uporabljeni v tem sklepu, imajo enak
pomen kot v določbah ZTFI kot na primer:
(a)    banka v drugem odstavku 5. člena,
(b)    kreditna institucija v drugem odstavku 5. člena,
(c)    obvladovanje v drugem odstavku 5. člena,
(d)    družbe, povezane s skupnim vodenjem, v drugem odstavku 5. člena,
(e)    skupina povezanih oseb v drugem odstavku 5. člena,
(f)    
izpostavljenost do posamezne osebe v prvem
odstavku 192. člena,
(g)    tveganje koncentracije v prvem odstavku 193. člena.
4 člen
(opredelitev pojmov za namen tega sklepa)
Za namen tega sklepa veljajo naslednje
opredelitve pojmov:
(a)    »investicijska podjetja« so investicijska podjetja iz tretjega
odstavka 11. člena ZTFI, za katera se uporablja Direktiva 2004/39/ES Evropskega
parlamenta in Sveta z dne 21. aprila 2004 o trgih finančnih instrumentov in
o spremembah direktiv Sveta 85/611/EGS, 93/6/EGS in Direktive 2000/12/ES
Evropskega parlamenta in Sveta ter o razveljavitvi Direktive Sveta 93/22/EGS,
(b)    »institucije« so kreditne institucije, investicijska podjetja,
investicijska podjetja iz primernih tretjih držav iz Priloge IV in priznane
klirinške hiše ter borze iz Priloge II Sklepa o izračunu kapitalske zahteve za
tržna tveganja za borznoposredniške družbe (Uradni list RS, št. 106/07, 74/09,
97/10 in 80/11; v nadaljevanju: sklep o tržnih tveganjih),
(c)    ''kapital borznoposredniške družbe'' je seštevek temeljnega
kapitala in dodatnega kapitala I iz drugega oziroma tretjega poglavja Sklepa o
izračunu kapitala borznoposredniških družb (Uradni list RS, št. 80/11; v
nadaljevanju sklep o kapitalu), zmanjšan za odbitne postavke iz točk od (a) do
(e) in od (h) do (j) drugega odstavka 30. člena sklepa o kapitalu.
Borznoposredniška družba, ki izračunava
kapitalsko zahtevo za kreditno tveganje po pristopu na podlagi notranjih
bonitetnih sistemov, pri izračunu dodatnega kapitala I iz prvega pododstavka te
točke ne sme upoštevati pozitivne razlike med zneskom oslabitev in rezervacij
za izpostavljenosti, ki so oblikovane v skladu z uporabljenimi standardi
računovodskega poročanja, in zneskom pričakovane izgube, ki je izračunan v
skladu s četrtim odstavkom 15. člena Sklepa o izračunu kapitalske zahteve za
kreditno tveganje po pristopu na podlagi notranjih bonitetnih sistemov za
borznoposredniške družbe (Uradni list RS, št. 106/07, 74/09, 81/09 – popr. in
80/11; v nadaljevanju: sklep o pristopu IRB).
Ne glede na prvi pododstavek te točke lahko
borznoposredniška družba, ki ugotavlja izpostavljenost v skladu s 6. členom
tega sklepa, v izračunu kapitala upošteva tudi dodatni kapital II, izračunan v
skladu s sklepom o kapitalu, pri čemer mora borznoposredniška družba
izpolnjevati vse omejitve izpostavljenosti iz postavk netrgovalne knjige brez
upoštevanja dodatnega kapitala II.
(d)    ''izpostavljenosti do sheme'' so izpostavljenosti, razvrščene v
kategorije izpostavljenosti iz točk (m), (o) in (p) prvega odstavka 4. člena
Sklepa o izračunu kapitalske zahteve za kreditno tveganje po standardiziranem
pristopu za borznoposredniške družbe (Uradni list RS, št. 106/07, 74/09, 81/09
– popr., 10/10 – popr. in 80/11; v nadaljevanju: sklep o standardiziranem
pristopu), pri katerih poleg izpostavljenosti do sheme kot celote (na primer do
investicijskega sklada) obstajajo tudi osnovne izpostavljenosti te sheme (na
primer naložbe investicijskega sklada).
II. IZRAČUN VELIKE IZPOSTAVLJENSOTI
5. člen
(izpostavljenost)
(1) Izpostavljenost je vsaka postavka
sredstev ali zunajbilančna postavka, za katero se v skladu s sklepom o tržnih
tveganjih ne izračunava kapitalske zahteve za tržna tveganja.
(2) Pri izračunavanju izpostavljenosti
se upošteva knjigovodska vrednost postavke sredstev, zmanjšana za oblikovane
oslabitve oziroma vrednost zunajbilančne postavke, zmanjšana za oblikovane
rezervacije.
Izpostavljenost, ki izhaja iz poslov z
izvedenimi finančnimi instrumenti iz Priloge I sklepa o tržnih tveganjih, se izračunava
v skladu z eno izmed metod, določenih v oddelku 5.3. sklepa o tržnih tveganjih.
Če borznoposredniška družba pridobi dovoljenje Agencije za trg vrednostnih
papirjev (v nadaljevanju: Agencija), lahko uporabi tudi metodo notranjih
modelov (IMM) iz pododdelka 5.3.5. sklepa o tržnih tveganjih.
Izpostavljenost do shem se izračunava v
skladu z eno izmed metod, določenih v Prilogi I tega sklepa.
(3) Ne glede na prvi odstavek tega
člena se pri ugotavljanju izpostavljenosti ne upoštevajo tiste postavke, ki so
v skladu s 30. členom sklepa o kapitalu odbitna postavka pri izračunu kapitala
borznoposredniške družbe, namenjenem pokrivanju kapitalskih zahtev oziroma
izpolnjevanju zahtev, določenih z drugimi predpisi.
(4) Ne glede na prvi odstavek tega
člena izpostavljenost ne vključuje:
(a)    v primeru poslov s tujimi valutami izpostavljenosti, ki nastanejo
med običajnim potekom poravnave, to je v dveh delovnih dneh,
(b)    v primeru poslov nakupa ali prodaje vrednostnih papirjev
izpostavljenosti, ki nastanejo med običajnim potekom poravnave, to je v petih
delovnih dneh od plačila ali izročitve vrednostnih papirjev, kar nastopi prej.
6. člen
(izpostavljenost iz postavk trgovalne
knjige in skupna izpostavljenost)
(1) Ne glede na opredelitev
izpostavljenosti iz 5. člena tega sklepa mora borznoposredniška družba, ki je
zavezana izračunavati in izpolnjevati kapitalsko zahtevo za tržna tveganja v
skladu s sklepom o tržnih tveganjih, ugotavljati tudi izpostavljenost iz
postavk trgovalne knjige ter skupno izpostavljenost do posamezne osebe.
(2) Izpostavljenost do posamezne osebe
iz postavk trgovalne knjige se izračuna kot seštevek:
(a)    presežka (pozitivnega) dolgih pozicij nad kratkimi pozicijami v
vseh finančnih instrumentih, ki jih izdajo posamezne osebe, pri čemer se neto
pozicije v posameznem finančnem instrumentu izračunajo v skladu s 15. členom
sklepa o tržnih tveganjih,
(b)    neto izpostavljenosti iz naslova odkupa dolžniških ali lastniških
finančnih instrumentov posamezne osebe zaradi priprave in izvedbe prve prodaje
dolžniških ali lastniških finančnih instrumentov, pri čemer se neto
izpostavljenosti izračunajo v skladu z 38. členom sklepa o tržnih tveganjih.
Borznoposredniška družba mora vzpostaviti
ustrezne sisteme za spremljanje in kontrolo svojih izpostavljenosti zaradi
priprave in izvedbe prve prodaje dolžniških ali lastniških finančnih
instrumentov že med nepreklicnim prevzemom obveznosti odkupa in prvim delovnim
dnem zaradi narave tveganj, izhajajočih iz tega posla.
(c)    izpostavljenosti do posamezne osebe iz naslova poslov, sporazumov
ali pogodb zaradi kreditnega tveganja nasprotne stranke, izračunane v skladu s
sklepom o standardiziranem pristopu, pri čemer se mora upoštevati tudi 46. člen
sklepa o tržnih tveganjih.
(3) Izpostavljenost do skupine
povezanih oseb iz postavk trgovalne knjige je vsota izpostavljenosti iz postavk
trgovalne knjige do posameznih oseb, ki sestavljajo skupino povezanih oseb.
(4) Skupna izpostavljenost do
posamezne osebe je vsota izpostavljenosti iz postavk netrgovalne knjige, kot je
opredeljena v prvem odstavku 5. člena tega sklepa in izpostavljenosti iz
postavk trgovalne knjige, kot je opredeljena v drugem odstavku tega člena.
7. člen
(velika izpostavljenost)
(1) Velika izpostavljenost
borznoposredniške družbe do posamezne osebe ali skupine povezanih oseb je
izpostavljenost borznoposredniške družbe do te osebe ali skupine povezanih
oseb, ki dosega ali presega 10 % kapitala borznoposredniške družbe.
(2) Pri borznoposredniški družbi, ki
ugotavlja izpostavljenost v skladu s 6. členom tega sklepa, je velika
izpostavljenost skupna izpostavljenost do posamezne osebe ali skupine povezanih
oseb, ki dosega ali presega 10 % kapitala borznoposredniške družbe.
(3) Pri ugotavljanju velike
izpostavljenosti iz prvega oziroma drugega odstavka tega člena
borznoposredniška družba ne sme upoštevati mogočih izvzetij in zmanjšanj zaradi
upoštevanja učinkov kreditnih zavarovanj iz IV. poglavja tega sklepa.
8. člen
(ugotavljanje skupine povezanih oseb)
(1) Pri ugotavljanju skupine povezanih
oseb iz drugega odstavka 5. člena ZTFI v zvezi s 1. točko prvega odstavka 30.
člena ZBan-1 mora borznoposredniška družba kot skupino povezanih oseb
obravnavati dve ali več fizičnih ali pravnih oseb ki, če se ne dokaže drugače,
za borznoposredniško družbo pomenijo eno tveganje, ker ena od njih neposredno ali
posredno obvladuje druge.
(2) Pri ugotavljanju skupine povezanih
oseb iz drugega odstavka 5. člena ZTFI v zvezi z 2. točko prvega odstavka 30.
člena ZBan-1 mora borznoposredniška družba kot skupino povezanih oseb
obravnavati dve ali več fizičnih ali pravnih oseb, ki med seboj niso v položaju
obvladovanja, vendar za borznoposredniško družbo pomenijo eno tveganje, ker so
med seboj povezane tako, da je verjetno, da bodo zaradi finančnih težav ene od
njih, zlasti:
(a)    težav z odplačilom dolga, imele težave z odplačilom dolga tudi
druge osebe.
V ta namen mora borznoposredniška družba
presojati zlasti osebe z naslednjimi oblikami povezav:
-      
osebe, ki so medsebojno gospodarsko povezane in
odvisne in teh povezav ni mogoče nadomestiti v kratkem času,
-      
pravne osebe, ki imajo skupne imetnike
poslovnih deležev, delnic oziroma drugih pravic, na podlagi katerih so le-ti
udeleženi pri upravljanju ali v kapitalu teh oseb,
-      
družbe, povezane s skupnim vodenjem,
-       fizične osebe in pravne osebe, v katerih so te fizične osebe člani
uprave, člani nadzornega sveta oziroma drugega organa vodenja ali nadzora ali
prokuristi oziroma imajo kako drugače pomemben vpliv pri upravljanju teh
pravnih oseb,
(b)    težav s financiranjem, imele težave s financiranjem tudi druge
osebe.
V ta namen mora borznoposredniška družba
presojati zlasti osebe, ki so medsebojno povezane s skupnim virom financiranja
in teh povezav ni mogoče nadomestiti v kratkem času. V skupino povezanih oseb
borznoposredniška družba vključi osebe, ki so prek pomembnega skupnega vira
financiranja, ki ga zagotavlja borznoposredniška družba sama, njena finančna
skupina ali njene povezane osebe, povezane tako, da tega vira financiranja ni
mogoče nadomestiti, čeprav je oseba za to pripravljena sprejeti višje stroške
financiranja.
(3) Pri presoji povezav iz prve
alineje točke (a) drugega odstavka tega člena mora borznoposredniška družba
presojati zlasti povezave med:
(a)    dolžnikom in dajalcem osebnega jamstva, če je za dajalca osebnega
jamstva le-to tako pomembno, da bi realizacija jamstva lahko ogrozila njegovo
zmožnost za odplačevanje lastnega dolga,
(b)    lastnikom stanovanjske ali poslovne nepremičnine in najemnikom, ki
plačuje večino najemnine,
(c)    proizvajalcem določenega produkta in njegovim edinim kupcem,
(d)    osebama, ki sta povezani tako, da pomemben del terjatev ali
obveznosti ene osebe izhaja iz odnosa do druge osebe,
(e)    proizvajalcem in prodajalcem, če proizvajalec v kratkem času ne
more najti drugega prodajalca,
(f)    
osebami, ki imajo iste kupce, če je število
kupcev majhno in je nove kupce težko najti,
(g)    med fizičnimi osebami:
-    
posameznimi fizičnimi osebami in njihovimi
ožjimi družinskimi člani,
-    
fizičnimi osebami, ki kot zasebniki opravljajo
dejavnost (npr. samostojni podjetniki), in njihovimi ožjimi družinskimi člani,
-    
dolžniki in njihovimi sodolžniki oziroma
dajalci osebnih jamstev.
(4) Pri ugotavljanju oseb, ki tvorijo
skupino povezanih oseb, se povezave z enotami centralne ravni države iz 1.
točke tretjega odstavka 2. člena sklepa o standardiziranem pristopu, ki jim je
v skladu s sklepom o standardiziranem pristopu dodeljena utež tveganja 0 %, ne
upoštevajo.
(5) Pri ugotavljanju skupin povezanih
oseb mora borznoposredniška družba za izpostavljenosti do shem upoštevati shemo
kot celoto, osnovne izpostavljenosti te sheme ali oboje. V ta namen mora
ovrednotiti ekonomsko vsebino in tveganja, ki izhajajo iz strukture posla. Pri
tem mora upoštevati metode iz priloge I, ki je sestavni del tega sklepa.
(6) Borznoposredniška družba mora
pričeti ugotavljati, ali posamezne osebe tvorijo skupino povezanih oseb z
ostalimi osebami, do katerih je izpostavljena, najmanj takrat, ko
izpostavljenost borznoposredniške družbe do posamezne osebe ali skupine
povezanih oseb doseže ali preseže 2 % kapitala borznoposredniške družbe.
III. OMEJITVE NAJVEČJE DOPUSTNE IZPOSTAVLJENOSTI
9. člen
(največja dopustna izpostavljenost)
(1) Izpostavljenost borznoposredniške
družbe do posamezne osebe ali skupine povezanih oseb, zmanjšana za izvzetja in
učinke kreditnih zavarovanj, ne sme presegati 25 % kapitala borznoposredniške
družbe.
(2) Ne glede na prvi odstavek tega
člena izpostavljenost borznoposredniške družbe do institucije ali skupine
povezanih oseb, ki vključuje eno ali več institucij, ne sme presegati višjega
izmed zneskov 25 % kapitala borznoposredniške družbe ali 100 milijonov EUR, pod
pogojem, da vsota izpostavljenosti do vseh povezanih oseb v skupini, ki niso
institucije, ne presega 25 % kapitala borznoposredniške družbe.
(3) Izpostavljenost iz drugega
odstavka tega člena, ki presega 25 % kapitala borznoposredniške družbe, ne sme
presegati 100 % kapitala borznoposredniške družbe oziroma manjšega odstotka, ki
ga določi borznoposredniška družba z namenom obravnave, spremljana in nadzora
tveganja koncentracije, ob upoštevanju politik in procesov iz prvega odstavka
193. člena ZTFI v zvezi z 188. členom ZBan-1.
(4) Pri borznoposredniški družbi, ki
ugotavlja izpostavljenost v skladu s 6. členom tega sklepa, se omejitve
izpostavljenosti iz prvega do tretjega odstavka tega člena nanašajo na skupno
izpostavljenost borznoposredniške družbe do posamezne osebe.
10. člen
(dovoljenje za preseganje omejitve
izpostavljenosti)
(1) Borznoposredniška družba lahko v
posameznih primerih presega omejitev izpostavljenosti iz tretjega odstavka 9.
člena tega sklepa, če pridobi dovoljenje Agencije, vendar izpostavljenost ne
sme presegati zneska 100 milijonov EUR. Agencija dovoljenje izda, če sta
izpolnjena naslednja pogoja:
(a)    preseganje omejitve izpostavljenosti ne vpliva pomembno na tveganje
koncentracije borznoposredniške družbe,
(b)    preseganje omejitve izpostavljenosti je le začasno.
(2) Izpolnjevanje pogojev iz prvega
odstavka tega člena borznoposredniška družba v okviru zahteve za izdajo
dovoljenja dokazuje s predložitvijo naslednje dokumentacije:
(a)    želeni znesek izpostavljenosti in delež le-te glede na kapital
borznoposredniške družbe ter navedbo posameznih oseb ali skupin povezanih oseb,
na katere se izpostavljenost nanaša,
(b)    razloge za želeno preseganje omejitve izpostavljenosti in njihovo
utemeljitev,
(c)    politiko upravljanja s tveganjem koncentracije, ki upošteva
projekcijo preseganja omejitve izpostavljenosti,
(d)    poročilo o izpostavljenosti iz prvega odstavka 19. člena tega
sklepa na zadnji dan v mesecu pred oddajo zahteve za izdajo dovoljenja ter
simulacijo izračuna izpostavljenosti v prvem trimesečju preseganja,
(e)    obdobje želenega preseganja omejitve izpostavljenosti.
(3) V izreku odločbe o izdaji
dovoljenja za preseganje omejitve izpostavljenosti iz tretjega odstavka 9.
člena tega sklepa Agencija določi najvišje dovoljeno preseganje in obdobje, v
katerem je preseganje dovoljeno.
11. člen
(prekoračitev omejitev izpostavljenosti v
izjemnih okoliščinah)
(1) Borznoposredniška družba mora
vedno izpolnjevati omejitve največje dopustne izpostavljenosti iz 9. in 10.
člena tega sklepa.
(2) Ne glede na prvi odstavek tega
člena mora borznoposredniška družba, če preseže omejitve največje dopustne
izpostavljenosti iz 9. in 10. člena tega sklepa, zaradi združitve dveh pravnih
oseb oziroma zaradi drugih vzrokov, na katere ne more vplivati, o tem nemudoma
obvestiti Agencijo (v nadaljnjem besedilu: obvestilo o prekoračitvi omejitev
izpostavljenosti).
(3) Obvestilo o prekoračitvi omejitev
izpostavljenosti mora obsegati opis ukrepov, ki jih bo borznoposredniška družba
opravila zaradi uskladitve z omejitvami iz 9. in 10. člena tega sklepa in roke,
v katerih bo te ukrepe opravila.
12. člen
(preseganje omejitev izpostavljenosti iz
naslova postavk trgovalne knjige)
(1) Ne glede na prvi odstavek 11.
člena tega sklepa lahko borznoposredniška družba presega omejitve največje
dopustne izpostavljenosti iz 9. in 10. člena tega sklepa, če so izpolnjeni vsi
naslednji pogoji:
(a)    preseganje omejitev (v nadaljevanju: presežna izpostavljenost)
izhaja izključno iz postavk trgovalne knjige, pri čemer borznoposredniška
družba v celoti izpolnjuje omejitve izpostavljenosti iz postavk netrgovalne
knjige, določene v 9. in 10. členu tega sklepa, merjene na kapital, ki ne
vključuje dodatnega kapitala II,
(b)    borznoposredniška družba izpolnjuje kapitalsko zahtevo za tveganje
preseganja največjih dopustnih izpostavljenosti iz trgovanja, izračunano v
skladu s 93. členom sklepa o tržnih tveganjih,
(c)    izpostavljenost iz postavk trgovalne knjige do posamezne osebe, pri
kateri obstaja presežna izpostavljenost 10 dni ali manj, ne sme preseči 500 %
kapitala borzno­posredniške družbe,
(d)    vsota vseh presežnih izpostavljenosti, ki obstajajo več kot 10 dni,
ne sme presegati 600 % kapitala borznoposredniške družbe.
(2) Borznoposredniška družba se ne sme
namerno izogibati kapitalskim zahtevam za tveganje preseganja največjih
dopustnih izpostavljenosti iz trgovanja iz točke (b) prvega odstavka tega
člena, ko presežne izpostavljenosti obstajajo več kot 10 dni, z začasnim
prenosom zadevnih izpostavljenosti na drugo osebo oziroma s sklepanjem
navideznih poslov za odpravo presežnih izpostavljenosti med desetdnevnim obdobjem
in ustvarjanjem novih izpostavljenosti po izteku tega obdobja.
(3) Borznoposredniška družba mora
vzpostaviti sistem, ki zagotavlja, da se vsak prenos z učinkom iz drugega
odstavka tega člena nemudoma sporoči Agenciji.
IV. IZVZETJA IN ZMANJŠANJA ZA NAMEN UGOTAVLJANJA
IZPOLNJEVANJA OMEJITEV NAJVEČJE DOPUSTNE IZPOSTAVLJENOSTI
13. člen
(izvzetja za namen ugotavljanja
izpolnjevanja omejitev izpostavljenosti)
(1) Za namen tega poglavja sklepa se
uporabljajo opredelitve pojmov, kot jih določajo sklep o standardiziranem
pristopu, sklep o pristopu IRB in Sklep o kreditnih zavarovanjih za
borznoposredniške družbe (Uradni list RS, št. 106/07, 74/09 in 80/11; v
nadaljevanju: sklep o kreditnih zavarovanjih).
Ne glede na prvi pododstavek tega odstavka
osebna jamstva vključujejo tudi kreditne izvedene finančne instrumente,
priznane kot primerno zavarovanje v skladu s sklepom o kreditnih zavarovanjih,
razen kreditnih zapisov.
(2) Osebna in stvarna kreditna
zavarovanja, zaradi katerih se lahko izpostavljenosti delno ali v celoti
izvzamejo ali zmanjšajo v skladu s 14., 15. in 16. členom tega sklepa, morajo
biti opredeljena kot primerna in izpolnjevati vse minimalne zahteve v skladu s
sklepom o kreditnih zavarovanjih.
Ne glede na prvi pododstavek tega odstavka
mora borznoposredniška družba, ki uporablja pristop IRB z lastnimi ocenami LGD
(in CF), za stvarna kreditna zavarovanja upoštevati minimalne zahteve v skladu
s sklepom o pristopu IRB.
(3) Borznoposredniška družba za namen
ugotavljanja izpolnjevanja omejitev največje dopustne izpostavljenosti ne sme
upoštevati zavarovanj iz 18., 20. in 22. člena sklepa o kreditnih zavarovanjih,
razen če je to dovoljeno v skladu z drugim odstavkom 14. člena tega sklepa.
14. člen
(izvzete izpostavljenosti)
(1) Pri ugotavljanju izpolnjevanja
omejitev iz 9. in 10. člena tega sklepa borznoposredniška družba v celoti
ali delno izvzame naslednje izpostavljenosti:
(a)    terjatve do enot centralne ravni držav in do centralnih bank,
katerim bi bila brez upoštevanja zavarovanja dodeljena utež tveganja 0 % v
skladu s sklepom o standardiziranem pristopu,
(b)    terjatve do mednarodnih organizacij ali multilateralnih razvojnih
bank, katerim bi bila brez upoštevanja zavarovanja dodeljena utež tveganja 0 %
v skladu s sklepom o standardiziranem pristopu,
(c)    terjatve, zavarovane z izrecnimi osebnimi jamstvi enot centralne
ravni držav, centralnih bank, mednarodnih organizacij, multilateralnih
razvojnih bank ali oseb javnega sektorja, če bi bila nezavarovanim terjatvam do
teh oseb dodeljena utež tveganja 0 % v skladu s sklepom o standardiziranem
pristopu,
(d)    druge izpostavljenosti, ki se lahko štejejo kot izpostavljenosti do
oseb iz točke (c) tega odstavka ali za katere jamčijo osebe iz točke (c) tega
odstavka, če bi bila nezavarovanim terjatvam do teh oseb dodeljena utež
tveganja 0 % v skladu s sklepom o standardiziranem pristopu,
(e)    terjatve in druge izpostavljenosti do enot regionalne ali lokalne
ravni držav članic ali za katere jamčijo te osebe, če bi bila terjatvam do teh
oseb dodeljena utež tveganja 0 % v skladu s sklepom o standardiziranem
pristopu,
(f)    
izpostavljenosti do nasprotnih strank iz osmega
odstavka 5. člena sklepa o standardiziranem pristopu, če bi bila
izpostavljenostim do teh oseb dodeljena utež tveganja 0 % v skladu s sklepom o
standardiziranem pristopu,
(g)    izpostavljenosti, zavarovane z vplačili, položenimi pri
borznoposredniški družbi, ki izračunava izpostavljenost, ali njeni nadrejeni
ali podrejeni borznoposredniški družbi.
Upoštevajo se
tudi denarna sredstva, prejeta iz naslova kreditnega zapisa, ki ga izda
borznoposredniška družba, in krediti borznoposredniške družbe in vplačila pri
njej, ki so predmet bilančnega pobota, priznanega v skladu s sklepom o
kreditnih zavarovanjih.
(h)    izpostavljenosti, zavarovane s potrdili o vlogah, ki jih izda
borznoposredniška družba, ki izračunava izpostavljenost, ali njena nadrejena
ali podrejena borznoposredniška družba, in ki so v hrambi pri eni izmed njih,
(i)    
naložbe v krite obveznice pod pogoji,
določenimi s sklepom o standardiziranem pristopu,
(j)    
terjatve do centralnih bank v obliki zahtevanih
obveznih rezerv, ki bi jim bila brez upoštevanja zavarovanja dodeljena utež
tveganja 20 % ali 50 % v skladu s sklepom v standardiziranem pristopu, ki se
hranijo pri teh centralnih bankah in so denominirane v njihovih nacionalnih valutah
in sicer največ do 80 % vrednosti za terjatve, ki bi jim bila brez upoštevanja
zavarovanja dodeljena utež tveganja 20 % in največ do 50 % vrednosti za
terjatve, ki bi jim bila brez upoštevanja zavarovanja dodeljena utež tveganja
50 %,
(k)    izpostavljenosti iz naslova prevzetih kreditnih obveznosti, ki so
razvrščene med zunajbilančne postavke z zelo nizkim tveganjem iz Priloge II
sklepa o standardiziranem pristopu, če je v sporazumu ali pogodbi določeno, da
je črpanje možno le, če to ne povzroči preseganja omejitev iz 9. in 10. člena
tega sklepa,
(l)    
izpostavljenosti iz naslova prevzetih kreditnih
obveznosti in pogojnih obveznosti iz naslova odprtih ali potrjenih
dokumentarnih akreditivov, ki so razvrščene med zunajbilančne postavke z nizkim
tveganjem iz Priloge II sklepa o standardiziranem pristopu, vendar največ do
50 % njihove vrednosti,
(m)  izpostavljenosti do nasprotne stranke, ki je borznoposredniški
družbi nadrejena družba, njena podrejena družba ali podrejena družba njene
nadrejene družbe, če so izpolnjeni naslednji pogoji:
-    
nasprotna stranka je investicijsko podjetje s
sedežem v državi članici Evropske unije,
-    
nasprotna stranka je vključena v nadzor na
konsolidirani podlagi v isti investicijski skupini kot borznoposredniška
družba,
-    
izpostavljenost ni sestavina kapitala nasprotne
stranke, vendar največ do 50  % njihove vrednosti.
(2) Pri ugotavljanju izpolnjevanja
omejitev iz 9. in 10. člena tega sklepa borznoposredniška družba lahko delno
izvzame:
(a)    izpostavljenosti,
-  zavarovane s stanovanjskimi nepremičninami ali z delnicami v
finskih stanovanjsko nepremičninskih družbah, ki poslujejo v skladu s finskim
Zakonom o nepremičninskih družbah iz leta 1991 ali naknadno sprejeto
enakovredno zakonodajo,
-  iz naslova poslov finančnega zakupa stanovanjskih nepremičnin, pri
katerih zakupodajalec obdrži popolno lastništvo zakupljene stanovanjske
nepremičnine, dokler zakupnik ne uveljavi možnosti nakupa, ki izpolnjujejo
pogoje za dodelitev uteži tveganja 35 % v skladu s sklepom o standardiziranem
pristopu, vendar največ do 50 % vrednosti zadevne stanovanjske nepremičnine.
Za namen te točke je potrebno vrednost
stanovanjske nepremičnine izračunati vsaj enkrat na tri leta na osnovi
standardov vrednotenja, določenih z zakonom ali drugim predpisom. Za
stanovanjske nepremičnine se štejejo stanovanjske nepremičnine, kot so
opredeljene v 5. točki drugega odstavka 2. člena sklepa o standardiziranem
pristopu, ki so v neposredni posesti lastnika ali najemnika.
(b)    izpostavljenosti,
-  zavarovane s poslovnimi nepremičninami,
-  iz naslova poslov finančnega zakupa poslovnih nepremičnin, če
nadzorni organ države članice, v kateri zadevna poslovna nepremičnina leži, za
te izpostavljenosti dovoli dodelitev uteži tveganja 50 % v skladu s sklepom o
standardiziranem pristopu oziroma enakovredno zakonodajo, vendar največ do 50 %
vrednosti zadevne poslovne nepremičnine.
Za namen te točke je potrebno vrednost
poslovne nepremičnine izračunati na osnovi standardov vrednotenja, določenih z
zakonom ali drugim predpisom. Za poslovne nepremičnine se štejejo poslovne nepremičnine,
kot so opredeljene v 6. točki drugega odstavka 2. člena sklepa o
standardiziranem pristopu, in so popolnoma zgrajene, oddane v zakup in
prinašajo ustrezen dohodek iz naslova najemnine.
15. člen
(obravnava izpostavljenosti, zavarovane z
osebnim jamstvom ali s premoženjem, izdanim s strani tretje osebe)
(1) Kadar je izpostavljenost do
posamezne osebe zavarovana z osebnim jamstvom tretje osebe ali s premoženjem,
izdanim s strani tretje osebe, borznoposredniška družba lahko obravnava del
izpostavljenosti, ki je zavarovan:
(a)    z osebnim jamstvom tretje osebe, kot izpostavljenost do dajalca
osebnega jamstva,
(b)    s priznanim zavarovanjem s premoženjem, kot izpostavljenost do
izdajatelja premoženja.
(2) Za obravnavo izpostavljenosti do
dajalca osebnega jamstva iz točke (a) prvega odstavka tega člena morajo biti
izpolnjeni naslednji pogoji:
(a)    nezavarovani izpostavljenosti do dajalca osebnega jamstva bi bila
dodeljena enaka ali nižja utež tveganja, kot je utež tveganja, dodeljena
nezavarovani izpostavljenosti do posamezne osebe v skladu s sklepom o
standardiziranem pristopu,
(b)    kadar je osebno jamstvo denominirano v valuti, drugačni od valute
osnovne izpostavljenosti, se znesek pokrite izpostavljenosti izračuna v skladu
z določbami za obravnavo valutne neusklajenosti pri osebnih zavarovanjih, ki jo
določa sklep o kreditnih zavarovanjih,
(c)    neusklajenost med zapadlostjo osnovne izpostavljenosti in
zapadlostjo osebnega jamstva se obravnava v skladu z določbami za obravnavo
neusklajenosti zapadlosti, ki jo določa sklep o kreditnih zavarovanjih,
(d)    delno kritje se prizna v skladu z obravnavo, ki jo določa sklep o
kreditnih zavarovanjih.
(3) Za obravnavo izpostavljenosti do
izdajatelja premoženja, ki se uporablja kot zavarovanje iz točke (b) prvega
odstavka tega člena, morajo biti izpolnjeni naslednji pogoji:
(a)    priznano zavarovanje s premoženjem se vrednoti po tržni ceni,
(b)    zavarovanemu delu izpostavljenosti bi bila dodeljena enaka ali
nižja utež tveganja, kot je utež tveganja, dodeljena nezavarovani
izpostavljenosti do te osebe v skladu s sklepom o standardiziranem pristopu,
(c)    ni neusklajenosti med zapadlostjo osnovne izpostavljenosti in
zapadlostjo zavarovanja.
16. člen
(obravnava izpostavljenosti, zavarovane s
finančnim premoženjem pri borznoposredniški družbi, ki uporablja razvito metodo
za izračun učinkov zavarovanja s finančnim premoženjem in borznoposredniški
družbi, ki uporablja pristop IRB z lastnimi ocenami LGD (in CF))
(1) Borznoposredniška družba, ki
uporablja razvito metodo za izračun učinkov zavarovanja s finančnim premoženjem
v skladu s sklepom o kreditnih zavarovanjih, lahko pri ugotavljanju
izpolnjevanja omejitev iz 9. in 10. člena tega sklepa uporabi polno prilagojeno
vrednost izpostavljenosti (E*) v skladu s sklepom o kreditnih zavarovanjih.
Polno prilagojena vrednost izpostavljenosti
(E*) se izračuna v skladu s tretjim in četrtim poglavjem sklepa o kreditnih
zavarovanjih.
(2) Borznoposredniška družba, ki ima
dovoljenje za uporabo pristopa IRB z lastnimi ocenami LGD (in CF) za kategorije
izpostavljenosti iz 17. člena sklepa o pristopu IRB, lahko upošteva učinke
zavarovanja s finančnim premoženjem pri ugotavljanju izpolnjevanja omejitev
izpostavljenosti, če dokaže, da:
(a)    ocenjuje učinke zavarovanja s finančnim premoženjem na
izpostavljenostih ločeno od ostalih področij uporabe lastnih ocen LGD in
(b)    so ocene učinkov zavarovanja s finančnim premoženjem primerne.
Uporaba metode iz prvega pododstavka tega
odstavka mora biti skladna s pristopom, ki ga borznoposredniška družba
uporablja za namen izračuna kapitalske zahteve za kreditno tveganje.
(3) Borznoposredniška družba, ki
uporablja metodo iz prvega ali drugega odstavka tega člena, mora:
(a)    izvajati redne teste izjemnih situacij v povezavi s tveganjem
koncentracije, ki morajo vključevati tveganja iz naslova mogočih sprememb na
trgu, ki bi lahko škodljivo vplivale na kapitalsko ustreznost borznoposredniške
družbe, in tveganja iz naslova unovčevanja zavarovanja s premoženjem v izjemnih
situacijah.
Če test izjemnih situacij pokaže manjšo
unovčljivo vrednost sprejetega zavarovanja s premoženjem, kakor bi se
upoštevala z uporabo razvite metode za izračun učinkov zavarovanja s finančnim
premoženjem ali metode iz drugega odstavka tega člena, mora borznoposredniška
družba pri izračunu vrednosti izpostavljenosti zaradi ugotavljanja
izpolnjevanja omejitev iz 9. in 10. člena tega sklepa upoštevati ustrezno
zmanjšano vrednost zavarovanja.
(b)    v svojo strategijo oziroma politiko za upravljanje s tveganjem
koncentracije vključiti naslednje:
-  politike in postopke za obravnavo tveganja iz naslova
neusklajenosti med zapadlostjo izpostavljenosti in kreditnega zavarovanja za
navedene izpostavljenosti,
-  politike in postopke za primere, ko test izjemnih situacij pokaže
manjšo unovčljivo vrednost prejetega zavarovanja, kakor bi se upoštevala na
podlagi metode iz prvega ali drugega odstavka tega člena,
-  politike in postopke v povezavi s tveganjem koncentracije, ki
izhaja iz uporabe kreditnih zavarovanj, še posebej glede velikih posrednih
izpostavljenosti (npr. do posameznega izdajatelja vrednostih papirjev, ki se
upoštevajo kot zavarovanje).
(4) Če borznoposredniška družba, ki
ima dovoljenje za uporabo pristopa IRB z lastnimi ocenami LGD (in CF), ne
uporablja metode iz drugega odstavka tega člena, lahko za izračun
izpostavljenosti uporablja metodo iz točke (b) prvega odstavka 15. člena tega
sklepa ali metodo iz prvega odstavka tega člena.
(5) Za namen tega poglavja lahko
borznoposredniška družba hkrati uporablja metodo iz točke (b) prvega odstavka
15. člena tega sklepa in metodo iz prvega odstavka tega člena le, kadar lahko obe
metodi uporablja tudi za namen izračunavanja kapitalskih zahtev za kreditno
tveganje in tveganje zmanjšanja vrednosti odkupljenih denarnih terjatev.
V. IZPOLNJEVANJE OBVEZNOSTI, SPREMLJANJE IN POROČANJE O
IZPOSTAVLJENOSTIH
17. člen
(izpolnjevanje obveznosti na posamični in
konsolidirani podlagi)
(1) Borznoposredniška družba mora
izpolnjevati vse obveznosti glede izpostavljenosti, določene s tem sklepom, na
posamični podlagi.
(2) Ne glede na prvi odstavek tega
člena mora borznoposredniška družba iz tretjega in četrtega odstavka 193. člena
ZTFI na ravni Republike Slovenije izpolnjevati obveznosti, določene s tem
sklepom, tudi na konsolidirani podlagi, kot določa Sklep o nadzoru
borznoposredniških družb na konsolidirani podlagi (Uradni list RS, št. 106/07,
74/09 in 80/11).
18. člen
(spremljanje velikih izpostavljenosti)
Borznoposredniška družba mora razviti
ustrezen informacijski sistem ter vzpostaviti in dosledno uresničevati primerne
administrativne in računovodske postopke in ustrezen sistem notranjih kontrol
za ugotavljanje in spremljanje velikih izpostavljenosti in njihovih sprememb
ter za preverjanje njihove skladnosti s politikami borznoposredniške družbe
glede teh izpostavljenosti.
19. člen
(poročanje o izpostavljenostih Agenciji)
(1) Borznoposredniška družba mora
Agenciji poročati o:
(a)    posameznih osebah in skupinah povezanih oseb, do katerih
izpostavljenost borznoposredniške družbe doseže ali preseže 10 % njenega
kapitala,
(b)    vrednosti izpostavljenosti do posameznih oseb in skupin povezanih
oseb iz točke (a) tega odstavka pred upoštevanjem izvzetij in zmanjšanj zaradi
upoštevanja učinkov kreditnih zavarovanj,
(c)    znesku izvzetij ter znesku in obliki uporabljenih kreditnih
zavarovanj iz IV. poglavja tega sklepa,
(d)    vrednosti izpostavljenosti po upoštevanju izvzetij ter zmanjšanj
zaradi upoštevanja učinkov kreditnih zavarovanj, izračunani v skladu s IV.
poglavjem tega sklepa,
(e)    izpolnjevanju omejitev iz III. poglavja tega sklepa in njihovih
morebitnih prekoračitvah.
Ne glede na točko (b) tega odstavka se
kreditna zavarovanja v obsegu in pod pogoji iz IV. poglavja tega sklepa lahko
upoštevajo pri izračunavanju izpostavljenosti iz naslova poslov začasne prodaje
oziroma odkupa ter posoje oziroma izposoje vrednostnih papirjev ali blaga.
(2) Borznoposredniška družba mora Agencijo
četrtletno obveščati o vseh preseganjih največjih dopustnih izpostavljenosti iz
naslova postavk trgovalne knjige iz 12. člena tega sklepa v preteklih treh
mesecih. Za vsak primer preseganja je treba sporočiti znesek preseganja in ime
osebe, pri kateri je prišlo do preseganja, ter čas trajanja preseganja.
(3) Borznoposredniška družba mora za
izpolnitev obveznosti iz prvega in drugega odstavka tega člena Agenciji
predložiti poročila o izpostavljenosti, in sicer po stanju na zadnji dan
vsakega četrtletja. Rok za predložitev omenjenih poročil po stanju na zadnji
dan v letu je deseti delovni dan po izteku roka za predložitev nerevidiranih
letnih računovodskih izkazov, za druga četrtletja pa je rok do 25. dne v
naslednjem mesecu.
Poročila o izpostavljenosti iz prvega
pododstavka tega odstavka borznoposredniška družba predloži na obrazcih z
oznako IZP, borznoposredniška družba, ki je v skladu s sklepom o tržnih
tveganjih zavezana k izračunavanju in izpolnjevanju kapitalske zahteve za tržna
tveganja, pa na obrazcih z oznako IZP-trg. Obrazci z oznako IZP oziroma IZP-trg
so sestavni del tega sklepa.
(4) Borznoposredniška družba iz
drugega odstavka 17. člena tega sklepa mora zagotoviti pravilno in
pravočasno poročanje v skladu s prvim in drugim odstavkom tega člena tudi na
konsolidirani podlagi.
Poleg zahteve iz prvega pododstavka tega
odstavka mora borznoposredniška družba iz drugega odstavka 17. člena tega
sklepa, ki uporablja pristop IRB (nadrejena IRB borznoposredniška družba), na
konsolidirani podlagi poročati tudi izpostavljenosti, ki ne dosegajo 10 %
kapitala borznoposredniške družbe, če je število njenih velikih
izpostavljenosti do posameznih oseb ali skupin povezanih oseb manjše od 20. V
tem primeru borznoposredniška družba poroča tudi te izpostavljenosti tako, da
skupno število poročanih izpostavljenosti znaša 20. V to poročanje niso
vključene izpostavljenosti, ko so v skladu s prvim odstavkom 14. člena
tega sklepa izvzete iz izpolnjevanja omejitev največje dopustne
izpostavljenosti.
(5) Borznoposredniška družba mora za
izpolnitev obveznosti iz četrtega odstavka tega člena na konsolidirani podlagi
Agenciji predložiti poročila o izpostavljenosti iz tretjega odstavka tega člena
in sicer po stanju na zadnji dan vsakega četrtletja. Roki za predložitev
poročil so:
(a)    do 28. februarja tekočega leta za stanje na dan
31. decembra preteklega leta,
(b)    do 15. maja tekočega leta za stanje na dan 31. marca
tekočega leta,
(c)    do 15. avgusta tekočega leta za stanje na dan 30. junija
tekočega leta,
(d)    do 15. novembra tekočega leta za stanje na dan
30. septembra tekočega leta.
Naslov poročil iz tretjega odstavka tega
člena se dopolni z besedo konsolidirano. Nadrejena IRB borznoposredniška
družba, ki ima manj kot 20 velikih izpostavljenosti, pa poroča svoje
izpostavljenosti do posameznih oseb in skupin povezanih oseb še na obrazcu
IZP-IRB-konsolidirano oziroma IZP-IRB-trg-konsolidirano, ki sta sestavni del
tega sklepa.
(6) V primeru posebne zahteve Agencije
mora borznoposredniška družba poročila iz tretjega in petega odstavka tega
člena izdelati tudi po stanju na dan in v roku, ki ju določi Agencija.
(7) Borznoposredniška družba poroča
Agenciji o podatkih iz tretjega in petega odstavka tega člena v elektronski
obliki preko spletne strani Agencije oziroma preko aplikacije, ki je dosegljiva
na spletni strani Agencije skupaj z navodili za njeno uporabo.
(8) Če posredovanje podatkov iz
prejšnjega odstavka zaradi izpada povezave oziroma nedelovanja sistema
elektronskega poročanja ni omogočeno, mora borznoposredniška družba o tem
najkasneje v roku za predložitev poročila pisno obvestiti Agencijo in ji
ustrezno dokumentacijo posredovati v pisni obliki v roku dveh delovnih dni po
preteku roka za oddajo poročila. Takoj po vzpostavitvi povezave oziroma takoj
po začetku delovanja sistema za elektronsko poročanje mora borznoposredniška
družba podatke, ki so bili posredovani v pisni obliki, Agenciji sporočiti tudi
na način iz prejšnjega odstavka.

Priloga
I: Obravnava izpostavljenosti do shem
Obrazec IZP
Obrazec IZP-1
Obrazec IZP-trg
Obrazec IZP-trg 1
Obrazec IZP-trg 2
Obrazec IZP-trg 3
Obrazec IZP-IRB-konsolidirano
Obrazec IZP-IRB-trg-konsolidirano

Sklep o veliki
izpostavljenosti borznoposredniških družb (Uradni list RS, št. 80/11)
vsebuje naslednje prehodne in končno določbo:
»VI. PREHODNE IN KONČNA DOLOČBA
20. člen
(uporaba
določb)
(1) Z dnem, ko začne veljati ta sklep,
preneha veljati Sklep o veliki izpostavljenosti borznoposredniških družb
(Uradni list RS, št. 106/07 in 74/09).
(2) Ne glede na prvi odstavek tega
člena borznoposredniška družba pri ugotavljanju izpolnjevanja omejitev največje
dopustne izpostavljenosti do institucij do 31. decembra 2012 upošteva
pravila iz točk (b) in (c) prvega odstavka 14. člena Sklepa o veliki
izpostavljenosti borznoposredniških družb (Uradni list RS, št. 106/07 in
74/09), in sicer samo za izpostavljenosti, nastale do 31. decembra 2009.
(3) Borznoposredniška družba lahko
odloži obravnavo izpostavljenosti do shem, kot je opredeljena v prilogi I tega
sklepa, do 31. decembra 2015, vendar samo za izpostavljenosti, nastale do
31. januarja 2010.
21. člen
(veljavnost
določb)
Ta sklep začne veljati 1. januarja
2012.«.

Sklep o dopolnitvi
Sklepa o veliki izpostavljenosti borznoposredniških družb (Uradni list RS, št. 33/12)
vsebuje naslednjo končno določbo:
»2. člen
Ta sklep začne veljati osmi dan po objavi v
Uradnem listu Republike Slovenije.«.