1. člen
(vsebina)
S tem pravilnikom se določa podrobnejši
način določanja zavarovalne osnove za plačevanje prispevkov za pokojninsko in
invalidsko zavarovanje za zavarovance iz 15., 16. in 17. člena Zakona o
pokojninskem in invalidskem zavarovanju (Uradni list RS, št. 96/12,
39/13, 63/13 – ZIUPTDSV, 99/13 – ZSVarPre-C, 101/13 –
ZIPRS1415, 44/14 – ORZPIZ206, 85/14 – ZUJF-B, 95/14 – ZUJF-C, 90/15 – ZIUPTD in
102/15; v nadaljnjem besedilu: ZPIZ-2).
2. člen
(zavarovalna osnova)
(1) Zavarovalna osnova je dobiček
zavarovanca, ugotovljen skladno z zakonom, ki ureja dohodnino, v katerem niso
upoštevani obračunani prispevki za obvezno socialno zavarovanje ter znižanje in
povečanje davčne osnove, preračunan na mesec.
(2) Za zavarovance iz 15. člena ZPIZ-2
se dobiček iz prejšnjega odstavka zniža za 25 %.
(3) Zavarovalna osnova, določena na
način iz prvega in drugega odstavka tega člena za zavarovance iz 15. in 17.
člena ZPIZ-2, ne sme biti nižja od 60 % povprečne letne plače zaposlenih v
Republiki Sloveniji, preračunane na mesec.
(4) Zavarovalna osnova, določena na
način iz prvega odstavka tega člena za zavarovance iz 16. člena ZPIZ-2, ne sme
biti nižja od 90 % povprečne letne plače zaposlenih v Republiki Sloveniji,
preračunane na mesec.
(5) Zavarovalna osnova, določena na
način iz prvega in drugega odstavka tega člena, ne sme biti višja od
3,5-kratnika povprečne letne plače zaposlenih v Republiki Sloveniji,
preračunane na mesec.
(6) Če dobiček zavarovanca iz 15. in
17. člena ZPIZ-2 ne preseže 60 % povprečne letne plače zaposlenih v Republiki
Sloveniji, je zavarovalna osnova 60 % povprečne letne plače zaposlenih v RS,
preračunane na mesec.
(7) Če dobiček zavarovanca iz 16.
člena ZPIZ-2 ne preseže 90 % povprečne letne plače zaposlenih v Republiki
Sloveniji, je zavarovalna osnova 90 % povprečne letne plače zaposlenih v RS,
preračunane na mesec.
3. člen
(določitev dobička za zavarovanca iz 15.
člena ZPIZ-2)
(1) Dobiček zavarovanca iz 15. člena
ZPIZ-2 se določi na podlagi podatkov iz obračuna akontacije dohodnine od dohodka
iz dejavnosti za preteklo leto ali na podlagi podatkov iz obračuna dohodnine od
dohodka iz dejavnosti za preteklo leto, če je zavarovanec ugotavljal davčno
osnovo z upoštevanjem normiranih odhodkov, ter podatka o znesku obračunanih
obveznih prispevkov za obvezno socialno zavarovanje, ki jih je plačala
Republika Slovenija.
(2) Na podlagi podatkov iz prejšnjega
odstavka tega člena se dobiček zavarovanca iz 15. člena ZPIZ-2 določi
tako, da se znesku razlike med davčno priznanimi prihodki in davčno priznanimi
odhodki oziroma davčno priznanim prihodki in normiranimi odhodki prišteje
znesek obračunanih prispevkov za obvezno socialno zavarovanje.
(3) Ne glede na prejšnji odstavek je v
primeru, ko je znesek razlike med davčno priznanimi prihodki in davčno priznanimi
odhodki manjši ali enak 0, dobiček zavarovanca iz 15. člena ZPIZ-2 enak
znesku prispevkov za obvezno socialno zavarovanje.
(4) Ne glede na prvi, drugi in tretji
odstavek tega člena se dobiček zavarovanca iz 15. člena ZPIZ-2, če se
obračun akontacije dohodnine oziroma dohodnine od dohodka iz dejavnosti iz
prvega odstavka tega člena ne nanaša na celotno davčno leto, določi tako, da se
dobiček, ugotovljen v skladu s prvim, drugim in tretjim odstavkom tega člena,
preračuna na letno raven. Preračun se opravi na naslednji način:
Dl =   (Dn/n) x 12, pri čemer je:
Dl –   dobiček, preračunan na letno raven,
Dn –  dobiček, določen na podlagi obračuna iz
prvega odstavka tega člena,
n –     število mesecev, na katere se nanaša
dobiček.
(5) Pri določanju števila mesecev, na katere
se nanaša dobiček (n) iz prejšnjega odstavka, se upošteva število dni v začetnem
mesecu, na katero se nanaša obračun davka, odvisno od tega, ali se obračun
davka nanaša na manj kot 15 dni ali več kot 15 dni začetnega meseca. Če se
nanaša na več kot 15 dni, se začetni mesec šteje, sicer pa ne.
4. člen
(določitev dobička za zavarovanca iz 16.
člena ZPIZ-2)
(1) Dobiček zavarovanca iz 16. člena
ZPIZ-2 se določi na podlagi podatkov iz odločbe o odmeri dohodnine za preteklo
leto in obračunov davčnega odtegljaja.
(2) Za dobiček zavarovanca iz 16.
člena ZPIZ-2 se za določitev zavarovalne osnove iz 2. člena tega
pravilnika štejejo vsi dohodki, prejeti za opravljanje poslovodne funkcije in
opravljanje dela od gospodarskih družb, zadrug ali zavodov, v zvezi s katerimi
zavarovanec izpolnjuje pogoje za zavarovanje po 16. členu ZPIZ-2.
(3) Na podlagi podatkov iz prvega in
drugega odstavka tega člena se dobiček zavarovanca iz 16. člena ZPIZ-2
določi tako, da se upošteva seštevek dohodkov, prejetih za opravljanje poslovodne
funkcije in opravljanje dela od gospodarskih družb, zadrug ali zavodov, v zvezi
s katerimi zavarovanec izpolnjuje pogoje za zavarovanje po 16. členu ZPIZ-2.
5. člen
(določitev dobička za zavarovanca iz 17.
člena ZPIZ-2)
(1) Dobiček zavarovanca iz 17. člena
ZPIZ-2 se določi na podlagi podatkov za preteklo leto iz obvestila Finančne uprave Republike Slovenije o višini dohodka iz osnovne kmetijske
in osnovne gozdarske dejavnosti, obračuna akontacije dohodnine ali dohodnine od
dohodka iz dejavnosti ter na podlagi podatka o znesku obveznih prispevkov za
obvezno socialno zavarovanje, ki jih plača Republika Slovenija.
(2) Če zavarovancu ni izdano obvestilo
Finančne uprave Republike Slovenije o višini dohodka
iz osnovne kmetijske in osnovne gozdarske dejavnosti, se dobiček zavarovanca iz
17. člena ZPIZ-2 določi tudi na podlagi podatkov iz odločbe o odmeri
dohodnine.
(3) Na podlagi podatkov iz prvega in
drugega odstavka tega člena se dobiček zavarovanca iz 17. člena ZPIZ-2
določi tako, da se upošteva vsota katastrskega dohodka in drugih dohodkov v
zvezi z opravljanjem osnovne kmetijske in osnovne gozdarske dejavnosti, ki se v
skladu z zakonom, ki ureja dohodnino, štejejo za dohodek iz osnovne kmetijske
in osnovne gozdarske dejavnosti, ter dohodka iz kmetijske in gozdarske
dejavnosti ter dopolnilne dejavnosti na kmetiji, ki se v skladu z zakonom, ki
ureja dohodnino, šteje kot dohodek iz dejavnosti, brez upoštevanja prispevkov
za socialno varnost ter znižanj in povečanj davčne osnove.
(4) Kot dohodek iz osnovne kmetijske
in osnovne gozdarske dejavnosti se upoštevajo katastrski dohodek in drugi
dohodki iz osnovne kmetijske in osnovne gozdarske dejavnosti iz obvestila Finančne uprave Republike Slovenije o višini dohodka iz osnovne kmetijske
in osnovne gozdarske dejavnosti. Če iz odločbe o odmeri dohodnine izhaja, da
zavarovanec nima dohodka iz osnovne kmetijske in osnovne gozdarske dejavnosti,
se šteje, da je dohodek iz osnovne kmetijske in osnovne gozdarske dejavnosti
enak 0.
(5) Kot dohodek iz kmetijske,
gozdarske in dopolnilne dejavnosti na kmetiji se upošteva dohodek iz teh
dejavnosti iz obračuna akontacije dohodnine od dohodka iz dejavnosti ali iz
obračuna dohodnine od dohodka iz dejavnosti, če je zavarovanec ugotavljal
davčno osnovo z upoštevanjem normiranih odhodkov. Za določitev tega dohodka se
smiselno upoštevajo določbe 3. člena tega pravilnika.
(6) Če je v primeru iz prejšnjega odstavka zavarovanec
nosilec ali član kmečkega gospodinjstva, za katero se davčna osnova ugotavlja z
upoštevanjem dejanskih prihodkov in dejanskih odhodkov oziroma dejanskih
prihodkov in normiranih odhodkov, se kot dohodek iz kmetijske, gozdarske in
dopolnilne dejavnosti zavarovanca upošteva sorazmerni del dohodka nosilca
kmečkega gospodinjstva iz teh dejavnosti iz obračuna akontacije dohodnine od
dohodka iz dejavnosti ali iz obračuna dohodnine od dohodka iz dejavnosti.
Sorazmerni del dohodka se ugotovi tako, da se dohodek nosilca iz teh dejavnosti
razdeli na nosilca in preostale člane kmečkega gospodinjstva, ki so obvezno ali
prostovoljno vključeni v obvezno pokojninsko in invalidsko zavarovanje iz
naslova kmetijske, gozdarske in dopolnilne dejavnosti na kmetiji.
6. člen
(zavarovalna osnova, če ni odločbe o
odmeri dohodnine)
(1) Če za posameznega zavarovanca iz
16. člena ZPIZ-2 ni na voljo podatka iz prvega odstavka 4. člena tega
pravilnika, ker se v skladu z zakonom, ki ureja davčni postopek, ne izda
odločba o odmeri dohodnine, je zavarovalna osnova 90 % povprečne letne plače
zaposlenih v Republiki Sloveniji, preračunane na mesec.
(2) Če za posameznega zavarovanca iz
17. člena ZPIZ-2 ni na voljo podatka iz drugega odstavka 5. člena tega
pravilnika, ker se v skladu z zakonom, ki ureja davčni postopek, ne izda
odločba o odmeri dohodnine, je zavarovalna osnova, če v preteklem letu
zavarovanec ni imel dohodkov iz petega odstavka 5. člena tega pravilnika, 60 %
povprečne letne plače zaposlenih v Republiki Sloveniji, preračunane na mesec.
(3) Če za
posameznega zavarovanca iz 15. člena ZPIZ-2 ni na voljo podatka iz prvega
odstavka 3. člena tega pravilnika, ker v skladu z zakonom, ki ureja dohodnino,
ni davčni zavezanec za dohodke iz dejavnosti v Republiki Sloveniji, je
zavarovalna osnova 60 % povprečne letne plače zaposlenih v Republiki
Sloveniji, preračunane na mesec.
7. člen
(zavarovalna osnova ob vstopu v
zavarovanje)
(1) Zavarovalna osnova je za
zavarovance iz 15. in 17. člena ZPIZ-2 ob vstopu v zavarovanje, razen če so
bili v obdobju šestih mesecev pred vstopom v zavarovanje zavarovani na enaki
zavarovalni podlagi, 60 % povprečne letne plače zaposlenih v Republiki
Sloveniji, preračunane na mesec.
(2) Zavarovalna osnova je za
zavarovance iz 16. člena ZPIZ-2 ob vstopu v zavarovanje, razen če so bili v
obdobju šestih mesecev pred vstopom v zavarovanje zavarovani na enaki
zavarovalni podlagi, 90 % povprečne letne plače zaposlenih v Republiki
Sloveniji, preračunane na mesec.
(3) Če so bili zavarovanci iz 15., 16.
in 17. člena ZPIZ-2 v obdobju šestih mesecev pred vstopom v zavarovanje
zavarovani na enaki zavarovalni podlagi, je zavarovalna osnova enaka
zavarovalni osnovi, od katere so plačevali prispevke pred izstopom iz
zavarovanja, brez upoštevanja znižanj in povečanj zavarovalne osnove iz 11.
člena tega pravilnika.
8. člen
(višja zavarovalna osnova)
(1) Zavarovanec se lahko odloči za
plačevanje prispevkov od zavarovalne osnove, ki je višja od zavarovalne osnove,
določene v skladu z 2. do 7. členom tega pravilnika, vendar ne od višje od
zneska 3,5-kratnika povprečne letne plače zaposlenih v Republiki Sloveniji,
preračunane na mesec.
(2) Višjo zavarovalno osnovo od osnove
po prvem odstavku tega člena zavarovanec lahko uveljavlja v obračunu prispevkov
za socialno varnost ali z obvestilom davčnemu organu, če se prispevki ne
izračunavajo v obračunu prispevkov za socialno varnost.
(3) Če zavarovanec uveljavlja višjo
zavarovalno osnovo z obvestilom davčnemu organu, se prispevki za socialno
varnost plačujejo od višje zavarovalne osnove za mesec po mesecu, v katerem je
davčni organ obvestilo prejel.
9. člen
(povprečna letna plača zaposlenih v
Republiki Sloveniji)
(1) Za določitev zneska dobička za
določitev najnižje zavarovalne osnove ter najnižje in najvišje zavarovalne osnove
za plačilo prispevkov se upošteva podatek o povprečni letni plači zaposlenih v
Republiki Sloveniji, ki ga objavi Statistični urad Republike Slovenije, za
leto, na katero se nanaša dobiček, ki je podlaga za določitev zavarovalne
osnove.
(2) Če se zavarovalna osnova določa na
podlagi obvestila o višini dohodka iz osnovne kmetijske in osnovne gozdarske
dejavnosti, obračuna akontacije dohodnine ali dohodnine od dohodka iz
dejavnosti in povprečna plača v Republiki Sloveniji za leto, na katero se
obvestilo o višini dohodka iz osnovne kmetijske in osnovne gozdarske dejavnosti
oziroma obračun akontacije dohodnine ali dohodnine od dohodka iz dejavnosti
nanaša, še ni znana, se osnova določi glede na zadnjo znano povprečno mesečno
plačo za to leto.
10. člen
(določitev nove zavarovalne osnove)
(1) Zavarovalna osnova se na novo
določi na podlagi zadnje prejete odločbe o odmeri dohodnine oziroma obvestila o
višini dohodka iz osnovne kmetijske in osnovne gozdarske dejavnosti, in sicer
za mesec po mesecu, v katerem je bila odločba o odmeri
dohodnine oziroma obvestilo o višini dohodka iz osnovne kmetijske in osnovne
gozdarske dejavnosti vročeno.
(2) Zavarovalna osnova se na novo
določi na podlagi zadnjega obračuna akontacije dohodnine oziroma dohodnine od
dohodka iz dejavnosti za mesec po mesecu, v katerem je bil obračun davka
predložen davčnemu organu, vendar najpozneje za mesec april.
(3) Za primere iz 6. člena tega
pravilnika se zavarovalna osnova na novo določi za mesec november.
(4) Če se zavarovalna osnova za
posameznega zavarovanca določa na podlagi odločbe o odmeri dohodnine oziroma
obvestila o višini dohodka iz osnovne kmetijske in osnovne gozdarske dejavnosti
in obračuna akontacije dohodnine oziroma dohodnine od dohodka iz dejavnosti, se
zavarovalna osnova na novo določi za mesec, za katerega so hkrati izpolnjeni
pogoji iz prvega do tretjega odstavka tega člena.
11. člen
(znižanje in povečanje zavarovalne osnove)
(1) Če zavarovanec oceni, da
zavarovalna osnova, določena v skladu z 2. do 7. členom tega pravilnika, ne
ustreza pričakovanemu dobičku v tekočem letu, se lahko sam odloči in za naprej
plačuje prispevke od zavarovalne osnove, zmanjšane za največ 20 %, vendar
najmanj od zavarovalne osnove, ki za zavarovance iz 15. in 17. člena ZPIZ-2
znaša 60 % in za zavarovance iz 16. člena ZPIZ-2 90 % povprečne letne plače
zaposlenih v Republiki Sloveniji, preračunane na mesec.
(2) Če v primeru iz prejšnjega
odstavka zavarovalna osnova, ugotovljena na podlagi dejanskega dobička za leto,
v katerem je bilo uveljavljeno znižanje zavarovalne osnove po prejšnjem
odstavku (naslednja na novo določena zavarovalna osnova), preseže znižano
zavarovalno osnovo, od katere so se plačevali prispevki, za več kot 20 %, se v
prihodnjem obdobju, v katerem se plačujejo prispevki po na novo določeni
zavarovalni osnovi, prispevki plačujejo od zavarovalne osnove, določene na
podlagi dejansko ugotovljenega dobička, povečane za 20 %.
(3) Znižanje zavarovalne osnove po
prvem odstavku tega člena zavarovanec lahko uveljavlja enkrat za posamezno obdobje
določanja zavarovalne osnove, in sicer v obračunu prispevkov za socialno
varnost.
(4) Znižana
in povečana zavarovalna osnova, določena v skladu s tem členom, veljata do
določitve nove zavarovalne osnove v skladu z 10. členom tega pravilnika,
odločitve zavarovanca za zvišanje zavarovalne osnove v skladu z 8. členom tega
pravilnika ali do začetka plačevanja prispevkov od zavarovalne osnove, določene
v skladu z drugim odstavkom 12. člena tega pravilnika.
12. člen
(nepravilna zavarovalna osnova)
(1) Če se ugotovi, da zavarovalna
osnova, od katere se plačujejo prispevki, ni pravilna, davčni organ z odločbo
določi novo zavarovalno osnovo in poračun prispevkov za nazaj.
(2) V primeru iz prejšnjega odstavka
se prispevki za socialno varnost plačujejo od nove zavarovalne osnove, določene
z odločbo iz prejšnjega odstavka, za mesec, v katerem je bila odločba iz
prejšnjega odstavka izdana. Če je odločba vročena po dospelosti in plačilu
prispevkov za mesec, za katerega bi se morali prispevki v skladu s prejšnjim
stavkom plačati od nove zavarovalne osnove, se opravi poračun prispevkov pri
prvem plačilu prispevkov po vročitvi odločbe.
(3) V primeru iz prejšnjega odstavka
plačuje zavarovanec prispevke od nove zavarovalne osnove, določene v skladu s
prvim odstavkom tega člena, do določitve nove zavarovalne osnove v skladu z 10.
členom tega pravilnika ali do odločitve zavarovanca za zvišanje zavarovalne
osnove v skladu z 8. členom tega pravilnika ali za znižanje zavarovalne osnove
v skladu z 11. členom tega pravilnika.
(4) Drugi in tretji odstavek tega
člena se ne uporabljata, če je zavarovanec za mesec, v katerem je bila odločba
iz prvega odstavka tega člena izdana, že na novo razvrščen v zavarovalno osnovo
v skladu z 10. členom tega pravilnika.
PREHODNE IN KONČNA DOLOČBA
13. člen
(najnižja zavarovalna osnova in dohodkovni
cenzus za določitev najnižje zavarovalne osnove v posameznih letih v prehodnem
obdobju)
(1) Ne glede na določbo 2., 6., prvega
odstavka 7. in 11. člena tega pravilnika je za zavarovance iz 15. in 17. člena
ZPIZ-2 v skladu z drugim in enajstim odstavkom 410. člena ZPIZ-2 dobiček
za določitev najnižje zavarovalne osnove in najnižja zavarovalna osnova za
plačilo prispevkov:
-       
v letu 2014 minimalna plača,
-       
v letu 2015 54 % zadnje znane povprečne letne plače zaposlenih v Republiki
Sloveniji, preračunane na mesec,
-       
v letu 2016 56 % zadnje znane povprečne letne plače zaposlenih v
Republiki Sloveniji, preračunane na mesec, in
-       
v letu 2017 58 % zadnje znane povprečne letne plače zaposlenih v
Republiki Sloveniji, preračunane na mesec.
(2) Ne glede na določbo 2., 6.,
drugega odstavka 7. in 11. člena tega pravilnika je za zavarovance iz 16. člena
ZPIZ-2 v skladu s četrtim in enajstim odstavkom 410. člena ZPIZ-2 dobiček za
določitev najnižje zavarovalne osnove in najnižja zavarovalna osnova za plačilo
prispevkov:
-       
v letu 2014 minimalna plača v Republiki Sloveniji,
-       
v letu 2015 65 % zadnje znane povprečne letne plače zaposlenih v
Republiki Sloveniji, preračunane na mesec,
-       
v letu 2016 70 % zadnje znane povprečne letne plače zaposlenih v Republiki
Sloveniji, preračunane na mesec,
-       
v letu 2017 75 % zadnje znane povprečne letne plače zaposlenih v
Republiki Sloveniji, preračunane na mesec,
-       
v letu 2018 80 % zadnje znane povprečne letne plače zaposlenih v
Republiki Sloveniji, preračunane na mesec, in
-       
v letu 2019 85 % zadnje znane povprečne letne plače zaposlenih v
Republiki Sloveniji, preračunane na mesec.
(3) Za določitev dobička za določitev
najnižje zavarovalne osnove in za določitev najnižje zavarovalne osnove za
plačilo prispevkov v letu 2014 se upošteva minimalna letna plača v Republiki
Sloveniji za leto 2013. Za minimalno letno plačo v Republiki Sloveniji za leto
2013 se šteje vsota minimalnih plač, ki so za posamezen mesec leta 2013
objavljene v Uradnem listu Republike Slovenije.
14. člen
(znižanje ugotovljenega dobička v
prehodnem obdobju)
Ne glede na drugi odstavek 2. člena tega
pravilnika se za zavarovance iz 15. člena ZPIZ-2 v skladu s tretjim odstavkom
410. člena ZPIZ-2 ugotovljen dobiček za določitev zavarovalne osnove v letu
2014 zniža za 30 % in v letu 2015 za 28 %.

Pravilnik o določanju zavarovalne osnove
(Uradni list RS, št. 89/13) vsebuje naslednjo končno določbo:
»15. člen
(začetek
veljavnosti in uporabe)
Ta pravilnik začne veljati 1. januarja
2014.«.

Pravilnik o spremembah in dopolnitvah
Pravilnika o določanju zavarovalne osnove (Uradni list RS, št. 11/15) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.
Nov šesti odstavek 5. člena pravilnika se
prvič uporabi za določanje zavarovalne osnove na podlagi obračuna akontacije
dohodnine od dohodka iz dejavnosti ali obračuna dohodnine od dohodka iz
dejavnosti za leto 2014.«.

Pravilnik o spremembah in dopolnitvah
Pravilnika o določanju zavarovalne osnove (Uradni list RS, št. 83/16) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o določanju
zavarovalne osnove (Uradni list RS, št. 72/17) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se za obračunska
obdobja od 1. januarja 2018 dalje.«.