1. člen
(vsebina)
(1) Ta pravilnik v skladu z Direktivo
2009/45/ES Evropskega Parlamenta in Sveta z dne 6. maja 2009 o varnostnih
predpisih in standardih za potniške ladje (UL L št. 163 z dne 25. 6. 2009, str.
1), zadnjič spremenjeno z Direktivo Komisije (EU) 2016/844 z dne 27. maja
2016 o spremembi Direktive 2009/45/ES Evropskega parlamenta in Sveta o
varnostnih predpisih in standardih za potniške ladje (UL L št. 141 z dne
28. 5. 2016, str. 51), (v nadaljnjem besedilu: Direktiva 2009/45/ES),
določa posebne zahteve za potniške ladje ter hitra potniška plovila, ki
opravljajo notranja potovanja. 
(2) Ta pravilnik določa posebne zahteve
tudi za obstoječe potniške ladje, krajše od 24 metrov, ki opravljajo notranja
potovanja, za katere ne velja Direktiva 2009/45/ES.
2. člen
(pomen izrazov)
Izrazi, uporabljeni v tem pravilniku, imajo
naslednji pomen: 
a)     »SOLAS konvencija« pomeni Mednarodno konvencijo o varstvu
človeškega življenja na morju, 1974, skupaj s protokoli in spremembami, v
najnovejši različici; 
b)     »LL konvencija« pomeni Mednarodno konvencijo o tovornih črtah,
1966, skupaj s protokoli in spremembami, v najnovejši različici; 
c)     »Kodeks o hitrih plovilih« pomeni Mednarodni kodeks o varnosti
hitrih plovil v skladu z Resolucijo MSC 36(63) Odbora za pomorsko varnost IMO z
dne 20. maja 1994 ali Mednarodni kodeks o varnosti hitrih plovil iz leta 2000
(Kodeks HSC) v skladu z Resolucijo MSC 97(73) Odbora za pomorsko varnost IMO iz
decembra 2000, v najnovejši različici (http:/ /www.mzp
.gov.si/si/delovna_podrocja/pomorstvo_in_plovba_ po_celinskih_vodah/
zakonodaja_pomorstvo/); 
č)    »potniška ladja« pomeni plovilo, ki prevaža
več kot dvanajst potnikov; 
d)     »ro-ro potniška ladja« pomeni plovilo, ki prevaža več kot dvanajst
potnikov, ima prostore za ro-ro tovor ali prostore posebne vrste v skladu s
pravilom iz 2. točke dela A Poglavja II-2 Priloge I; 
e)     »hitro potniško plovilo« pomeni hitro plovilo v skladu s Pravilom
X/1 SOLAS konvencije, ki prevaža več kot dvanajst potnikov. Potniška ladja, ki
opravlja notranja potovanja v razredih B, C ali D, se ne šteje za hitro
potniško plovilo, če je: 
- 
spodriv konstrukcijske vodne črte manjši od 500 m3, in 
- 
največja hitrost, v skladu z odstavkom 1.4.30 Kodeksa o hitrih plovilih
in 1.4.37 Kodeksa o hitrih plovilih iz leta 2000, manjša od 20 vozlov; 
f)      »nova ladja« pomeni ladjo, katere gredelj je položen ali je v
podobni fazi gradnje 1. julija 1998 ali kasneje; 
g)     »podobna faza gradnje« pomeni fazo, v kateri: 
- 
se začne gradnja, razpoznavna za določeno ladjo; in 
- 
se začne montaža ladje, ki vsebuje najmanj 50 ton ali 1% mase gradbenega
materiala, pri čemer velja podatek, ki predstavlja manjšo vrednost; 
h)     »obstoječa ladja« pomeni ladjo, ki ni nova ladja; 
i)       »potnik« pomeni vsako osebo, razen poveljnika in članov posadke ali
drugih oseb, ki so zaposleni ali ki opravljajo kakršno koli delo na ladji, ter
otroka, mlajšega od enega leta; 
j)       »dolžina ladje« pomeni, če ni drugače določeno, 96% skupne dolžine
vodne črte pri najmanj 85% najnižje globine prostora, izmerjene od vrha
gredlja, ali dolžina od sprednje gredice do osi krmila na vodni črti, če je ta
vrednost večja. Na ladjah, načrtovanih z nagibom gredlja, je vodna črta, od
katere je merjena ta dolžina, paralelna z načrtovano vodno črto; 
k)     »ladja z neprekinjenim krovom« pomeni ladjo s popolnim krovom, ki
je izpostavljen vremenu in morju, ki ima stalna sredstva za zapiranje vseh
odprtin v predelu na prostem in pod katerim so vse odprtine na straneh ladje
opremljene s stalnimi sredstvi za zapiranje, ki so odporni na vremenske vplive.
Popolni krov je lahko nepropustni krov ali enakovredna struktura, ki je sestavljena
iz prepustnega krova, popolnoma pokrita z neprepustno strukturo, ki je odporna
na vremenske vplive, in opremljena z neprepustnimi sredstvi za zapiranje; 
l)       »notranje potovanje« pomeni potovanje v morskih območjih izključno
med pristanišči Republike Slovenije, razen če ni s tem pravilnikom drugače
določeno; 
m)    »morsko območje« pomeni območje v skladu z drugim odstavkom 4.
člena tega pravilnika. V primeru uporabe predpisov o radijskih zvezah se za
morsko območje šteje območje v skladu s Pravilom 2 Poglavja IV SOLAS
konvencije; 
n)     »območje pristanišča« pomeni območje, ki ni morsko območje; 
o)     »mesto zatočišča« pomeni katero koli naravno ali umetno zaščiteno
območje, ki ga lahko ladja uporabi kot zavetje v razmerah, ki bi lahko ogrozile
njeno varnost; 
p)     »klasifikacijski zavod« pomeni organizacijo, ki je priznana v
skladu s 3. členom Uredba (ES) št. 391/2009 Evropskega parlamenta in Sveta z
dne 23. aprila 2009 o skupnih pravilih in standardih za organizacije za
tehnični nadzor in pregled ladij (UL L 131, 28. 5. 2009, str. 11–23), razen če
ni s tem pravilnikom drugače določeno; 
r)      »milja« pomeni 1852 metrov; 
s)      »značilna višina valov« pomeni povprečno višino zgornje tretjine
višine valov, opazovane v določenem obdobju; 
š)    »osebe z zmanjšano mobilnostjo« pomeni vse
osebe, ki imajo posebne težave pri uporabi javnega prevoza, vključno s
starejšimi osebami, invalidi, osebami s prizadetimi čutili in uporabniki
invalidskih vozičkov, nosečnicami in osebami, ki spremljajo majhne otroke.
3. člen
(uporaba)
(1) Ta pravilnik se uporablja za: 
a)     nove potniške ladje; 
b)     obstoječe potniške ladje dolžine 24 metrov in več; 
c)     hitra potniška plovila; ne glede na njihovo zastavo, ko opravljajo
notranja potovanja. 
(2) Ta pravilnik, razen 6., 10. in 11.
člena, se uporablja tudi za obstoječe potniške ladje, krajše od 24 metrov, ki
opravljajo notranja potovanja, za katere ne velja Direktiva 2009/45/ES. 
(3) Ta pravilnik se ne uporablja za: 
a)    
potniške ladje, ki so: 
- 
vojaške ladje; 
- 
ladje, ki nimajo mehanskega pogona; 
- 
plovila, ki niso iz jekla ali enakovrednih materialov in niso zajeta v
standardih o hitrih plovilih (Resolucija MSC 36(63) ali MSC 97(73)) ali
dinamično podprtih plovilih (Resolucija A.373 (X)); 
- 
lesene ladje enostavne gradnje; 
- 
originalne in individualne kopije zgodovinskih potniških ladij,
projektirane pred letom 1965, grajene predvsem s prvotnimi materiali; 
- 
plovila za prosti čas in rekreacijo, razen če imajo posadko in prevažajo
več kot dvanajst potnikov v gospodarske namene; 
- 
plovila, ki plujejo izključno v območju pristanišča; 
b)    
hitra potniška plovila, ki so: 
- 
vojaška plovila; 
- 
plovila za prosti čas in rekreacijo, razen če imajo posadko in prevažajo
več kot dvanajst potnikov v gospodarske namene; 
- 
plovila, ki plujejo izključno v območju pristanišča.
4. člen
(razredi potniških ladij)
(1) Potniške ladje so razdeljene v
naslednje razrede glede na morska območja, v katerih plujejo: 
1.     
»razred A« pomeni potniško ladjo, ki opravlja notranja potovanja v državi
članici Evropske unije, ki ni potovanje v razredih B, C in D; 
2.     
»razred B« pomeni potniško ladjo, ki opravlja notranja potovanja v
državi članici Evropske unije v smeri, ki ni več kot 20 milj od obale, na
kateri lahko pristanejo osebe po brodolomu, v skladu s srednjo višino plime; 
3.     
»razred C« pomeni potniško ladjo, ki opravlja notranja potovanja ali
notranja potovanja v državi članici Evropske unije, kjer je verjetnost, da
značilna višina valov preseže 2,5 m v obdobju celoletnega opravljanja potovanj ali
v določenem obdobju leta, ko se opravljajo potovanja, manjša od 10%, v smeri,
ki ni več kot 15 milj od mesta zatočišča, pa tudi ne več kot pet milj od obale,
na kateri lahko pristanejo brodolomci, glede na srednjo višino plime; 
4.     
»razred D« pomeni potniško ladjo, ki opravlja notranja potovanja ali
notranja potovanja v državi članici Evropske unije, kjer je verjetnost, da
značilna višina valov preseže 1,5 m v obdobju celoletnega opravljanja potovanj
ali določenem obdobju leta, ko se opravljajo potovanja, manjša od 10%, v smeri,
ki ni več kot šest milj od mesta zatočišča, pa tudi ne več kot tri milje od
obale, na kateri lahko pristanejo brodolomci, glede na srednjo višino plime. 
(2) Notranje morske vode in teritorialno
morje Republike Slovenije spadajo v morsko območje razreda D. 
(3) Hitra potniška plovila so razdeljena v
razrede v skladu s poglavjem 1 (1.4.10) in (1.4.11) Kodeksa o hitrih plovilih
ali poglavjem 1 (1.4.12) in (1.4.13) Kodeksa o hitrih plovilih iz leta 2000.
5. člen
(izpolnjevanje zahtev)
(1) Potniška ladja ali hitro potniško
plovilo lahko opravlja notranja potovanja, če izpolnjuje pogoje iz tega
pravilnika. 
(2) Spričevalo o varnosti hitrega
potniškega plovila in dovoljenje za upravljanje ter spričevalo o varnosti
potniške ladje, ki jih na podlagi Direktive 2009/45/ES izda država članica
Evropske unije, imajo enako veljavo kot spričevala izdana na podlagi tega
pravilnika. 
(3) Pomorski inšpektor opravlja
inšpekcijski nadzor nad potniško ladjo ali hitrim potniškim plovilom, ki
opravlja notranje potovanje, in nad listinami v skladu s predpisi o
inšpekcijskem nadzoru varnosti plovbe. 
(4) Pomorska oprema na ladji, ki je v
skladu s Prilogo A(1) Direktive Sveta 96/98/ES z dne 20. decembra 1996 o
pomorski opremi (UL L št. 46 z dne 17. 2. 1997, str. 25) z vsemi spremembami (v
nadaljnjem besedilu: Direktiva 96/98/ES) se šteje, da je v skladu s tem
pravilnikom, ne glede na to, če Priloga I Direktive 2009/45/ES zahteva, da jo
mora država zastave predhodno preizkusiti in odobriti.
6. člen
(zahteve za potniške ladje)
(1) Nove in obstoječe potniške ladje
razredov A, B, C in D morajo izpolnjevati naslednje zahteve: 
a)     gradnja in vzdrževanje trupa, glavnih in pomožnih strojev,
električnih in avtomatskih naprav mora ustrezati pravilom klasifikacijskega
zavoda za klasifikacijo; 
b)     ustrezati morajo Poglavju IV, vključno s spremembami GMDSS
(univerzalni pomorski sistem za varnost in stisko na morju) iz leta 1988,
Poglavju V in VI SOLAS konvencije; 
c)     ustrezati morajo določbam za ladijsko navigacijsko opremo iz
Pravila 17, 18, 19, 20 in 21, Poglavja V SOLAS konvencije. Ladijska
navigacijska oprema, ki je v skladu s Prilogo A(1) Direktive 96/98/ES, velja za
usklajeno z zahtevami o tipski odobritvi v skladu s Pravilom V/18.1 SOLAS
konvencije. 
(2) Nove potniške ladje morajo
izpolnjevati: 
a)    
splošne zahteve: 
- 
nove potniške ladje razreda A morajo v celoti ustrezati zahtevam SOLAS
konvencije in posebnim zahtevam tega pravilnika in Priloge I Direktive
2009/45/ES. Za pravila, katerih razlago je SOLAS konvencija prepustila v
presojo državam pogodbenicam, se uporablja razlaga v skladu s Prilogo I
Direktive 2009/45/ES; 
- 
nove potniške ladje razredov B, C, in D morajo v celoti ustrezati
zahtevam tega pravilnika in Priloge I Direktive 2009/45/ES; 
b)    
zahteve glede tovornih črt: 
- 
nove potniške ladje dolžine 24 metrov in več morajo ustrezati zahtevam
LL konvencije; 
- 
nove potniške ladje dolžine manj od 24 metrov morajo ustrezati merilom o
ravni varnosti za dolžino in klaso, ki so enakovredna merilom LL konvencije; 
- 
za nove potniške ladje razreda D ne veljajo zahteve o minimalni višini
premca v skladu s Pravilom 39 LL konvencije; 
- 
nove potniške ladje razreda A, B, C in D morajo imeti neprekinjeni krov.
(3) Obstoječe potniške ladje morajo
izpolnjevati naslednje zahteve: 
a)     obstoječe potniške ladje razreda A morajo ustrezati zahtevam SOLAS
konvencije o obstoječih potniških ladjah, posebnim zahtevam tega pravilnika in
Priloge I Direktive 2009/45/ES. Za pravila, katerih razlago je SOLAS konvencija
prepustila državam pogodbenicam, se uporablja razlaga v skladu s Prilogo I
Direktive 2009/45/ES; 
b)     obstoječe potniške ladje razreda B morajo ustrezati zahtevam tega
pravilnika in Priloge I Direktive 2009/45/ES; 
c)     obstoječe potniške ladje razredov C in D morajo ustrezati zahtevam
tega pravilnika in Poglavja III Priloge I Direktive 2009/45/ES ter smiselno
zahtevam poglavja II Priloge I Direktive 2009/45/ES tako, da se ohrani enaka
raven varnosti, kot je določena v Poglavju II Priloge I Direktive 2009/45/ES, z
upoštevanjem posebnih lokalnih pogojev opravljanja potovanj. 
(4) Preden začne obstoječa ladja razredov C
in D opravljati notranje potovanje v državi gostiteljici, mora Uprava Republike
Slovenije za pomorstvo (v nadaljnjem besedilu: Uprava) pridobiti soglasje
države gostiteljice glede ustreznosti predpisov iz točke c) prejšnjega
odstavka. 
(5) Kadar Uprava meni, da so pravila, ki
jih je sprejela država gostiteljica v skladu s točko c) tretjega odstavka 6.
člena Direktive 2009/45/ES nesprejemljiva, nemudoma obvesti Evropsko komisijo. 
(6) Popravila, predelave in spremembe
večjega pomena in s tem povezana oprema na obstoječi potniški ladji, morajo
biti v skladu z zahtevami za nove ladje v skladu s točko a) drugega odstavka
tega člena. Predelave na obstoječi ladji, ki so namenjene samo za doseganje
daljše dobe uporabe, se ne štejejo za spremembe večjega pomena.
7. člen
(zahteve za obstoječe potniške ladje,
krajše od 24 metrov)
Obstoječe potniške ladje, krajše od 24
metrov, morajo izpolnjevati naslednje zahteve: 
a)     gradnja in vzdrževanje trupa, glavnih in pomožnih strojev,
električnih in avtomatskih naprav mora ustrezati pravilom klasifikacijskega
zavoda za klasifikacijo; 
b)     ustrezati morajo Poglavju IV, vključno s spremembami, GMDSS
(univerzalni pomorski sistem za varnost in stisko na morju) iz leta 1988,
Poglavju V in VI SOLAS konvencije; 
c)     ustrezati morajo določbam za ladijsko navigacijsko opremo iz
Pravila 12, Poglavja V SOLAS konvencije in 
d)     biti morajo izmerjene in imeti oceno konstrukcije in kvalitete
izdelave, plovnih lastnosti, nadvodja in stabilnosti, določeno nosilnost in
izpolnjevati zahteve glede bokov, sanitarij, motorja in opreme iz Priloge III,
ki je sestavni del tega pravilnika.
8. člen
(zahteve za hitra potniška plovila)
(1) Hitro potniško plovilo, ki je bilo
zgrajeno ali popravljeno, predelano ali so bile na njem izvedene spremembe
večjega pomena 1. januarja 1996 ali kasneje, mora ustrezati zahtevam Pravila
X/2 in X/3 SOLAS konvencije, razen če: 
-       
je bil najkasneje 4. junija 1998 položen gredelj ali je bilo v podobni
fazi gradnje, 
-       
sta bila dobava in začetek obratovanja izvedena najpozneje 4. decembra
1998, in 
-       
je popolnoma v skladu z zahtevami Kodeksa o varnosti dinamično podprtih
plovil (Kodeks DSC), iz Resolucije skupščine IMO A.373(X) z dne 14. novembra
1977, kot je bila spremenjena z Resolucijo Odbora za pomorsko varnost MSC
37(63) z dne 19. maja 1994. 
(2) Hitro potniško plovilo, zgrajeno pred
1. januarjem 1996, ki ustreza zahtevam Kodeksa o hitrih plovilih, lahko
opravlja potovanja v skladu s tem kodeksom. 
(3) Hitro potniško plovilo, zgrajeno pred
1. januarjem 1996, ki ne ustreza zahtevam Kodeksa o hitrih plovilih, ne sme
opravljati notranjih potovanj, razen če jih ni opravljalo že 4. junija 1998.
Takšno plovilo mora izpolnjevati zahteve DSC Kodeksa. 
(4) Gradnja in vzdrževanje hitrega
potniškega plovila in njegove opreme mora ustrezati pravilom za klasifikacijo
klasifikacijskega zavoda.
9. člen
(stabilnostne zahteve za ro-ro potniške
ladje in izvzetje iz prometa)
(1) Ro-ro potniške ladje razredov A, B in
C, katerih gredelj je položen ali ki so v podobni fazi gradnje 1. oktobra 2004
ali kasneje, morajo ustrezati zahtevam 6., 8. in 9. člena Direktive 2003/25/ES
Evropskega parlamenta in Sveta z dne 14. april 2003 o posebnih zahtevah glede
stabilnosti ro-ro potniških ladij (UL L št. 123 z dne 17. 5. 2003, str. 22) z
vsemi spremembami (v nadaljnjem besedilu: Direktiva 2003/25/ES). 
(2) Ro-ro potniške ladje razredov A in B,
katerih gredelj je položen ali ki so v podobni fazi gradnje pred 1. oktobrom
2004, morajo do 1. oktobra 2010 ustrezati zahtevam 6., 8. in 9. člena Direktive
2003/25/ES, razen če so izločene iz prometa 1. oktobra 2010 ali kasneje, ko
dosežejo starost 30 let, v vsakem primeru pa najpozneje 1. oktobra 2015.
10. člen
(varnostne zahteve za osebe z zmanjšano
mobilnostjo)
(1) Potniške ladje razredov A, B, C in D in
hitra potniška plovila, ki opravljajo javni prevoz, katerih gredelj je položen
ali so v podobni fazi gradnje 1. oktobra 2004 ali kasneje, morajo, če je
mogoče, omogočiti osebam z zmanjšano mobilnostjo varen dostop na ladjo v skladu
z navodili iz Priloge II, ki je sestavni del tega pravilnika. 
(2) Pri izvajanju navodil iz prejšnjega
odstavka sodeluje klasifikacijski zavod, pooblaščen v Republiki Sloveniji, z
organizacijami, ki predstavljajo osebe z zmanjšano mobilnostjo. 
(3) Predelava potniških ladij razredov A,
B, C in D ter hitra potniška plovila, ki opravljajo javni prevoz, katerih
gredelj je položen ali so v podobni fazi gradnje pred 1. oktobrom 2004, mora
biti izvedena v skladu z navodili iz Priloge II, če je to ekonomsko upravičeno
in izvedljivo. 
(4) Uprava v sodelovanju s klasifikacijskim
zavodom, pooblaščenim v Republiki Sloveniji, sestavi nacionalni akcijski načrt
v zvezi z uporabo navodil iz Priloge II tega pravilnika in ga pošlje Evropski
komisiji. 
(5) Uprava poroča Evropski komisiji o
izvajanju tega člena, ki se nanaša na ladje iz prvega odstavka tega člena, ki
smejo prevažati več kot 400 potnikov, in hitra potniška plovila.
11. člen
(varstveni ukrepi)
(1) Uprava lahko odloči, da potniški ladji,
ki opravlja notranja potovanja v skladu s tem pravilnikom, in kljub temu
predstavlja tveganje za varnost življenja, premoženja ali okolja, prepove
opravljanje potovanja ali ji naloži dodatne varnostne ukrepe, dokler takšna
nevarnost ni odpravljena. 
(2) Uprava obvesti Evropsko komisijo in države
članice Evropske unije o varstvenih ukrepih iz tega člena ter jih obrazloži.
12. člen
(pregledi)
(1) Novo in obstoječo potniško ladjo, ki
pluje pod zastavo Republike Slovenije, pregleda klasifikacijski zavod,
pooblaščen v Republiki Sloveniji, in sicer: 
a)     pred začetkom uporabe (začetni pregled); 
b)     enkrat na dvanajst mesecev (redni pregled); 
c)     po potrebi (dodatni pregled). 
(2) Hitro potniško plovilo, ki pluje pod
zastavo Republike Slovenije in ki mora upoštevati zahteve 8. člena tega
pravilnika, pregleda klasifikacijski zavod, pooblaščen v Republiki Sloveniji, v
skladu s Kodeksom o hitrih plovilih in Kodeksom DSC. 
(3) Pri opravljanju pregledov se
uporabljajo postopki in navodila za preglede spričeval o varnosti potniške
ladje, določena v Resoluciji skupščine IMO A.997(25) z dne 29. novembra 2007 o
navodilih za preglede v okviru usklajenega sistema pregledov in izdajanja
spričeval. 
(4) Potniško ladjo ali hitro potniško
plovilo, ki pluje pod zastavo države, ki ni članica Evropske unije, in želi
opravljati notranje potovanje, pregleda klasifikacijski zavod, pooblaščen v
Republiki Sloveniji.
13. člen
(spričevala)
(1) Nove potniške ladje in obstoječe
potniške ladje dolžine 24 metrov in več morajo imeti spričevalo o varnosti
potniške ladje v skladu s Prilogo I, ki je sestavni del tega pravilnika.
Obstoječe potniške ladje, krajše od 24 metrov, morajo imeti spričevalo o
varnosti obstoječe potniške ladje, krajše od 24 metrov, v skladu s Prilogo IV,
ki je sestavni del tega pravilnika. 
(2) Ladji, ki pluje pod zastavo Republike
Slovenije, izda spričevalo iz prejšnjega odstavka klasifikacijski zavod,
pooblaščen v Republiki Sloveniji, po opravljenem začetnem pregledu v skladu s
točko a) prvega odstavka prejšnjega člena. Spričevalo o varnosti potniške ladje
se izda za obdobje dvanajst mesecev. Čas veljavnosti spričevala se lahko
podaljša za obdobje do enega meseca po datumu izteka veljavnosti spričevala. V
primeru podaljšanja začne novo obdobje veljavnosti spričevala teči od datuma
izteka veljavnosti obstoječega spričevala pred njegovim podaljšanjem. 
(3) Ladji, ki pluje pod zastavo Republike
Slovenije, obnovi spričevalo klasifikacijski zavod, pooblaščen v Republiki
Sloveniji, po opravljenem rednem pregledu v skladu s točko b) prvega odstavka
prejšnjega člena tega pravilnika. 
(4) Hitremu potniškemu plovilu, ki pluje
pod zastavo Republike Slovenije in ki izpolnjuje zahteve Kodeksa o hitrih
plovilih, izda klasifikacijski zavod, pooblaščen v Republiki Sloveniji,
spričevalo o varnosti hitrega potniškega plovila in dovoljenje za upravljanje v
skladu s Kodeksom o hitrih plovilih. 
(5) Hitremu potniškemu plovilu, ki pluje
pod zastavo Republike Slovenije, ki izpolnjuje zahteve Kodeksa DSC, izda
klasifikacijski zavod, pooblaščen v Republiki Sloveniji, spričevalo o gradnji
in opremi DSC ter dovoljenje za upravljanje v skladu s Kodeksom DSC. 
(6) Pred izdajo dovoljenja za upravljanje
za hitro potniško plovilo, ki opravlja notranja potovanja v državi članici
Evropske unije, se mora klasifikacijski zavod, pooblaščen v Republiki Slovenji,
dogovoriti s to državo o operativnih pogojih, povezanih z opravljanjem
potovanj, ki jih mora plovilo izpolnjevati v tej državi. Klasifikacijski zavod,
pooblaščen v Republiki Sloveniji, mora te pogoje navesti na dovoljenju za
upravljanje. 
(7) Določbe tega člena veljajo tudi za
potniško ladjo in hitro potniško plovilo, ki pluje pod zastavo države, ki ni
članica Evropske unije, in želi opravljati notranje potovanje.

Priloga
I: Spričevalo o varnosti potniške ladje
Priloga
II: Smernice za varnostne zahteve za potniške ladje in hitra potniška plovila v
zvezi z osebami z zmanjšano mobilnostjo
Priloga
III: Zahteve za obstoječe potniške ladje, krajše od 24 metrov
Priloga
IV: Spričevalo o varnosti obstoječe potniške ladje, krajše od 24 metrov

Pravilnik o potniških ladjah (Uradni list RS,
št. 23/11) vsebuje naslednji končni določbi:
»14. člen
(razveljavitev)
Z dnem uveljavitve tega pravilnika preneha
veljati Pravilnik o potniških ladjah (Uradni list RS, št. 92/06 in 80/09).
15. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o potniških
ladjah (Uradni list RS, št. 16/17) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati 1. julija
2017.«.