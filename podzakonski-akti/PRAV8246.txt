1. člen
Ta pravilnik ureja vsebino obrazca zahteve
za uveljavitev pravic delavcev v primeru insolventnosti delodajalca in
dokumentacijo, ki jo je treba priložiti obrazcu.
2. člen
V skladu z
zakonom, ki ureja javni štipendijski, razvojni, invalidski in preživninski
sklad (v nadaljnjem besedilu: zakon) vloži upravičenec zahtevo Javnemu
štipendijskemu, razvojnemu, invalidskemu in preživninskemu skladu Republike
Slovenije (v nadaljnjem besedilu: sklad) preko pristojne območne službe Zavoda
Republike Slovenije za zaposlovanje (v nadaljnjem besedilu: zavod) po sedežu
delodajalca oziroma pristojne za delavca v skladu s predpisi o zaposlovanju in
zavarovanju za primer brezposelnosti, če ima delodajalec sedež v eni od držav
članic Evropske unije ali Evropskega gospodarskega prostora.
3. člen
(1) Upravičenec vloži zahtevo na obrazcu
JS-009-Z, ki je priloga I tega pravilnika. 
(2) Zahteva vsebuje: 
-       
dokazilo o odpovedi pogodbe o zaposlitvi, 
-       
potrdilo o višini njegove terjatve.
(3) V primeru, da ima delodajalec sedež v
eni od ostalih držav članic Evropske unije ali Evropskega gospodarskega
prostora, mora upravičenec zahtevi poleg dokumentacije iz prejšnjega odstavka
priložiti tudi: 
-       
fotokopijo pogodbe o zaposlitvi. 
(4) Dokazi iz druge alinee drugega odstavka
tega člena se predložijo na obrazcu JS-010-P, ki je
priloga II tega pravilnika, oziroma v obliki računalniškega zapisa.
4. člen
Obrazca iz prejšnjega člena sta brezplačno
dostopna pri zavodu, sedežu sklada in na spletni strani sklada.
5. člen
Upravičenec mora zahtevi iz 3. člena tega
pravilnika priložiti tudi: 
1.     
v primeru stečajnega postopka – dokaz, da je svoje pravice prijavil v
rokih in na način, določen v Zakonu o finančnem poslovanju, postopkih zaradi
insolventnosti in prisilnem prenehanju (Uradni list RS, št. 13/14 – uradno
prečiščeno besedilo), za prijavljanje terjatev razen, če je bil stečajni
postopek zaključen, ne da bi bila opravljena delitev upnikov, ker premoženje,
ki bi prišlo v stečajno maso, ni zadoščalo niti za stroške stečajnega postopka
oziroma je bilo neznatne vrednosti; 
2.     
v primeru prisilne poravnave – dokaz, da je zahteval varstvo svojih
pravic v rokih in na način, določen v predpisih, ki urejajo delovna razmerja,
če mu pravice niso bile priznane v skladu s temi predpisi; 
3.     
v primeru, da je v eni od drugih držav članic Evropske unije ali
Evropskega gospodarskega prostora, v kateri ima delodajalec sedež, uveden
postopek insolventnosti v skladu z Uredbo Sveta (ES) št. 1346/2000 z dne 29.
junija 2000 o postopkih v primeru insolventnosti (UL L št. 160 z dne 30. junija
2000, str. 1) in Uredbo Sveta (ES) št. 603/2005 z dne 12. aprila 2005 o
spremembi seznamov postopkov v primeru insolventnosti, likvidacijskih postopkov
in upraviteljev v prilogah A, B in C k Uredbi (ES) št. 1346/2000 o postopkih v
primeru insolventnosti (UL L št. 100 z dne 20. aprila 2005, str. 1) – dokaz, da
je v skladu z določili postopka insolventnosti, ki je bil uveden v eni od
drugih držav članic Evropske unije ali Evropskega gospodarskega prostora,
prijavil svojo terjatev.
6. člen
Sklad lahko na zahtevo upravičenca izda
potrdilo o izplačanih nadomestilih in pravicah po zakonu.

Priloga
I: Zahteva za poravnavo obveznosti iz naslova pravic
delavcev v primeru insolventnosti delodajalca - Obr. JS-009-Z
Priloga
II: Potrdilo delodajalca oz. stečajnega dolžnika - Obr.
JS-010-P

Pravilnik o vsebini obrazca zahteve za
uveljavitev pravic v primeru insolventnosti delodajalca (Uradni list RS, št. 7/07)
vsebuje naslednjo prehodno in končni določbi:
»7. člen
Sklad izda in natisne obrazce iz tega
pravilnika v roku 30 dni po uveljavitvi tega pravilnika.
8. člen
Z dnem uveljavitve tega pravilnika preneha
veljati Pravilnik o postopku uveljavljanja pravic delavcev v primeru
insolventnosti delodajalca (Uradni list RS, št. 40/03).
9. člen
Ta pravilnik začne veljati naslednji dan po
objavi v Uradnem listu Republike Slovenije in velja za upravičence, ki jim je
delovno razmerje prenehalo po 28. juniju 2006.«.

Pravilnik o spremembah Pravilnika o vsebini
obrazca zahteve za uveljavitev pravic v primeru insolventnosti delodajalca
(Uradni list RS, št. 28/14) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o vsebini
obrazca zahteve za uveljavitev pravic v primeru insolventnosti delodajalca
(Uradni list RS, št. 24/18) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.