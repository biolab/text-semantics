1. člen
Ta pravilnik določa način predelave in priprave za trg ter
območje predelave za želodec z geografsko označbo Šebreljski želodec.
2. člen
Geografsko označbo Šebreljski želodec ima lahko želodec
predelan in pripravljen za trg po postopku in na območju, ki sta določena v
specifikaciji za Šebreljski želodec in jo je potrdil Urad za priznavanje označb
kmetijskih pridelkov oziroma živil (v nadaljnjem besedilu: urad) v skladu s
predpisom, ki ureja postopke za priznavanje označb posebnih kmetijskih
pridelkov oziroma živil. 
Specifikacija za Šebreljski želodec iz prejšnjega odstavka je
dosegljiva na uradu, Dunajska cesta 56-58, Ljubljana.
3. člen
Želodec, ki ima geografsko označbo Šebreljski želodec mora
biti označen v skladu s predpisom, ki ureja splošno označevanje predpakiranih
živil in s tem pravilnikom.
4. člen
Geografsko označbo Šebreljski želodec lahko uporablja
predelovalec želodca, ki pridobi certifikat za ta želodec v skladu s predpisom,
ki ureja postopke za priznavanje označb posebnih kmetijskih pridelkov oziroma
živil.
5. člen
Zaščitni znak za želodec z geografsko označbo Šebreljski
želodec pridobi predelovalec želodca v skladu s predpisom, ki ureja zaščitni
znak za označevanje kmetijskih pridelkov oziroma živil.
6. člen
Predelovalci Šebreljskega želodca, ki so do uveljavitve tega
pravilnika uporabljali oziroma navajali ime Šebreljski želodec za svoje
proizvode, morajo pridobiti certifikat iz 4. člena tega pravilnika najpozneje v
enem letu od dneva uveljavitve tega pravilnika.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 324-01-23/01
Ljubljana, dne 5. decembra 2003.
EVA 2003-2311-0257
Minister 
za kmetijstvo, gozdarstvo in prehrano 
mag. Franc But l. r.