1. člen
S to uredbo se urejajo določitev in objava seznama
upravičencev do donacij (v nadaljnjem besedilu: upravičenci), namenitev dela
dohodnine, nakazovanje donacij upravičencem ter obveščanje javnosti.
2. člen
(1) Agencija Republike Slovenije za javnopravne evidence in
storitve (v nadaljnjem besedilu: AJPES), ki vodi evidenco nevladnih organizacij
v javnem interesu, Finančni upravi Republike Slovenije (v nadaljnjem besedilu:
FURS) za namene priprave seznama upravičencev do donacij pošlje podatke o vseh
nevladnih organizacijah, ki imajo na dan 31. decembra preteklega leta
pridobljen status nevladne organizacije v javnem interesu in so vpisane v
evidenco nevladnih organizacij v javnem interesu do 31. julija tekočega
leta. AJPES pošlje podatke FURS v elektronski obliki najpozneje do
15. avgusta tekočega leta. O izmenjavi podatkov iz tega odstavka AJPES in
FURS skleneta poseben dogovor. FURS na podlagi podatkov pripravi seznam
upravičencev iz tretjega odstavka 142. člena Zakona o dohodnini (Uradni list
RS, št. 13/11 – uradno prečiščeno besedilo, 9/11 – ZUKD-1, 9/12 – odl. US,
24/12, 30/12, 40/12 – ZUJF, 75/12, 94/12, 96/13, 29/14 – odl. US, 50/14, 23/15,
55/15, 63/16, 69/17, 21/19, 28/19 in 66/19; v nadaljnjem besedilu: ZDoh-2) ter
ga najpozneje do 31. avgusta tekočega leta pošlje ministrstvu, pristojnemu
za finance.
(2) Organi iz šestega in sedmega odstavka 142. člena ZDoh-2 ministrstvu, pristojnemu za finance,
pošljejo podatke o političnih strankah, reprezentativnih sindikatih ter
registriranih cerkvah in verskih skupnostih, ki imajo na dan 31. decembra
preteklega leta pridobljen status politične stranke, reprezentativnega
sindikata ali registrirane cerkve in druge verske skupnosti, v elektronski
obliki, najpozneje do 28. februarja tekočega leta.
(3) AJPES pošlje FURS, organi iz prejšnjega odstavka pa
ministrstvu, pristojnemu za finance, naslednje podatke o upravičencih:
-       
davčno številko, če organ, ki vodi register oziroma evidenco, razpolaga
z njo, oziroma drugo identifikacijsko številko, s katero razpolaga organ,
-       
ime oziroma naziv,
-       
naslov sedeža oziroma poslovni naslov,
-       
pristojno ministrstvo,
-       
področje delovanja,
-       
datum vpisa v evidenco nevladnih organizacij v javnem interesu,
-       
datum podelitve statusa na posameznem področju.
(4) Vlada Republike Slovenije v skladu z osmim odstavkom 142.
člena ZDoh-2 določi seznam upravičencev iz 142. člena ZDoh-2, ki ga objavi
v Uradnem listu Republike Slovenije najpozneje do 30. septembra leta, za
katero se odmerja dohodnina.
(5) (črtan).
(6) (črtan).
3. člen
(1) Davčni zavezanec, ki je rezident Republike Slovenije v
skladu z zakonom, ki ureja dohodnino (v nadaljnjem besedilu: davčni zavezanec),
lahko do deleža dohodnine, določenega z zakonom, ki ureja dohodnino, za
posamezno davčno leto, od dohodnine, odmerjene z dokončno odločbo od njegovih
dohodkov, ki se vštevajo v letno davčno osnovo, nameni enemu ali več
upravičencem s seznama iz prejšnjega člena.
(2) Davčni zavezanec lahko posameznemu upravičencu nameni
delež dohodnine, zaokrožen na desetinko odstotka, pri čemer skupno namenjeni
delež več upravičencem ne sme presegati deleža, določenega z zakonom, ki ureja
dohodnino.
(3) Davčni zavezanec lahko da zahtevo za namenitev kadar koli
prek sistema eDavki na spletni strani http://edavki.durs.si, pisno ali ustno na
zapisnik pri FURS. Podatki o namenitvi dohodnine iz tega člena se štejejo za
davčno tajnost in se smejo razkriti tretjim osebam samo na podlagi pisnega
soglasja davčnega zavezanca, ki je namenil del dohodnine za donacije.
(4) Iz zahteve iz prejšnjega odstavka morajo biti razvidni:
-       
ime, naslov in davčna številka davčnega zavezanca,
-       
ime oziroma naziv in davčna številka vsakega upravičenca, ki se mu
namenja del dohodnine, ter del dohodnine, ki se mu namenja, skladno z drugim
odstavkom tega člena.
(5) Zahteva iz tretjega odstavka tega člena je veljavna le v
delu, ki se nanaša na namenitev dela dohodnine upravičencem, ki so v času
vložitve zahteve na zadnjem objavljenem seznamu upravičencev. Zahteva velja do
trenutka, ko FURS prejme novo zahtevo ali preklic zahteve. Če subjekta, ki je
bil na zadnjem objavljenem seznamu upravičencev, v času vložitve zahteve ni na
seznamu upravičencev do donacij za leto, za katero se odmerja dohodnina,
postane zahteva v delu, ki se nanaša na namenitev temu subjektu, neveljavna.
(6) Ne glede na določbo prejšnjega odstavka se zahteve
davčnih zavezancev, ki so bile dane FURS za namenitev dela dohodnine sestavnim
delom registriranih cerkva in drugih verskih skupnosti in so veljavne na dan
pred uveljavitvijo sklepa o objavi seznama upravičencev do donacij, ki se
nanaša na leto 2020, štejejo za zahteve davčnih zavezancev za namenitev dela
dohodnine za donacije registriranim cerkvam in drugim verskim skupnostim, ki so
na seznamu upravičencev do donacij za leto 2020, katerim posamezni sestavni
deli takih registriranih cerkva in drugih verskih skupnosti pripadajo. Seznam
registriranih cerkva s posameznimi sestavnimi deli, ki so bili uvrščeni na
seznam upravičencev do donacij za leto 2019, je v Prilogi, ki je sestavni del
te uredbe.
4. člen
(1) FURS upravičencem do 31. januarja in do 30. septembra
nakaže donacije na podlagi vseh odločb o odmeri dohodnine, s katerimi je bilo
prvič odločeno o davčni obveznosti iz naslova dohodnine, ki so postale dokončne
do konca meseca pred mesecem, v katerem se izteče rok za nakazilo. Pri tem FURS
upošteva veljavne zahteve iz prejšnjega člena, s katerimi razpolaga na 31.
december leta, za katero se odmerja dohodnina.
(2) FURS nakaže donacijo posameznemu upravičencu, če je
znesek njemu namenjene donacije, ugotovljen v skladu s prejšnjim odstavkom,
višji kot en euro. Donacija se nakaže na transakcijski račun upravičenca, ki ga
mora imeti upravičenec odprtega pri ponudniku plačilnih storitev.
(3) Če se pri nakazilu donacije ugotovi, da upravičenec ne obstaja,
namenjena dohodnina pripade proračunu Republike Slovenije.
5. člen
FURS v letnem poročilu iz drugega odstavka 5. člena Zakona o
finančni upravi (Uradni list RS, št. 25/14) objavi tudi podatke o nakazanih
donacijah v preteklem letu.

Priloga:
Sestavni deli cerkva in drugih verskih skupnosti, ki so na seznamu upravičencev
do donacij za leto 2019 iz priloge Sklepa o objavi seznama upravičencev do
donacij za leto 2019 

Uredba o namenitvi dela dohodnine za donacije
(Uradni list RS, št. 78/19) vsebuje naslednjo prehodno in
končni določbi:
»PREHODNA IN KONČNI DOLOČBI
6. člen
Zahteve davčnih zavezancev za namenitev dela dohodnine za
donacije, dane v skladu s 3. členom Uredbe o namenitvi dela dohodnine za
donacije (Uradni list RS, št. 30/07, 36/07, 37/10 in 10/19), se štejejo za
zahteve davčnih zavezancev za namenitev dela dohodnine za donacije v skladu s
3. členom te uredbe.
7. člen
Z dnem uveljavitve te uredbe preneha veljati Uredba o
namenitvi dela dohodnine za donacije (Uradni list RS, št. 30/07, 36/07, 37/10
in 10/19).
8. člen
(1) Ta uredba začne veljati 1. januarja 2020, uporablja pa se
za davčna leta, ki se začnejo od vključno 1. januarja 2020.
(2) Do začetka uporabe te uredbe se uporablja Uredba o
namenitvi dela dohodnine za donacije (Uradni list RS, št. 30/07, 36/07, 37/10
in 10/19).«.

Uredba o spremembah in dopolnitvah Uredbe o
namenitvi dela dohodnine za donacije (Uradni list RS, št. 106/20) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(1) FURS na podlagi
podatkov, pridobljenih do uveljavitve te uredbe v skladu s prvim in šestim
odstavkom 2. člena Uredbe o namenitvi dela dohodnine za donacije (Uradni list
RS, št. 78/19), pripravi seznam upravičencev do donacij iz četrtega odstavka
142. člena ZDoh-2 za leto 2020 ter ga najpozneje v petnajstih dneh po
uveljavitvi te uredbe pošlje ministrstvu, pristojnemu za finance.
(2) Določba
spremenjenega prvega odstavka 2. člena uredbe se začne uporabljati za davčna
leta, ki se začnejo od vključno 1. januarja
2021. Do začetka uporabe spremenjenega prvega odstavka 2. člena uredbe se
uporablja določba prvega odstavka 2. člena Uredbe o namenitvi dela dohodnine za
donacije (Uradni list RS, št. 78/19).
4. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah Uredbe o namenitvi dela
dohodnine za donacije (Uradni list RS, št. 203/20) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Ne glede na spremenjeni prvi odstavek 4. člena uredbe FURS
pri izplačilu donacije upravičencem do donacij iz namenitve dela dohodnine, ki
so upravičenci za leto 2020, upošteva veljavne zahteve, s katerimi razpolaga na
31. maj 2021.
4. člen
Ta uredba začne veljati naslednji dan po objavi v Uradnem
listu Republike Slovenije.«.