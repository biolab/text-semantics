I. SPLOŠNE DOLOČBE
1. člen
Ta pravilnik ureja podrobnejši način določanja meje vodnega
zemljišča morja.
2. člen
Pojmi po tem pravilniku imajo naslednji pomen:
1.    
črta najvišje plime je črta najvišje plime s povratno dobo 100 let in je
enaka plastnici na nadmorski višini 1,73 m nad izhodiščem državnega višinskega koordinatnega sistema;
2.    
obstoječa meja priobalne parcele je meja priobalne parcele, vpisana v
zemljiški kataster na dan uveljavitve tega pravilnika;
3.    
priobalna parcela je parcela na priobalnem zemljišču, ki meji na parcelo
morja;
4.    
objekti so objekti po predpisih o graditvi objektov;
5.    
gradbene parcele so gradbene parcele po predpisih o graditvi objektov;
6.    
zunanja meja priobalne parcele je del meje zunanje parcele, ki poteka po
meji parcele morja.
3. člen
Meja obale poteka po zunanjih mejah priobalnih parcel.
II. PRVA DOLOČITEV ZUNANJIH MEJ PRIOBALNIH PARCEL
4. člen
(1) Zunanje meje priobalnih parcel se za namen prve določitve
določijo na podlagi podatkov o poteku obstoječih mej priobalnih parcel in črti
najvišje plime na naslednji način:
1.    
zunanja meja priobalne parcele je enaka zunanji meji obstoječe priobalne
parcele, če črta najvišje plime priobalne parcele ne seka;
2.    
zunanja meja priobalne parcele, ki jo črta najvišje plime seka tako, da
razdalja med njeno obstoječo zunanjo mejo in črto najvišje plime, izmerjeno
vodoravno in pravokotno na črto najvišje plime, v nobeni točki obstoječe
zunanje meje priobalne parcele ne presega 10 metrov, je enaka obstoječi zunanji meji priobalne parcele;
3.    
zunanja meja priobalne parcele, ki jo črta najvišje plime seka tako, da
razdalja med njeno obstoječo zunanjo mejo in črto najvišje plime, izmerjeno
vodoravno in pravokotno na črto najvišje plime, najmanj v eni točki obstoječe
zunanje meje priobalne parcele presega 10 metrov:
-  
je enaka obstoječi zunanji meji priobalne parcele, kjer črta najvišje
plime ne poteka znotraj priobalne parcele, oziroma
-  
se določi na črti najvišje plime, kjer črta najvišje plime poteka
znotraj priobalne parcele;
4.    
zunanja meja priobalne parcele, na kateri je objekt, na obali ali na
vodnem zemljišču, je enaka obstoječi zunanji meji gradbene parcele, na kateri
stoji ta objekt;
5.    
zunanja meja priobalne parcele, na kateri je zemljišče, ki je bilo na
dan uveljavitve zakona o vodah zemljišče, nastalo kot nasip ali zasip na vodnem
zemljišču, poteka po obstoječi zunanji meji parcele tega zemljišča;
6.    
če je v primeru pristanišča, pod isto parcelno številko vpisan objekt in
del vodnega zemljišča morja, se zunanja meja priobalne parcele določi na višini
črte najvišje plime.
(2) Zunanja mejo parcele priobalnega zemljišča, ki je bilo na
dan uveljavitve zakona o vodah zemljišče, nastalo kot nasip ali zasip na vodnem
zemljišču, parcela tega zemljišča pa ni bila odmerjena, se določi na višini
črte najvišje plime.
(3) Zunanje meje priobalnih parcel v Škocjanskem zatoku se
določijo na višini črte najvišje plime.
5. člen
(1) Zunanja meja priobalnih parcel iz tretje in šeste točke
prvega odstavka in iz drugega ter tretjega odstavka prejšnjega člena se določi
v postopku ureditve meje priobalnih parcel na podlagi podatkov o črti najvišje
plime, izražene z lomnimi točkami v državnem koordinatnem sistemu.
(2) Parcele iz prejšnjega odstavka, za katere je treba
določiti zunanje meje priobalnih parcel v postopku ureditve meje, so parcele iz
priloge 1, ki je sestavni del tega pravilnika.
(3) V prilogi 2, ki je sestavni del tega pravilnika, so
prikazane lomne točke v državnem koordinatnem sistemu na višini črte najvišje
plime za priobalna zemljišča, ki so bila na dan uveljavitve zakona o vodah
zemljišča, nastala kot nasip ali zasip na vodnem zemljišču, parcele teh
zemljišč pa niso bile odmerjene.
III. IZVEDBA POSTOPKA PRVE DOLOČITVE ZUNANJIH MEJ PRIOBALNIH
PARCEL
6. člen
Ureditev meja in delitev parcel zaradi prve določitve zunanje
meje priobalnih parcel iz prejšnjega člena izvede Geodetska uprava Republike
Slovenije, po uradni dolžnosti, na podlagi elaborata, ki ga pripravi Agencija
Republike Slovenije za okolje.
7. člen
(1) V katastrsko občino Morje se pripišejo:
-      
parcele, ki so nastale po delitvi parcel po postopku iz 5. člena tega
pravilnika, in jih v celoti od drugih priobalnih parcel razmejuje črta najvišje
plime, in
-      
parcele, ki jih v celoti od drugih priobalnih parcel razmejuje črta najvišje
plime.
(2) Parcele iz druge alinee prejšnjega odstavka so parcele iz
priloge 3, ki je sestavni del tega pravilnika.
IV. SPREMEMBA MEJE OBALE
8. člen
Meja obale se lahko spremeni v primeru gradenj na vodnem ali
priobalnem zemljišču morja ali drugega nastanka ali prenehanja naravnega ali
grajenega morskega javnega dobra, v skladu z zakonom o vodah.
9. člen
(1) V primeru gradenj na vodnem zemljišču morja, se za
določitev nove zunanje meje priobalne parcele smiselno uporabljajo določbe
četrte alinee prvega odstavka 4. člena tega pravilnika.
(2) Nova priobalna parcela ne sme obsegati negrajenih delov
vodnega zemljišča.
(3) Parcela iz prejšnjega odstavka se odpiše iz katastrske
občine Morje in vpiše v novo katastrsko občino.
10. člen
(1) V primeru prenehanja morskega javnega dobra, ki je
posledica naravnega dogodka, se nova zunanja meja priobalnega zemljišča določi
na višini črte najvišje plime.
(2) Morskemu javnemu dobru iz prejšnjega odstavka se določi
parcela, pri čemer se smiselno uporabljajo določbe 6. člena tega pravilnika.
Parcela se odpiše iz katastrske občine Morje in pripiše ustrezni katastrski
občini.
11. člen
(1) V primeru nastanka naravnega morskega javnega dobra na
priobalni parceli, se za novo zunanjo mejo priobalne parcele štejejo zunanje meje
sosednjih priobalnih parcel.
(2) Parcela naravnega morskega javnega dobra iz prejšnjega
odstavka se odpiše iz posamezne katastrske občine in vpiše v katastrsko občino
Morje.
(3) V primeru nastanka naravnega morskega javnega dobra na
delu priobalne parcele, se nova zunanja meja priobalne parcele določi na črti
najvišje plime. Za način delitve parcel, se smiselno uporablja 6. člen tega
pravilnika, za postopek vpisa v zemljiški kataster pa 7. člen tega pravilnika.
12. člen
Meja obale se prikaže v digitalni obliki kot poseben sloj
geografskega informacijskega sistema, ki se hrani pri Agenciji Republike
Slovenije za okolje.
13. člen
Meja obale se evidentira tudi v zbirki pravnih režimov v
skladu s predpisi, ki urejajo sistem zbirk prostorskih podatkov.

Priloga 1: Priobalne parcele z določitvijo zunanje
meje parcele na podlagi črte najvišje plime, izražene z lomnimi točkami v
državnem koordinatnem sistemu
Priloga 2: Neodmerjena
priobalna zemljišča grajenega javnega dobra z določitvijo zunanje meje na
podlagi črte najvišje plime, izražene z lomnimi točkami v državnem koordinatnem
sistemu
Priloga 3: Parcele, ki se v celoti pripišejo v k.o.
Morje

Pravilnik o podrobnejšemu načinu določanja meje obale
(Uradni list RS, št. 106/04)
vsebuje naslednjo končno določbo:
»V. ZAČETEK VELJAVNOSTI
14. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o podrobnejšemu načinu
določanja meje obale (Uradni list RS, št. 77/10)
vsebuje naslednjo končno določbo:
»4. člen
Ta pravilnik začne veljati petnajsti dan po objavi v Uradnem
listu Republike Slovenije.«.