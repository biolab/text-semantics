1. člen
(vsebina uredbe)
Ta uredba določa način vodenja in sprotnega dopolnjevanja ter
tehnične zahteve za vzpostavitev evidence kvalificiranih digitalnih potrdil (v
nadaljnjem besedilu: digitalno potrdilo) zakonitih zastopnikov enot Poslovnega
registra Slovenije (v nadaljnjem besedilu: poslovni register).
2. člen
(vsebina evidence)
(1) Evidenca digitalnih potrdil zakonitih zastopnikov enot
poslovnega registra vsebuje za vsakega zakonitega zastopnika, prokurista enote
poslovnega registra, samostojnega podjetnika posameznika ali drugo fizično
osebo, ki opravlja registrirano dejavnost (v nadaljnjem besedilu: zastopnik)
vsa digitalna potrdila, ki jih je zastopnik pridobil v skladu s predpisi, ki
urejajo elektronski podpis. Digitalno potrdilo je v evidenci digitalnih potrdil
opredeljeno s temi podatki: 
-       
matično in davčno številko enote poslovnega registra, ki jo zastopa
zastopnik, ki je imetnik digitalnega potrdila; 
-       
oznako overitelja in serijsko številko ali drugo ustrezno oznako
digitalnega potrdila; 
-       
davčno številko zastopnika, ki je imetnik digitalnega potrdila. 
(2) Agencija Republike Slovenije za javnopravne evidence in
storitve (v nadaljnjem besedilu: agencija) lahko v evidenci digitalnih potrdil
za posamezno potrdilo vodi tudi druge podatke ali celotno vsebino potrdila, če
overitelj pridobi soglasje imetnika digitalnega potrdila za javno objavo
podatkov in če overitelj omogoči agenciji elektronsko izmenjavo teh podatkov.
3. člen
(pošiljanje in zbiranje podatkov za evidenco)
(1) Overitelji, registrirani v Republiki Sloveniji, v skladu
s predpisi, ki urejajo elektronski podpis, agenciji omogočijo vsakodnevno
elektronsko izmenjavo podatkov o izdanih digitalnih potrdilih, ki jih je treba
uvrstiti v evidenco digitalnih potrdil. 
(2) Agencija v dogovoru z overitelji določi način in pogoje
izmenjave podatkov v skladu s prejšnjim odstavkom. 
(3) Overitelji, ki niso registrirani v Republiki Sloveniji, a
izdajajo v Republiki Sloveniji priznana digitalna potrdila, lahko pošiljajo
agenciji podatke na enak način kot overitelji iz prvega odstavka tega člena, če
obstajajo za to tehnološke možnosti in je to smiselno glede na število
digitalnih potrdil, o katerih je treba izmenjati podatke z agencijo. Če
overitelji podatkov ne pošljejo na tak način, lahko zastopnik sam zahteva vpis
svojega digitalnega potrdila v evidenco digitalnih potrdil z vlogo, ki jo vloži
na obrazcu, določenem v prilogi, ki je sestavni del te uredbe. Zastopnik mora v
tem primeru na enak način agencijo obveščati tudi o vseh spremembah podatkov o
veljavnosti svojega digitalnega potrdila. 
(4) Agencija zbira podatke o veljavnosti digitalnih potrdil,
ki so uvrščena v evidenco digitalnih potrdil, tudi neposredno iz javno
dostopnih registrov preklicanih potrdil in drugih imenikov ali seznamov pri
overiteljih izdanih digitalnih potrdil.
4. člen
(dostopnost podatkov v evidenci)
(1) Javni podatki iz evidence digitalnih potrdil so javno in
brezplačno dostopni na portalu agencije na svetovnem spletu v obliki, primerni
za običajno pregledovanje, in kot spletna storitev za uporabo informacijskih
rešitev uporabnikov. 
(2) Poizvedovanje o posameznem vpisu v evidenci digitalnih
potrdil mora biti mogoče najmanj na podlagi matične ali davčne številke enote
poslovnega registra in hkrati oznake overitelja ter serijske številke ali druge
oznake digitalnega potrdila. 
(3) Ob podatkih o vpisih v evidenci digitalnih potrdil,
poslanih na podlagi poizvedovanja iz prejšnjega odstavka, se iz poslovnega
registra pošljejo še osnovni podatki o enoti poslovnega registra, javno spletno
dostopni podatki o zastopniku, morebitnih omejitvah zastopanja in podatki o
opravljenem preverjanju veljavnosti digitalnega potrdila. 
(4) Vsaka objava podatkov iz evidence digitalnih potrdil mora
biti dostopna tudi v varno elektronsko podpisani obliki ali v drugi primerni
obliki, ki je zavarovana pred poneverbami.
5. člen
(prijavne storitve)
(1) Za overitelje, ki so v skladu s predpisi, ki urejajo
elektronski podpis, registrirani v Republiki Sloveniji, agencija na njihovo
zahtevo opravlja prijavne storitve. Agencija in overitelj poravnata pri tem
vsak svoje stroške, vendar mora overitelj za svoje stroške zagotoviti tudi vse
dodatno potrebne tehnološke rešitve, da agencija lahko opravi prijavne
storitve. 
(2) Agencija in overitelj uredita vsa vprašanja, povezana z
opravljanjem prijavnih storitev, s posebno pogodbo.
6. člen
(vzpostavitev evidence)
Evidenca digitalnih potrdil se vzpostavi najpozneje v šestih
mesecih od dneva uveljavitve te uredbe.
7. člen
(uveljavitev)
Ta uredba začne veljati petnajsti dan po objavi v Uradnem
listu Republike Slovenije.
Št. 38200-23/2006/11
Ljubljana, dne 30. novembra 2006
EVA 2006-2111-0113
Vlada Republike Slovenije
Janez Janša l.r. 
Predsednik

Priloga:
EP-VLEDP-I - Vloga za vzpostavitev evidence digitalnih potrdil zakonitih
zastopnikov, prokuristov in samostojnih podjetnikov posameznikov