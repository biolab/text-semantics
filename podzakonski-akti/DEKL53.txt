I.
Državni zbor Republike Slovenije se je seznanil z Resolucijo
Evropskega parlamenta o boju proti nekaznovanju vojnih hudodelstev v Ukrajini,
ki jo je 19. maja 2022 sprejel Evropski parlament (v nadaljnjem besedilu:
Resolucija). Državni zbor s seznanitvijo izraža podporo ciljem Resolucije.
Državni zbor se tako pridružuje skupnim prizadevanjem in
pozivom, izraženim v Resoluciji. Državni zbor Resolucijo podpira v celotnem
besedilu in brez pridržkov.
S podporo Resoluciji pozivamo Vlado Republike Slovenije, da
tudi ona sledi priporočilom iz Resolucije in se pridruži skupni preiskovalni
skupini Litve, Poljske in Ukrajine, ki jo bo usklajeval Eurojust in v kateri bo
prvič udeležen tožilec Mednarodnega kazenskega sodišča, da bi olajšali
preiskave in pregon v sodelujočih državah, pa tudi tiste preiskave, ki bi jih
lahko pozneje prenesli na Mednarodno kazensko sodišče.
II.
Celotno besedilo Resolucije je objavljeno na spletni strani
Evropskega parlamenta med sprejetimi akti P9_TA(2022)0218 in bo objavljeno v
Uradnem listu Evropske unije.
Št. 200-09/22-2/11
Ljubljana, dne 29. junija 2022
EPA 118-IX
Državni zbor
Republike Slovenije
mag. Urška Klakočar Zupančič
predsednica