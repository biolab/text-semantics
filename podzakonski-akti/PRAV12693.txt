1. člen
(vsebina)
Ta pravilnik podrobneje določa bistveno zahtevo, s katero se
zagotavljata univerzalna graditev in uporaba objektov, in vključuje graditev in
uporabo objektov, dostopnih vsem ljudem, in graditev prilagodljivih objektov.
2. člen
(uporaba)
Ta pravilnik se uporablja pri projektiranju, gradnji, uporabi
in vzdrževanju objektov, razen če so posamezne zahteve glede univerzalne
gradnje in uporabe objektov ter graditve prilagodljivih objektov za posebne
vrste objektov s posebnimi predpisi urejene drugače. V takem primeru se določbe
tega pravilnika uporabljajo le za tiste zahteve, ki niso urejene s posebnim
predpisom.
3. člen
(izrazi)
Izrazi, uporabljeni v tem pravilniku, imajo naslednji pomen:
1.     
funkcionalno ovirane osebe so invalidi in druge osebe s trajnimi ali
začasnimi okvarami (npr. gibalne oviranosti, okvare vida, sluha, poškodbe,
kronične bolezni), motnjami (npr. motnje v duševnem razvoju) oziroma telesnimi
značilnostmi, ki so lahko tudi posledica različnih življenjskih situacij (npr.
starejši, otroci, nosečnice);
2.     
kompleksno taktilno vodenje je sistem standardnih talnih taktilnih
oznak, sestavljen iz vodilnih, opozorilnih in obvestilnih oznak, ki se
uporablja za vodenje čez prostore z zahtevno orientacijo, z veliko gostoto
ljudi ali prometa;
3.     
mehanske dvižne naprave so naprave, s katerimi se trajno premaguje
višinske razlike (npr. dvigala, navpične in stopniščne dvižne ploščadi,
stopniščna dvigala ali tekoče steze);
4.     
standardne taktilne oznake so taktilne oznake, kot jih določa standard
SIST 1186;
5.     
talni taktilni vodilni sistem je sistem, ki izboljšuje varnost in
omogoča gibanje osebam z okvarami vida ter ga sestavljajo taktilne oznake in
robovi, dopolnjujejo pa drugi elementi (npr. zvočni moduli na semaforjih);
6.     
vodilna taktilna oznaka je taktilna in vizualna oznaka, ki osebam z
okvarami vida nakazuje smer gibanja, kjer je orientacija zahtevna.
4. člen
(uporaba standardov)
(1) Pri projektiranju, gradnji, uporabi in vzdrževanju
objektov, dostopnih vsem ljudem, se upoštevajo naslednji standardi:
-       
SIST ISO 21542,
-       
SIST 1186 in
-       
SIST EN 60118-4.
(2) Ne glede na prejšnji odstavek se za ustrezne rešitve
evakuacije štejejo tudi rešitve, izdelane v skladu s predpisi, ki urejajo
požarno varnost v stavbah.
(3) Ne glede prvi odstavek tega člena se pri
projektiranju, gradnji, uporabi in vzdrževanju prilagodljivih objektov
upoštevajo standardi iz prvega odstavka tega člena do tiste ravni, ki
zagotavlja možnost prilagodljivosti objekta.
5. člen
 (zahteve za zunanje površine objektov, dostopnih vsem
ljudem)
Pri projektiranju, gradnji, uporabi in vzdrževanju zunanjih
površin objektov, dostopnih vsem ljudem, se upošteva naslednje:
-       
vsem se omogoča neovirano in samostojno gibanje ter orientacijo po vseh
površinah, ki so namenjene pešcem,
-       
posamezni grajeni elementi ne smejo predstavljati ovir in nevarnosti pri
gibanju na površinah, ki so namenjene pešcem,
-       
vsem se omogoča dostop do objektov praviloma po isti poti, če to
tehnično ni izvedljivo, pa po drugi najbližji izvedljivi poti,
-       
stopnice oziroma stopnišča morajo biti oblikovani tako, da je omogočena
dobra vizualna zaznava roba, v sistemih kompleksnega taktilnega vodenja in pred
vhodi v objekte pa morajo biti stopnišča opremljena tudi s talnimi taktilnimi
oznakami,
-       
svetla višina poti je najmanj 2,25 m in
-       
svetla širina poti je zagotovljena najmanj do svetle višine poti.
6. člen
(zahteve za notranje prostore objektov, dostopnih vsem
ljudem)
(1) Pri projektiranju, gradnji, uporabi in vzdrževanju
objektov, dostopnih vsem ljudem, se upošteva naslednje:
-       
vsem se zagotavlja vstop v objekt na istem mestu ali blizu njega, oblikovan
in opremljen tako, da ga lahko tudi osebe z okvarami vida enostavno najdejo in
uporabljajo. Če pri objektih, ki se rekonstruirajo, vzdržujejo ali se jim
spreminja namembnost, to ni mogoče zagotoviti, mora biti na primernem mestu ob
vhodu v objekt nameščen video signal za vzpostavitev stika z uslužbencem
oziroma zvočni signal z možnostjo branja informacij,
-       
vsem se zagotavlja samostojno gibanje in orientacijo, pri čemer grajeni
in premični elementi ne smejo predstavljati ovire pri gibanju,
-       
stopnice oziroma stopnišča morajo biti oblikovani tako, da je omogočena
dobra vizualna zaznava roba, v sistemih kompleksnega taktilnega vodenja pa
morajo biti stopnišča opremljena tudi s talnimi taktilnimi oznakami,
-       
minimalna svetla širina vhodnih vrat objekta je 0,9 m, višina praga je
največ 1,5 cm, prehod med opremo pa najmanj 0,8 m,
-       
vsem se zagotavlja uporaba naprav, ki omogočajo samostojno uporabo
objekta, in
-       
alarmne naprave morajo biti opremljene s svetlobnim in zvočnim signalom.
(2) Pri gradnji objektov, dostopnih vsem ljudem, ki se
rekonstruirajo, je obvezna vgradnja mehanskih dvižnih naprav, razen če bi bil
poseg tehnično neizvedljiv ali bi predstavljal nesorazmerni strošek. V takšnem
primeru je dovoljena uporaba stopniščnih vzpenjalcev ali podobnih naprav.
7. člen
(dodatne zahteve za gostinske objekte)
Poleg zahtev iz 5. in 6. člena tega pravilnika se v
nastanitvenih enotah v gostinskih objektih:
-       
zagotavlja klicne naprave, ki omogočajo komunikacijo gostov z osebjem,
-       
zagotavlja zvočne in svetlobne indikatorje, ki opozarjajo na nevarnost,
ter
-       
ki so posebej prilagojene invalidom, vgradi slušna indukcijska zanka; v
takih enotah mora prosta površina kopalnice ali stranišča omogočati gibanje
oseb na invalidskem vozičku, vrata pa se ne smejo odpirati navznoter.
8. člen
(zahteve za prostore, namenjene strankam)
(1) Prostori, namenjeni poslovanju s strankami, morajo
imeti najmanj en pult za delo s strankami oblikovan tako, da je zaščiten pred
hrupom ter da omogoča dostop, uporabo in komunikacijo vsem. Najmanj na enem
pultu je treba vgraditi indukcijsko slušno zanko in zagotoviti tehnično
nadomestilo.
(2) V objektih z informacijskim pultom mora biti ta
označen tako, da je dobro osvetljen in viden iz smeri vhoda. Če je oddaljen več
kot 5 m od vhodnih vrat, mora do njega voditi talna taktilna oznaka.
(3) V prostorih za stranke, kjer se informacije
posredujejo preko ozvočenja, je treba zagotoviti posredovanje teh tudi prek
indukcijske slušne zanke ter vidno, z možnostjo ponovnega branja.
(4) Informacijske table, orientacijske oznake in druge
informacije morajo biti lahko razumljive in na takem mestu, ki je dostopno
vsem.
9. člen
(zahteve za prilagodljive objekte)
Pri projektiranju, gradnji, uporabi in vzdrževanju
prilagodljivih objektov se zagotavlja, da se v primeru prilagoditve objekta za
potrebe zagotavljanja uporabe objekta za vse ljudi brez posega v konstrukcijo,
toplotni ovoj ter zagotovljeno požarno varnost, upošteva naslednje:
-       
z minimalnimi prilagoditvami se zagotavlja možnost dostopa in uporabe
objekta in tako omogoči nemoteno uporabo objekta tudi funkcionalno oviranim
osebam,
-       
zagotavlja se možnost vgradnje indukcijskih slušnih zank, svetlobnih
oznak, zvočnega opozarjanja ali pisnih video informacij,
-       
zagotavlja se možnost vgradnje mehanskih dvižnih naprav ali se omogoča
drug način dostopa in uporabe objekta vsem, ter
-       
zagotavlja se prosta površina v najmanj eni kopalnici oziroma stranišču,
če ta ni v kopalnici, ki omogoča gibanje osebe na invalidskem vozičku.
10. člen
(postajališča in postaje)
(1) Na avtobusnih postajališčih se s talnimi taktilnimi
oznakami označuje vstopna mesta potnikov v avtobus in dostope do informativnih
točk (tabel) ter morebitne druge elemente, pomembne za uporabo postajališča (npr.
avtomati za prodajo kart). Zvočne informacije morajo biti podane tudi v pisni
obliki.
(2) Na pomembnejših avtobusnih postajališčih in
avtobusnih postajah je treba zagotoviti kompleksno taktilno vodenje do mesta za
prodajo vozovnic, prostora za zadrževanje potnikov, elektronskega medija za
informacije (npr. o voznih redih), sanitarij in do peronov.
(3) Na postajah železniškega potniškega prometa in
železniških postajališčih morajo biti vsi prostori označeni, postaje in
postajališča pa opremljeni v skladu s predpisi, ki urejajo železniški promet.
Talni taktilni vodilni sistem se izvede v skladu s standardom SIST 1186.
(4) Oznaka meje nevarnega območja na peronu mora biti
vidno in taktilno zaznavna, njena struktura pa takšna, da je ni mogoče
zamenjati z vodilno taktilno oznako.
11. člen
(pločniki, prehodi za pešce in javne površine)
(1) Če je pločnik ali druga površina za pešce neposredno
ob vozišču morata biti vozišče in pločnik ali druga površina za pešce
medsebojno višinsko ločena. Če ju višinsko ni mogoče ločiti, mora biti
razmejitvena označba med njima taktilno in vizualno zaznavna.
(2) Prehodi za pešce morajo biti izvedeni na dvignjeni
ploščadi ali s poglobljenimi robniki in opremljeni s standardnimi taktilnimi
oznakami.
(3) Na območjih za pešce in območjih umirjenega prometa
je treba zagotoviti možnosti orientacije za slepe in slabovidne.
(4) V naseljih morajo biti semaforizirani prehodi za
pešce opremljeni tudi z zvočno signalizacijo (zvočnimi moduli za slepe in
slabovidne).
(5) Območja skupnega prometnega prostora morajo biti
opremljena s kompleksnim taktilnim vodenjem.
(6) V križiščih in krožnih križiščih v naseljih, kjer se
osi cestnih krakov ne sekajo pod pravim kotom, kjer se seka več cest, kjer so
prehodi za pešce zaradi večjega števila prometnih pasov in kolesarskih stez
dolgi oziroma ločeni z otoki ali kjer je zaradi drugih vzrokov orientacija
ljudi z okvarami vida lahko otežena, se zahteva kompleksno taktilno vodenje.
(7) Kjer v naselju kolesarski pas na pločniku razdeli
pločnik na dva dela in je pešcem dovoljeno prehajanje z enega na drugi del, se
rob kolesarskega pasu označi z vzdolžno označbo, ki mora biti izvedena z
reliefno črto (rebrasta debeloslojna označba, ki nakazuje smer prehoda čez
vozišče in je določena v standardu SIST 1186), tlakovano ločilno črto,
taktilnim opozorilnim pasom ali pasom iz drugih materialov, ki imajo taktilne
lastnosti.
(8) Pri avtobusnih postajališčih, kjer poteka kolesarski
pas ali steza za čakališčem, se prehod za pešce preko kolesarskega pasu ali
steze označi s talnimi taktilnimi oznakami.
PREHODNA IN KONČNI DOLOČBI
12. člen
(dokumentacija v prehodnem obdobju)
(1) Zahtevi za izdajo mnenja in zahtevi za izdajo
gradbenega dovoljenja se do 1. januarja 2021 lahko priloži projekt za
pridobitev gradbenega dovoljenja (PGD), izdelan v skladu s Pravilnikom o
zahtevah za zagotavljanje neoviranega dostopa, vstopa in uporabe objektov v
javni rabi ter večstanovanjskih stavb (Uradni list RS, št. 97/03, 77/09 – odl.
US, 33/07 – ZPNačrt in 61/17 – GZ), če:
1.     
so bile pogodbe za izdelavo PGD sklenjene pred uveljavitvijo tega
pravilnika,
2.     
je bilo obvestilo o javnem naročilu za izdelavo PGD poslano v objavo
pred uveljavitvijo tega pravilnika, če se PGD oddaja v postopku javnega
naročanja,
3.     
je naročnik poslal povabilo k potrditvi interesa ali povabilo k oddaji
ponudbe za izdelavo PGD v postopku javnega naročanja pred uveljavitvijo tega
pravilnika, če obvestilo o javnem naročilu v postopku javnega naročanja ni
predvideno, ali
4.     
je bilo povabilo oziroma poziv k oddaji ponudbe v postopku javnega naročanja
poslano pred uveljavitvijo tega pravilnika, če se PGD oddaja kot evidenčno
naročilo.
(2) Prijavi začetka gradnje se do 1. januarja 2021
lahko priloži projekt za izvedbo (PZI) ali projekt za pridobitev gradbenega dovoljenja
(PGD), če gre za prijavo odstranitve objekta, izdelano v skladu s Pravilnikom o
zahtevah za zagotavljanje neoviranega dostopa, vstopa in uporabe objektov v
javni rabi ter večstanovanjskih stavb (Uradni list RS, št. 97/03, 77/09 – odl.
US, 33/07 – ZPNačrt in 61/17 – GZ), če:
1.     
so bile pogodbe za izdelavo PZI sklenjene pred uveljavitvijo tega
pravilnika,
2.     
je bilo obvestilo o javnem naročilu za izdelavo PZI poslano v objavo
pred uveljavitvijo tega pravilnika, če se PZI oddaja v postopku javnega
naročanja,
3.     
je naročnik poslal povabilo k potrditvi interesa ali povabilo k oddaji
ponudbe za izdelavo PZI v postopku javnega naročanja pred uveljavitvijo tega
pravilnika, če obvestilo o javnem naročilu v postopku javnega naročanja ni
predvideno, ali
4.     
je bilo povabilo oziroma poziv k oddaji ponudbe v postopku javnega
naročanja poslano pred uveljavitvijo tega pravilnika, če se PZI oddaja kot
evidenčno naročilo.
(3) Zahtevi za izdajo uporabnega dovoljenja se do
1. januarja 2021 lahko priloži projekt izvedenih del (PID), izdelan v
skladu s Pravilnikom o zahtevah za zagotavljanje neoviranega dostopa, vstopa in
uporabe objektov v javni rabi ter večstanovanjskih stavb (Uradni list RS, št.
97/03, 77/09 – odl. US, 33/07 – ZPNačrt in 61/17 – GZ), če:
1.     
so bile pogodbe za izdelavo PID in DOZ sklenjene pred uveljavitvijo tega
pravilnika,
2.     
je bilo obvestilo o javnem naročilu za izdelavo PID in DOZ poslano v
objavo pred uveljavitvijo tega pravilnika, če se PID in DOZ oddajata v postopku
javnega naročanja,
3.     
je naročnik poslal povabilo k potrditvi interesa ali povabilo k oddaji
ponudbe za izdelavo PID in DOZ v postopku javnega naročanja pred uveljavitvijo
tega pravilnika, če obvestilo o javnem naročilu v postopku javnega naročanja ni
predvideno, ali
4.     
je bilo povabilo oziroma poziv k oddaji ponudbe v postopku javnega
naročanja poslano pred uveljavitvijo tega pravilnika, če se PID in DOZ oddajata
kot evidenčno naročilo.
13. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
zahtevah za zagotavljanje neoviranega dostopa, vstopa in uporabe objektov v
javni rabi ter večstanovanjskih stavb (Uradni list RS, št. 97/03, 77/09 – odl.
US, 33/07 – ZPNačrt in 61/17 – GZ).
14. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-128/2016
Ljubljana, dne 5. junija 2018
EVA 2016-2550-0003
Irena Majcen l.r.
Ministrica
za okolje in prostor