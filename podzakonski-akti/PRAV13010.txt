1. člen
Ta pravilnik določa podrobnejše programe dopolnilnega
usposabljanja za dimnikarje, tarifo za usposabljanje, podrobnejše pogoje za
pridobitev pooblastila za organizacije, ki izvajajo dopolnilno usposabljanje
dimnikarjev, vlogo za pridobitev dimnikarske izkaznice, obliko, vsebino in ceno
dimnikarske izkaznice.
2. člen
Dopolnilno usposabljanje se izvaja po Programu dopolnilnega usposabljanja
(v nadaljnjem besedilu: program usposabljanja) iz priloge 1, ki je sestavni del
tega pravilnika.
3. člen
(1) Izvajalec programa usposabljanja izpolnjuje pogoje
za pridobitev pooblastila, če:
1.     
zagotavlja usposobljene predavatelje s področja predpisov v zvezi z
dimnikarskimi storitvami, delovanja malih kurilnih naprav, izvajanja dimnikarskih
storitev, ukrepov za povečanje energetske učinkovitosti in zmanjševanje emisij
ter pregledov ogrevalnih sistemov:
- 
z najmanj VII. stopnjo izobrazbe in najmanj tremi leti delovnih izkušenj
na področju poznavanja predpisov v zvezi z dimnikarskimi storitvami ali
delovanjem malih kurilnih naprav ali izvajanjem dimnikarskih storitev ali
ukrepi za povečanje energetske učinkovitosti in zmanjševanje emisij ali
pregledi ogrevalnih sistemov in
- 
s strokovnimi referencami na področju projektiranja, vgradnje, vzdrževanja
in servisiranja malih kurilnih in dimovodnih naprav ter meritev emisij;
2.     
ima administrativno-tehnično osebje z najmanj V. stopnjo izobrazbe,
in
3.     
razpolaga z opremljenimi prostori za vsaj 20 udeležencev programa
usposabljanja z ustrezno avdio-vizualno opremo, ki obsega najmanj računalnik in
projektor.
(2) Strokovne reference iz druge alineje 1. točke
prejšnjega odstavka so najmanj tri dosedanja predavanja v zadnjih petih letih z
vsaj 20 udeleženci.
4. člen
(1) Program usposabljanja iz 2. člena tega pravilnika
stane 16,50 evrov brez DDV na udeleženca na uro usposabljanja.
(2) Program usposabljanja iz 2. člena tega pravilnika
traja najmanj 12 ur.
5. člen
Dimnikarska izkaznica je identifikacijski dokument dimnikarja
v Republiki Sloveniji.
6. člen
(1) Vlogo za izdajo dimnikarske izkaznice se vloži na
obrazcu iz priloge 2, ki je sestavni del tega pravilnika.
(2) K vlogi za izdajo dimnikarske izkaznice vlagatelj
priloži fotografijo, ki kaže vlagateljevo pravo podobo in ni retuširana.
Fotografija je izdelana na belem, tankem, fotografskem papirju, velikosti 34 mm
× 45 mm, v barvni tehniki.
(3) Upravni organ izdelovalcu po dokončnosti odločbe o
licenci priporočeno pošlje obrazec za izdajo dimnikarske izkaznice iz priloge
3, ki je sestavni del tega pravilnika.
(4) Izdelovalec priporočeno pošlje dimnikarsko izkaznico
upravnemu organu iz prejšnjega odstavka, ta pa vnese datum vročitve dimnikarske
izkaznice dimnikarju in vpiše status »veljavna« v evidenco izvajanja
dimnikarskih storitev.
(5) Trajanje dimnikarske izkaznice se na dimnikarski
izkaznici navede z datumom.
(6) Datum izdaje dimnikarske izkaznice je datum, ko
izdelovalec iz evidence izvajanja dimnikarskih storitev prevzame potrebne
podatke za izdelavo dimnikarske izkaznice.
7. člen
(1) Dimnikarska izkaznica je pravokotne oblike v
velikosti 86 mm × 54 mm z zaokroženimi vogali in je izdelana iz polikarbonata.
(2) Oblika in vsebina dimnikarske izkaznice sta določeni
v prilogi 4, ki je sestavni del tega pravilnika.
(3) Barva sprednje in zadnje strani dimnikarske izkaznice
je bela, barvne vrednosti po lestvici CMYK: C0 M0 Y0 K0.
(4) Cena dimnikarske izkaznice je 6,71 eurov.
(5) Cena iz prejšnjega odstavka ne vključuje upravne
takse, ki se zaračuna v skladu s predpisom, ki ureja upravne takse in stroškov
pošiljanja dimnikarske izkaznice od upravne enote do vlagatelja.
(6) Znesek iz četrtega odstavka tega člena vlagatelj
plača upravnemu organu, pristojnemu za izdajo dimnikarske izkaznice.
8. člen
(1) Imetnik veljavne dimnikarske izkaznice upravnemu
organu na obrazcu iz priloge 5, ki je sestavni del tega pravilnika, v roku
petih dneh od dogodka naznani, da je dimnikarska izkaznica izgubljena, ukradena
ali zaradi katerega drugega razloga neuporabna, upravni organ pa jo prekliče.
(2) V primerih iz prejšnjega odstavka upravni organ v
evidenco izvajanja dimnikarskih storitev vpiše status »neveljavna«.
(3) Imetnik, ki je naznanil dogodke iz prvega odstavka
tega člena, lahko vloži novo vlogo za izdajo dimnikarske izkaznice na obrazcu
iz prvega odstavka tega člena, ki ji priloži fotografijo.
9. člen
Imetnik dimnikarske izkaznice v primeru spremembe podatkov, navedenih
na dimnikarski izkaznici, vloži vlogo za izdajo nove dimnikarske izkaznice na
obrazcu iz priloge 6, ki je sestavni del tega pravilnika, ki ji priloži
fotografijo. K vlogi priloži dokazilo o podatku, ki se spreminja razen, če gre
za podatek o dejstvih, o katerih vodi uradno evidenco upravni organ ali drug
državni organ oziroma organ samoupravne lokalne skupnosti ali nosilec javnega
pooblastila.
10. člen
(1) V primeru neuporabne dimnikarske izkaznice iz prvega
odstavka 8. člena tega pravilnika in spremembe podatkov iz prejšnjega člena,
dimnikar v osmih dneh od prejema nove dimnikarske izkaznice vrne neuporabno
dosedanjo dimnikarsko izkaznico ali dimnikarsko izkaznico, na kateri se
spreminjajo podatki, upravnemu organu v skladu z zakonom, ki ureja izvajanje
dimnikarskih storitev.
(2) Upravni organ dimnikarsko izkaznico takoj po prejemu
uniči tako, da jo preluknja z luknjačem.
(3) Upravni organ uničeno dimnikarsko izkaznico vrne
dimnikarju.

Priloga
1: Program dopolnilnega usposabljanja
Priloga
2: Vloga za izdajo dimnikarske izkaznice
Priloga
3: Obrazec za izdajo dimnikarske izkaznice
Priloga
4: Dimnikarska izkaznica
Priloga
5: Vloga za naznanitev izgubljene, ukradene ali neuporabne dimnikarske
izkaznice in izdajo nove dimnikarske izkaznice
Priloga
6: Vloga za izdajo dimnikarske izkaznice zaradi spremembe podatkov

Pravilnik o dopolnilnem usposabljanju in
dimnikarski izkaznici (Uradni list RS, št. 11/17) vsebuje naslednjo končno določbo:
»11. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o
dopolnilnem usposabljanju in dimnikarski izkaznici (Uradni list RS, št. 45/17) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembi Pravilnika o dopolnilnem usposabljanju in dimnikarski izkaznici
(Uradni list RS, št. 21/21)
vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.