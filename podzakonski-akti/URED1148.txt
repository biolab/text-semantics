1. Splošne določbe
1. člen
Ta uredba določa:
-      
merila, ki se uporabljajo za presojanje
izpolnjevanja zahtev za delovanje overiteljev, ki izdajajo kvalificirana
potrdila, 
-      
podrobnejšo vsebino notranjih pravil
overiteljev, ki izdajajo kvalificirana potrdila, 
-      
podrobnejše tehnične pogoje za elektronsko
podpisovanje in preverjanje varnih elektronskih podpisov, 
-      
časovno veljavnost kvalificiranih potrdil, 
-      
podrobnejše pogoje glede uporabe varnih
časovnih žigov, 
-      
vrsto in uporabo označbe akreditiranih
overiteljev, 
-      
pogoje za elektronsko poslovanje v javni
upravi.
2. člen
Ne glede na določbe drugih členov te
uredbe, strojna in programska oprema ter postopki izpolnjujejo merila in pogoje
po tej uredbi, če so v skladu s standardi, merili ali pogoji, ki so splošno
priznani v Evropski uniji in objavljeni v Uradnem listu Evropskih skupnosti.
2. Splošno o varovanju infrastrukture overitelja
3. člen
Overiteljevi prostori in infrastruktura
morajo biti v skladu s pravili stroke ustrezno elektronsko in fizično varovani
pred nepooblaščenimi vdori.
4. člen
(1) Overitelj mora opravljati redne
varnostne preglede svoje infrastrukture vsak delovni dan. Če zagotavlja svoje
storitve 24 ur na dan 365 dni na leto, pa vsak dan. Overitelj mora v dnevnik
vpisovati vse svoje ugotovitve in posege.
(2) Pri tem mora preveriti, ali je njegova
infrastruktura varna in ali vsi varnostni sistemi nemoteno delujejo in ali je v
vmesnem času prišlo do vdora ali poskusa vdora nepooblaščenih oseb do
overiteljeve opreme ali podatkov.
5. člen
S podatki za elektronsko podpisovanje
overitelja morata upravljati vsaj dva overiteljeva zaposlena hkrati. V ta namen
mora overitelj zagotoviti, da nihče ne more imeti sam vseh potrebnih podatkov
in orodij, s katerimi je možen dostop do opreme, kjer so shranjeni podatki za
elektronsko podpisovanje overitelja.
6. člen
Overitelj mora zagotoviti varno
shranjevanje najmanj dveh varnostnih kopij in drugih medijev za prenos podatkov
na tak način, da se prepreči izguba podatkov ali uporaba podatkov s strani
nepooblaščenih oseb. Varnostne kopije morajo biti shranjene ločeno od
overiteljevega informacijskega sistema za upravljanje kvalificiranih potrdil na
drugi varni lokaciji. Overitelj mora v dnevnik zapisovati podatke o
shranjevanju varnostnih kopij.
7. člen
Overitelj mora svoje podatke za elektronsko
podpisovanje kvalificiranih potrdil uporabljati in varovati kot dober
strokovnjak ter jih fizično in elektronsko varovati v skladu z uveljavljenimi
pravili stroke, da se onemogoči fizični ali elektronski vdor oziroma
nepooblaščen dostop do teh podatkov.
8. člen
Overitelj mora voditi enega ali več ločenih
dnevnikov v pisni obliki, kamor morajo biti vpisani vsi podatki predpisani s to
uredbo in drugi podatki o postopkih in posegih v infrastrukturo, ki vplivajo na
zanesljivost delovanja overitelja. Dnevnik mora biti dostopen in hranjen za
dobo vsaj 5 let.
9. člen
(1) Overitelj mora sestaviti poseben
zapisnik o vseh začetnih avtorizacijah in vseh postopkih, uporabljenih pri
vzpostavitvi svojega informacijskega sistema za upravljanje kvalificiranih
potrdil. Zapisnik mora biti podpisan s strani vseh udeleženih v teh postopkih
in trajno shranjen.
(2) Če pride kasneje do sprememb v
avtorizacijah ali do pomembnih sprememb nastavitev informacijskega sistema za
upravljanje kvalificiranih potrdil, ki so bile opravljene ob vzpostavitvi
sistema, morajo biti vse omenjene spremembe dokumentirane v zapisniku.
3. Fizično varovanje infrastrukture overitelja
10. člen
Overitelj mora zagotavljati ustrezno
fizično varovanje svoje strojne opreme in nadzor fizičnega dostopa do svojega
informacijskega sistema za upravljanje kvalificiranih potrdil. V dnevnik mora
ažurno zapisovati vse fizične dostope do tega informacijskega sistema.
11. člen
(1) Za fizični dostop do informacijskega sistema
overitelja za upravljanje kvalificiranih potrdil se zahteva sočasna prisotnost
vsaj dveh oseb, ki imata dovoljenje za dostop do tega sistema.
(2) Vstop v overiteljeve prostore, kjer se
nahaja informacijski sistem overitelja za upravljanje kvalificiranih potrdil,
mora biti omejen zgolj na osebe, ki v teh prostorih opravljajo svoja dela in
naloge za overitelja. Dostop mora biti v skladu s pisnim seznamom oseb, ki
imajo dovoljen reden vstop v posamezne prostore. Osebe, ki nimajo dovoljenega
rednega vstopa, morajo biti vpisane na poseben seznam s strani oseb, ki imajo
dovoljenje za reden vstop in morajo biti ves čas v spremstvu oseb z rednim
vstopom.
4. Elektronsko varovanje infrastrukture overitelja
12. člen
(1) Overiteljeva informacijsko
telekomunikacijska infrastruktura, ki je povezana v drugo informacijsko
telekomunikacijsko omrežje, mora biti varovana z zanesljivimi varnostnimi
mehanizmi (sistem za preprečevanje in odkrivanje vdorov, požarna pregrada in
podobno), ki preprečujejo nedovoljene dostope prek tega omrežja in omejujejo
dostop samo po protokolih, ki so nujno potrebni za upravljanje s
kvalificiranimi potrdili, vsi drugi protokoli pa morajo biti onemogočeni.
(2) Če je sistem zasnovan tako, da obstaja
komunikacija preko drugega omrežja do overiteljevega sistema za upravljanje
kvalificiranih potrdil, mora le-ta potekati po šifrirani poti.
13. člen
Informacijski sistem overitelja za
upravljanje kvalificiranih potrdil mora biti sestavljen zgolj iz strojne in
programske opreme, ki je potrebna za upravljanje kvalificiranih potrdil.
14. člen
Po poteku veljavnosti overiteljevih
podatkov za elektronsko podpisovanje, ki niso nujno potrebni za preverjanje
podatkov za nazaj, mora overitelj vse izvode varno in zanesljivo uničiti.
15. člen
Podatki overitelja, ki vplivajo na
zanesljivost in varnost delovanja overitelja, ne smejo zapustiti sistema na
nenadzorovani način, ki lahko ogrozi delovanje v skladu z veljavnimi predpisi
in notranjimi pravili overitelja. Po poteku uporabe morajo biti nosilci
podatkov odstranjeni ter nato varno in zanesljivo uničeni.
16. člen
(1) Overiteljev informacijski sistem za
upravljanje kvalificiranih potrdil mora imeti vgrajene zadostne varnostne
mehanizme, ki preprečujejo zlorabo s strani zaposlenih in omogočajo jasno
ločitev nalog na področja iz 21. člena te uredbe.
(2) Varnostni ukrepi informacijskega
sistema za upravljanje kvalificiranih potrdil morajo zagotavljati nadzorovan
dostop do podatkov in sledljivost dostopa do ravni posameznika in sicer za vse
posege in funkcije, ki vplivajo na overiteljevo upravljanje kvalificiranih
potrdil.
5. Tehnične zahteve na strani overitelja
17. člen
Overitelj mora v okviru svoje tehnologije
in postopkov zagotavljati edinstvenost podatkov za preverjanje elektronskega
podpisa, kar pomeni, da mora omogočati nedvoumno in varno ugotavljanje
istovetnosti imetnika iz podatkov za elektronsko podpisovanje.
18. člen
(1) Programska oprema, ki jo uporablja
overitelj, mora ustrezati svetovno uveljavljenim varnostnim in tehničnim
standardom (FIPS 140-1 za kriptografske module, priporočljivo EAL5 oziroma
najmanj EAL3 Skupnih meril – Common Criteria /ISO 15408/, priporočila
izvedenske skupine Evropske iniciative za standardizacijo elektronskih podpisov
– EESSI in drugo).
(2) Programska oprema, ki generira podatke
za elektronsko podpisovanje, mora zagotavljati najmanjšo možnost poneverbe teh
podatkov z uporabo trenutno razpoložljivih tehnologij.
19. člen
Overitelj mora zagotoviti zaupnost in
enkratnost uporabe podatkov za generiranje kvalificiranega potrdila.
6. Prijavna služba
20. člen
(1) Zaposleni v prijavni službi overitelja
osebno in z uporabo uradnih dokumentov s fotografijo imetnika zanesljivo
ugotovijo istovetnost oseb ter zbirajo in sporočajo tiste podatke o osebah, ki
so potrebni za izdajo kvalificiranega potrdila overitelja.
(2) Prijavna služba overitelja mora
sporočati tako pridobljene podatke o osebah drugim službam overitelja na način,
kot je to predpisano za zavarovanje osebnih podatkov z zakonom, ki ureja
varstvo osebnih podatkov.
7. Overiteljevi zaposleni
21. člen
(1) Overitelj mora zaposlovati najmanj tri
osebe z univerzitetno izobrazbo, od tega morata biti najmanj dve osebi z
univerzitetno diplomo tehnične oziroma naravoslovne smeri, najmanj dve osebi pa
morata imeti tudi dve leti delovnih izkušenj s področja delovanja overiteljev
ali sorodnega področja.
(2) Zadolžitve zaposlenih za opravljanje
nalog pri overitelju morajo biti porazdeljene med več oseb tako, da se prepreči
možnost zlorab s strani zaposlenih. Zadolžitve zaposlenih overitelja morajo
biti določene tako, da so med seboj jasno ločena področje upravljanja s
kvalificiranimi potrdili, področje upravljanja z informacijskim sistemom
overitelja in področje varovanja in kontrole.
22. člen
Overitelj mora zaposlovati ali imeti
sklenjeno ustrezno svetovalno pogodbo z univerzitetnim diplomiranim pravnikom z
opravljenim pravniškim državnim izpitom.
23. člen
(1) Vse osebe iz prejšnjih dveh členov
morajo imeti posebna strokovna znanja glede upravljanja in poznavanja
tehnologije, varnostnih postopkov in pravnih zahtev s področja elektronskega
poslovanja in delovanja overiteljev pridobljena na strokovnih usposabljanjih.
(2) Zaposleni v prijavni službi morajo biti
usposobljeni za zanesljivo ugotavljanje istovetnosti oseb.
24. člen
(1) Zaposleni overitelja ne smejo poleg
svojega dela opravljati enakih oziroma podobnih del, kot jih opravljajo na
svojem delovnem mestu, pri drugih overiteljih, če to niso podrejeni overitelji,
ali opravljati del, ki so nezdružljiva z njihovimi delovnimi zadolžitvami in
odgovornostmi pri overitelju.
(2) Ne glede na določbo prejšnjega odstavka
sme zaposleni overitelja opravljati samostojno znanstveno in pedagoško delo,
delo v kulturnih, umetniških, športnih, humanitarnih in drugih podobnih
društvih in organizacijah ter delo na publicističnem področju.
8. Tehnične zahteve za varno elektronsko podpisovanje in
preverjanje varnega elektronskega podpisa
25. člen
Vsaka uporaba podatkov za varno elektronsko
podpisovanje mora od podpisnika zahtevati zavestno in zanesljivo dejanje za
predstavitev sredstvu za varno elektronsko podpisovanje (npr. vnos gesla,
prstni odtis in podobno) razen v primeru, da gre za samodejno odzivanje vnaprej
programiranega informacijskega sistema.
26. člen
(1) Uporabnik mora vedno preveriti
elektronski podpis v skladu z navodili podpisnika. Če je podpisnik podpisu
priložil tudi potrdilo overitelja, pa mora elektronski podpis preveriti tudi v
skladu z navodili overitelja, ki je potrdilo izdal, ali overitelja, ki je
nadrejen ali priznava overitelja, ki je potrdilo izdal.
(2) Pri preverjanju elektronskega podpisa s
pomočjo potrdila overitelja mora uporabnik vedno preveriti veljavnost potrdila
v skladu z navodili overitelja, ki je izdal potrdilo. Uporabnik mora preveriti
tudi, ali je potrdilo navedeno v registru preklicanih potrdil, če overitelj, ki
je izdal potrdilo, vodi tak register.
(3) Sredstvo za preverjanje varnega
elektronskega podpisa mora uporabniku omogočati, da jasno ugotovi, kateri
podatki in v kakšnem obsegu so bili podpisani. Če so podpisani podatki povezani
z drugimi podatki ali se na druge podatke sklicujejo ter je uporabniku omogočen
samodejen preskok na te podatke, mora sredstvo jasno opozoriti uporabnika, če
ti podatki niso zajeti s preverjenim elektronskim podpisom.
9. Zavarovanje odgovornosti
27. člen
Najnižji znesek zavarovalne vsote, za
katero overitelj, ki izdaja kvalificirana potrdila, zavaruje svojo škodno
odgovornost, znaša 50,000.000 tolarjev.
10. Notranja pravila overiteljev
28. člen
Notranja pravila overiteljev, ki izdajajo
kvalificirana potrdila, morajo vsebovati javni in zaupni del. Vse bistvene
določbe notranjih pravil, ki vplivajo na odnos med overiteljem in imetniki od
njega izdanih kvalificiranih potrdil ter tretjimi osebami, ki se zanašajo na ta
potrdila, morajo biti vsebovane v javnem delu notranjih pravil.
29. člen
Notranja pravila morajo v svojem javnem
delu vsebovati najmanj:
1.    
določila o infrastrukturi overitelja, ki
obsegajo osnovne tehnične in postopkovne lastnosti ter podatke o nivoju
varnosti in zanesljivosti infrastrukture;
2.    
določila o številu, sestavi in usposobljenosti
zaposlenih overitelja;
3.    
določila glede zahteve za morebitne podrejene
overitelje, zahteve pri medsebojnem priznavanju overiteljev;
4.    
določila glede varnostnih zahtev in obveznosti
imetnika kvalificiranih potrdil in tretje stranke, ki se zanašajo na
kvalificirana potrdila;
5.    
določila glede osnovnih lastnosti in vsebine
kvalificiranih potrdil, ki jih izdaja overitelj;
6.    
določila glede upravljanja s kvalificiranimi
potrdili, kar obsega predvsem določila glede vloge za izdajo in preverjanja
istovetnosti oseb ter določila glede izdaje, podaljševanja veljavnosti in
preklica kvalificiranih potrdil;
7.    
določila glede odgovornosti overitelja in
višini sklenjenega zavarovanja;
8.    
podatke o istovetnosti overitelja in njegove
infrastrukture;
9.    
določila o postopkih pri prenehanju delovanja overitelja.
30. člen
Notranja pravila morajo v svojem zaupnem
delu vsebovati najmanj:
1.    
določila glede prostorov overitelja;
2.    
dodatna določila glede osebja overitelja, kar
obsega predvsem pristojnosti in naloge posameznih članov osebja, določila glede
posebnih pooblastil članov osebja, zahtevani pogoji za osebje in določila glede
morebitnih zunanjih sodelavcev;
3.    
določila glede fizičnega varovanja
infrastrukture overitelja, kar obsega predvsem določila glede dostopa v prostore
overitelja (vstopne pravice, avtentikacijski sistem...), glede ravnanja s
strojno opremo in odpadki ter glede vnosa in iznosa opreme in materiala;
4.    
določila glede elektronskega oziroma
programskega varovanja, kar obsega predvsem določila glede varnostnih
nastavitev strežnikov, uporabe telekomunikacijskih sredstev in opreme ter
določil glede prijave v sistem, varnostnih kopij in podobno;
5.    
določila glede notranjega nadzora, kar obsega
predvsem operativno izvedbo in spremljanje dogodkov (kontrola fizičnega dostopa,
kontrola pooblastil, poročanje o varnostnih problemih in podobno);
6.    
določila glede ukrepov ob nepredvidenih
dogodkih;
7.    
določila glede vodenje dnevnikov in sestave
zapisnikov, vključno z določili glede morebitne elektronske oblike zapisa.
31. člen
Javni del notranjih pravil overiteljev mora
biti javno dostopen v elektronski obliki na internetu in na trajnem nosilcu
podatkov v elektronski ali klasični obliki.
11. Časovna veljavnost kvalificiranih potrdil
32. člen
Časovna veljavnost kvalificiranega potrdila
razen lastnega kvalificiranega potrdila overitelja je največ pet let od dneva
njegove izdaje.
33. člen
(prenehal
veljati)
12. Varni časovni žig
34. člen
(1) Varni časovni žig mora vsebovati
nedvoumne in pravilne podatke o datumu, točnemu času najmanj na sekundo
natančno in overitelju, ki je varni časovni žig ustvaril.
(2) Varni časovni žig je lahko dokumentu
dodan ali priložen in z njim povezan, vendar morajo biti pri tem vedno
izpolnjene enake zahteve kot za varen elektronski podpis s kvalificiranim
potrdilom.
35. člen
Overitelj, ki izdaja varne časovne žige,
mora uporabljati informacijski sistem, ki je sinhroniziran z virom točnega
časa.
13. Označba akreditiranega overitelja
36. člen
(1) Znak za akreditiranega overitelja je
okrogle oblike, z veliko tiskano črko “A” v sredini in napisom “AKREDITIRANI
OVERITELJ V REPUBLIKI SLOVENIJI” v slovenski različici ter napisom “ACCREDITED
CERTIFICATION SERVICE IN THE REPUBLIC OF SLOVENIA” v angleški različici
(Priloga 1) ob celotnem robu kroga.
(2) Znak se lahko uporablja v poljubni
velikosti ob ohranitvi enakih razmerij (Priloga 1).
37. člen
(1) Akreditirani overitelj lahko znak iz
prejšnjega člena uporablja pri svojem poslovanju na dokumentih v klasični ali
elektronski obliki.
(2) Pri poslovanju v slovenskem jeziku mora
overitelj vedno uporabljati znak v slovenski različici, pri poslovanju v drugih
jezikih lahko uporablja znak v angleški različici.
14. Elektronsko poslovanje v javni upravi
38. člen
Vse informacijske rešitve za elektronsko
poslovanje v javni upravi morajo, če vsebujejo tudi uporabo elektronskega
podpisa, uporabljati izključno potrdila overitelja SIGOV-CA Centra Vlade za
informatiko ali njemu podrejenih ali od njega potrjenih drugih overiteljev.
Center Vlade za informatiko razvije hierarhično porazdeljeni model zaupanja.
39. člen
Upravne enote opravljajo naloge v zvezi s
prijavo in ugotavljanjem istovetnosti oseb za uporabo elektronskega poslovanja
z institucijami javne uprave. Pooblastilo se lahko izda tudi drugim
institucijam.
40. člen
(1) Pri Centru Vlade Republike Slovenije za
informatiko deluje komisija kot svetovalno telo za vprašanja uporabe
elektronskega poslovanja in podpisovanja v javni upravi, predvsem za
pregledovanje varnostnih, tehničnih in pravnih zahtev ter druga vprašanja.
(2) Komisija daje Vladi Republike Slovenije
in ministru, pristojnemu za gospodarstvo, na podlagi zakona o elektronskem
poslovanju in elektronskem podpisu predloge za sprejem podzakonskih aktov iz
njune pristojnosti ter inšpekcijskemu in akreditacijskemu organu priporočila
glede oblikovanja varnostnih in tehničnih meril za opravljanje nadzora nad
delovanjem overiteljev.
41. člen
Člane komisije imenuje Vlada Republike
Slovenije izmed naravoslovnih, tehničnih in pravnih strokovnjakov v državni
upravi in izven nje na predlog direktorja Centra Vlade Republike Slovenije za
informatiko.

Priloga
1: Znak za akreditiranega overitelja v Republiki Sloveniji

Uredba o pogojih za elektronsko poslovanje in
elektronsko podpisovanje (Uradni list RS, št. 77/00)
vsebuje naslednji prehodni in končni določbi
»15. Prehodni in končni določbi
42. člen
Zaposleni in pogodbeni sodelavci
overiteljev, ki bodo začeli delovati pred 1. januarjem 2002, morajo izpolniti
zahteve iz 23. člena te uredbe najkasneje do tega datuma.
43. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah uredbe o
pogojih za elektronsko poslovanje in elektronsko podpisovanje (Uradni list RS,
št. 2/01) spreminja 42. člen uredbe tako, da
se glasi:
»42. člen
(1) Zaposleni in pogodbeni sodelavci
overiteljev, ki bodo začeli delovati pred 1. januarjem 2002, morajo izpolniti
zahteve iz 23. člena te uredbe najkasneje do tega datuma.
(2) Dokler zavarovalnice na trgu Republike
Slovenije ne ponudijo možnosti sklenitve zavarovanja iz 27. člena te uredbe, se
šteje, da overitelj, ki izdaja kvalificirana potrdila, izpolnjuje pogoj iz 27.
člena:
-      
če pridobi drug ustrezen finančni instrument
(npr. bančna garancija), s katerim se finančna institucija zaveže, da bo v
primeru škodnega dogodka oškodovancu v imenu overitelja izplačala odškodnino v
višini, ki ne sme biti manjša od zneska iz 27. člena, ali 
-      
če vrednost obveznosti prostega premoženja
overitelja ali pravne osebe, ki solidarno jamči za overiteljevo odgovornost,
znaša najmanj trikratni znesek iz 29. člena te uredbe.«; 
dodaja 42.a člen uredbe:
»42.a člen
Potrdila, ki jih je izdal overitelj, ki je
deloval pred uveljavitvijo te uredbe, se štejejo za kvalificirana potrdila, če
potrdila in overitelj ob prijavi pristojnemu ministrstvu izpolnjujejo pogoje iz
te uredbe.«;
ter vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o varstvu dokumentarnega in arhivskega
gradiva (Uradni list RS, št. 86/06) vsebuje naslednjo končno določbo:
»138. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.