I. SPLOŠNE DOLOČBE
1. člen
(vsebina pravilnika)
(1) Ta pravilnik določa majhne
količine živil, pogoje za njihovo pridelavo in zahteve glede označevanja, ki
jih morajo v zvezi s higienskimi pravili izpolnjevati nosilci živilske dejavnosti,
ki na nivoju primarne pridelave pridelujejo majhne količine živil in jih
dobavljajo neposredno končnemu potrošniku ali lokalnim maloprodajnim podjetjem,
ki neposredno oskrbujejo končnega potrošnika, za izvajanje:
-       
2. točke pod (c) 1. člena Uredbe (ES) št. 852/2004 Evropskega parlamenta
in Sveta z dne 29. aprila 2004 o higieni živil (UL L št. 139 z dne
30. 4. 2004, str. 1), zadnjič spremenjene z Uredbo Komisije (EU) št.
579/2014 z dne 28. maja 2014 o odobritvi odstopanja od nekaterih določb
Priloge II k Uredbi (ES) št. 852/2004 v zvezi s prevozom tekočih olj in maščob
po morju (UL L št. 160 z dne 29. 5. 2014, str. 14), (v nadaljnjem
besedilu: Uredba 852/2004/ES)
in
-       
3. točke pod (c) 1. člena Uredbe (ES) št. 853/2004 Evropskega parlamenta
in Sveta z dne 29. aprila 2004 o posebnih higienskih pravilih za živila
živalskega izvora (UL L št. 139 z dne 30. 4. 2004, str. 55), zadnjič
spremenjene z Uredbo Komisije (EU) št. 1137/2014 z dne 27. oktobra 2014 o
spremembi Priloge III k Uredbi (ES) št. 853/2004 Evropskega parlamenta in Sveta
v zvezi z obdelavo nekaterih vrst drobovine živali, namenjenih za prehrano
ljudi (UL L št. 307 z dne 28. 10. 2014, str. 28), (v nadaljnjem besedilu:
Uredba 853/2004/ES).
(2) Ta pravilnik določa tudi:
-       
pogoje in največji dovoljeni obseg zakola kuncev in perutnine na mestu
izvora za namen neposredne oddaje končnemu potrošniku ali drugim obratom
prodaje na drobno, ki neposredno oskrbujejo končnega potrošnika s tem mesom kot
svežim mesom, za izvedbo 3. točke pod (d) 1. člena Uredbe 853/2004/ES;
-       
pogoje in največji dovoljeni obseg oddaje manjših količin divjadi ali
mesa divjadi za namen neposredne oddaje končnemu potrošniku ali drugim obratom
prodaje na drobno, ki neposredno oskrbujejo končnega potrošnika, za izvedbo
3. točke pod (e) 1. člena Uredbe 853/2004/ES;
-       
največje dovoljene količine živil živalskega izvora, ki jih lahko obrat
prodaje na drobno dobavi drugim obratom prodaje na drobno, ki neposredno
oskrbujejo končnega potrošnika, za izvedbo alineje (ii) 5. točke pod (b) 1.
člena Uredbe 853/2004/ES;
-       
pogoje za zakol in uporabo mesa živali zaklanih na turističnih kmetijah
za namen priprave hrane za njihove goste.
2. člen
(izraz)
Turistične kmetije so kmetije, določene v
predpisu, ki ureja minimalne tehnične pogoje in obseg storitev za opravljanje
gostinske dejavnosti.
II. MAJHNE KOLIČINE ŽIVIL RASTLINSKEGA IZVORA
3. člen
(živila rastlinskega izvora)
Med primarna živila rastlinskega izvora, ki
se jih lahko prideluje oziroma nabira v okviru majhnih količin, spadajo:
-       
žita (npr. pšenica, rž, pira, tritikala, koruza, ječmen, proso, oves in
ajda),
-       
krompir,
-       
zelenjadnice (npr. zelje, cvetača, ohrovt, brokoli, solata, radič,
špinača, motovilec, korenček, rdeča pesa, kumare, bučke, paradižnik, paprika,
česen, čebula, por, šparglji in stročnice),
-       
sadje (npr. jabolka, hruške, kutina, nashi, granatno jabolko, breskve,
nektarine, marelice, češnje, višnje, češplje, slive, orehi, lešniki, mandlji,
kostanj, jagode, maline, ameriške borovnice, ribez, namizno grozdje, kivi, kaki
in fige),
-       
oljnice in predivnice (npr. sončnice, oljna buča, oljna ogrščica,
konoplja in lan),
-       
njivska zelišča (npr. bazilika, drobnjak, luštrek, majaron, melisa,
origano, kamilica, ameriški slamnik rožmarin, sivka, šetraj in timijan),
-       
samonikli plodovi in zelišča.
4. člen
(majhne količine)
(1) Majhne količine primarnih živil
rastlinskega izvora so vse količine, ki jih nosilec živilske dejavnosti pridela
na:
-       
1 ha njiv ali ekstenzivnih sadovnjakov,
-       
0,3 ha rastlinjakov ali intenzivnih sadovnjakov z izjemo jagodičja
(jagode, maline, ameriške borovnice, ribez in drugo jagodičje), kjer največja
dovoljena površina pridelave ne sme presegati 0,15 ha.
(2) Ne glede na prejšnji odstavek so
majhne količine samoniklih plodov in zelišč vse nabrane količine, ki jih
nosilec živilske dejavnosti v skladu s predpisi, ki urejajo nabiranje
samoniklih plodov in zelišč, neposredno nabere in dobavi končnemu potrošniku
ali obratom prodaje na drobno, ki neposredno oskrbujejo končnega potrošnika.
(3) Majhnih količin primarnih živil
rastlinskega izvora ni dovoljeno oddajati institucionalnim obratom javne prehrane
(npr. šole, vrtci, bolnice, domovi za ostarele). Izjema so majhne količine
živil rastlinskega izvora, ki jih institucionalni obrati javne prehrane
pridelajo sami (npr. pridelava sadja in zelenjave na šolskih vrtovih in v
sadovnjakih).
(4) Majhne količine primarnih
proizvodov rastlinskega izvora je dovoljeno oddajati samo v nepredpakirani
obliki.
5. člen
(pogoji)
Nosilci živilske dejavnosti, ki pridelujejo
manjše količine živil rastlinskega izvora, morajo zagotoviti, da so živila, ki
jih tržijo, higiensko neoporečna in varna, in sicer je treba zagotoviti:
-       
da živila niso bila tretirana z nedovoljenimi fitofarmacevtskimi
sredstvi oziroma niso v karenci,
-       
vsa oprema, orodje in posoda, ki prihaja v stik z živili, mora biti
čista in vzdrževana,
-       
da se živila do oddaje hranijo v čistih, suhih in po potrebi hladnih
prostorih, zavarovana pred onesnaženjem iz okolice, neposrednimi sončnimi žarki
ter vdorom škodljivcev.
III. MAJHNE KOLIČINE ŽIVIL ŽIVALSKEGA IZVORA
6. člen
(surovo mleko)
(1) Majhna količina surovega mleka,
namenjenega neposredni oddaji na mestu pridelave končnemu potrošniku ali obratu
prodaje na drobno, ki neposredno oskrbuje končnega potrošnika, ne sme presegati
10.000 litrov surovega mleka letno ali največ 30 litrov na dan.
(2) Surovo mleko iz prejšnjega
odstavka mora izvirati od živali:
-       
ki ne kažejo znakov bolezni, ki se prenašajo preko mleka na ljudi;
-       
ki so v dobrem splošnem zdravstvenem stanju in ne kažejo bolezni,
katerih posledica bi lahko bila kontaminacija mleka, oziroma niso zbolele za
okužbo genitalnih poti, enteritisom z diarejo in vročino ali z vidnim vnetjem
vimena,
-       
ki nimajo ran na vimenih,
-       
ki niso dobivale prepovedanih substanc, nedovoljenih substanc oziroma
niso v karenci,
-       
ki so uradno proste bruceloze in tuberkuloze.
(3) Zahteve glede prostorov in opreme
v zvezi s pridelavo surovega mleka so naslednje:
-       
molzna oprema in prostori, kjer se mleko skladišči, morajo biti locirani
in izdelani tako, da se omeji nevarnost onesnaženja mleka, ki izhaja iz zraka,
zemlje, vode, krme, gnojil, zdravil za uporabo v veterinarski medicini,
fitofarmacevtskih sredstev in biocidov,
-       
opremo, ki pride v stik z mlekom (posode, vsebniki, cisterne itd.), je
treba redno čistiti, po potrebi razkuževati in mora biti vzdrževana,
-       
prostore, kjer se mleko skladišči, je treba redno čistiti in po potrebi
razkuževati,
-       
mleko, ki se v dveh urah po molži ne odda, je treba ohladiti na 6 do 8
°C.
(4) Oseba, ki opravlja molžo, mora
skrbeti za osebno higieno.
7. člen
(jajca)
(1) Majhna količina jajc, namenjenih
neposredni oddaji na mestu pridelave končnemu potrošniku ali obratu prodaje na
drobno, ki neposredno oskrbuje končnega potrošnika, je količina jajc, ki jo
dnevno proizvede jata do 350 nesnic.
(2) Jajca iz prejšnjega odstavka
morajo izpolnjevati naslednje pogoje:
-       
da je jata nesnic v dobrem splošnem zdravstvenem stanju in ne kaže
bolezni, ki se prenašajo preko jajc na ljudi,
-       
da nesnice niso dobivale prepovedanih substanc, nedovoljenih substanc
oziroma niso v karenci,
-       
da se jajca do oddaje hranijo v čistih in suhih prostorih, zavarovana
pred neposrednimi sončnimi žarki in vdorom škodljivcev,
-       
da se jajca oddajo neposredno končnemu potrošniku najpozneje v roku 21
dni po tem, ko so bila znesena.
8. člen
(čebelji pridelki)
(1) Čebelji pridelki iz tega
pravilnika so med, med v satju, matični mleček, cvetni prah, propolis in vosek.
(2) Majhna količina čebeljih pridelkov
je vsa količina, proizvedena in namenjena neposredni oddaji na mestu pridelave
končnemu potrošniku ali obratu prodaje na drobno, ki neposredno oskrbuje
končnega potrošnika.
(3) Čebelji pridelki iz prejšnjega
odstavka morajo izpolnjevati naslednje pogoje:
-       
da so čebelje družine v dobrem splošnem zdravstvenem stanju in ne kaže
znakov bolezni, ki se prenašajo preko čebeljih pridelkov na ljudi,
-       
da čebelje družine niso dobivale prepovedanih substanc, nedovoljenih
substanc oziroma niso v karenci,
-       
da se čebelji pridelki do oddaje na trg hranijo v čistih, suhih in
hladnih prostorih, zavarovani pred neposrednimi sončnimi žarki in vdorom
škodljivcev.
9. člen
(akvakultura)
(1) Ribiški proizvodi iz tega
pravilnika so vse morske ali sladkovodne živali, bodisi divje ali farmsko
gojene, razen živih školjk, živih iglokožcev, živih plaščarjev in živih morskih
polžev ter vseh sesalcev, plazilcev in žab.
(2) Majhna količina ribiških
proizvodov, vzrejenih v akvakulturi in namenjenih oddaji na mestu pridelave
končnemu potrošniku ali obratu prodaje na drobno, ki neposredno oskrbuje
končnega potrošnika, je 3000 kg letno.
(3) Za ribiške proizvode iz prejšnjega
odstavka je treba zagotoviti:
-       
da so živali v akvakulturi v dobrem splošnem zdravstvenem stanju,
-       
da živali v akvakulturi niso dobivale prepovedanih substanc,
nedovoljenih substanc oziroma niso v karenci,
-       
vsa oprema, orodje in posoda, ki prihaja v stik z ribiškimi proizvodi,
mora biti čista in vzdrževana,
-       
zagotoviti je treba prostor za izvajanje postopkov po izlovu (zakol,
izkrvavitev, odstranjevanje glave, odstranjevanje drobovja in plavuti,
odstranjevanje lusk itd.), če se ti postopki po izlovu opravljajo,
-       
če se ribiški proizvodi ne oddajo takoj po izlovu, je treba zagotoviti
njihovo skladiščenje na temperaturi talečega se ledu, ki mora biti izdelan iz
pitne ali čiste vode, ali skladiščenje v hladilnih napravah.
10. člen
(gospodarski ribolov)
(1) Majhna količina ribiških
proizvodov, ulovljenih s plovili za gospodarski ribolov in namenjenih oddaji na
neposredno po ulovu (s plovila ali s pomola) končnemu potrošniku ali obratu
prodaje na drobno, ki neposredno oskrbuje končnega potrošnika, ne sme presegati
50 kg ribiških proizvodov na dan.
(2) Za ribiške proizvode, ulovljene v
skladu s prejšnjim odstavkom, je treba zagotoviti:
-       
da so ob izlovu v dobrem splošnem zdravstvenem stanju,
-       
da so na ribiškem plovilu in pri oddaji zaščitene pred onesnaženjem iz
okolice,
-       
posode, namenjene skladiščenju ribiških proizvodov, morajo biti čiste in
vzdrževane.
IV. MAJHNE KOLIČINE PERUTNINE IN KUNCEV
11. člen
(obseg in pogoji)
(1) Nosilec živilske dejavnosti reje
perutnine lahko letno na mestu izvora zakolje do 5500 kokoši, brojlerjev,
prepelic ali kuncev in do 800 puranov. Živali morajo biti v reji nosilca
živilske dejavnosti od izvalitve ali najmanj 1 mesec. Nosilec živilske
dejavnosti mora voditi evidenco, ki obsega število in vrsto zaklanih živali ter
datum zakola.
(2) Meso živali iz prejšnjega odstavka
je dovoljeno oddajati neposredno končnim potrošnikom ali drugim obratom prodaje
na drobno, ki neposredno oskrbujejo končnega potrošnika. Obseg prodaje drugim
obratom prodaje na drobno ne sme presegati 25 odstotkov vseh zaklanih živali,
razen če nosilec s tem mesom oskrbuje svoj obrat prodaje na drobno na istem
naslovu.
(3) Zakol iz tega člena je dovoljen
pod naslednjimi pogoji:
-       
da so živali v dobrem splošnem zdravstvenem stanju in ne kažejo znakov
bolezni, ki se prenašajo preko mesa na ljudi,
-       
da živali niso dobivale prepovedanih substanc, nedovoljenih substanc
oziroma niso v karenci.
(4) Za zakol perutnine in kuncev mora
poleg pogojev iz dela A Priloge I Uredbe 852/2004/ES nosilec živilske dejavnosti
zagotoviti:
-       
prostor za omamljanje, klanje in obdelavo trupov zaklanih živali,
-       
opremo za omamljanje,
-       
sterilizator za nože ali drug sistem z enakim učinkom,
-       
prostor za hlajenje ali hladilnik tolikšne zmogljivosti, da lahko hkrati
ohladi celotno količino mesa zaklanih živali.
V. MAJHNE KOLIČINE UPLENJENE DIVJADI OZIROMA MESA DIVJADI
12. člen
(obseg)
Lovska družina ali lovišče s posebnim
namenom (v nadaljnjem besedilu: lovska organizacija) lahko iz zbiralnice
uplenjene divjadi končnemu potrošniku ali obratom za prodajo na drobno, ki
neposredno oskrbujejo končnega potrošnika, odda največ 20 odstotkov planiranega
letnega odvzema posamezne vrste divjadi iz narave v skladu z letnimi načrti
upravljavskih območij, določenih za posamezno vrsto divjadi v lovski organizaciji.
Podatek o planiranem letnem odvzemu divjadi mora lovska organizacija zagotoviti
ob pregledu zbiralnice.
13. člen
(pogoji)
(1) Lovska organizacije mora za oddajo
majhnih količin mesa divjadi zagotoviti, da:
a)     usposobljena oseba, kot je določena v Poglavju I Oddelka IV Priloge
III, Uredbe 853/2004/ES, opravi pregled trupa in pripadajočih notranjih organov
ter izpolni izjavo usposobljene osebe;
b)     se trupi divjadi v primeru oddaje obratom prodaje na drobno, ki
neposredno oskrbujejo končnega potrošnika, pred oddajo izkožijo. V ta namen
mora poleg pogojev iz dela A Priloge I Uredbe 852/2004/ES nosilec živilske
dejavnosti zagotoviti:
- 
prostor ali ločeno mesto za izkoževanje divjadi,
- 
opremo za odiranje v visečem položaju,
- 
umivalnik s hladno in vročo vodo ter sterilizator ročnega orodja,
- 
ločeno skladiščenje izkoženih trupov od neizkoženih, če se takšno
skladiščenje v zbiralnici uplenjene divjadi izvaja,
- 
veterinarski pregled trupov uplenjene divjadi skladno z Uredbo (ES) št.
854/2004 Evropskega parlamenta in Sveta z dne 29. aprila 2004 o določitvi
posebnih predpisov za organizacijo uradnega nadzora proizvodov živalskega
izvora, namenjenih za prehrano ljudi (UL L št. 139 z dne 30. 4. 2004, str.
206), zadnjič spremenjeno z Uredbo Komisije (EU) št. 633/2014 z dne 13. junija
2014 o spremembi Priloge III k Uredbi (ES) št. 853/2004 Evropskega
parlamenta in Sveta in Priloge I k Uredbi (ES) št. 854/2004 Evropskega
parlamenta in Sveta glede posebnih zahtev za predelavo velike divjadi in
pregledov divjadi post mortem (UL L št. 175 z dne 14. 6. 2014,
str. 6),
- 
da se trupe divjadi razkosa na največ šest osnovnih kosov;
c)     so trupi ali meso divjih prašičev in drugih vrst divjadi, dovzetnih
za trihinelo, pred oddajo končnemu potrošniku ali obratom za prodajo na drobno,
ki neposredno oskrbujejo končnega potrošnika, pregledani na trihinelo v skladu
z Uredbo (ES) št. 2075/2005 Komisije z dne 5. decembra 2005 o določitvi
posebnih predpisov za uradni nadzor Trihinel v mesu (UL L št. 338 z dne
22. 12. 2005, str. 60), zadnjič spremenjeno z Izvedbeno uredbo Komisije
(EU) št. 1114/2014 z dne 21. oktobra 2014 o spremembi Uredbe (ES)
št. 2075/2005 o določitvi posebnih predpisov za uradni nadzor trihinele v
mesu (UL L št. 302 z dne 22. 10. 2014, str. 46);
č)    se vodi evidenca o datumu oddaje, količini in
vrsti mesa oddane divjadi.
(2) Izjavo usposobljene osebe o
opravljenem pregledu iz točke a) prejšnjega odstavka mora obrat prodaje na
drobno hraniti najmanj dve leti.
VI. DOBAVA ŽIVIL ŽIVALSKEGA IZVORA MED OBRATI PRODAJE NA
DROBNO
14. člen
(obseg in pogoji)
(1) Dobava živil živalskega izvora iz
enega obrata prodaje na drobno v drugi obrat prodaje na drobno, ki neposredno
oskrbuje končnega potrošnika, je dovoljena, če količina tako dobavljenih živil
ne presega 25 odstotkov skupnih mesečnih količin.
(2) Dobava živil živalskega izvora na
način iz prejšnjega odstavka je dovoljena le med obrati prodaje na drobno na
lokalnem trgu Republike Slovenije.
(3) Če je obrat prejemnik premična
stojnica, stojnica v okviru tržnice ali premična prodajalna istega nosilca
živilske dejavnosti, ne gre za dobavo drugemu obratu prodaje na drobno.
(4) Ne glede na prvi odstavek tega
člena omejitev dobave ne velja za dobavo primarnih živil živalskega izvora in
predelane čebelje pridelke.
VII. ZAKOL ŽIVALI NA TURISTIČNI KMETIJI
15. člen
(obseg in pogoji)
(1) Turistična kmetija lahko na leto
na svoji kmetiji zakolje do 12 glav velike živine (v nadaljnjem besedilu: GVŽ)
glede na vrsto živali in pretvorbe iz drugega odstavka tega člena. V ta namen
morajo biti poleg pogojev iz dela A Priloge I Uredbe 852/2004/ES izpolnjeni
tudi naslednji pogoji:
a)     da so živali v reji nosilca dejavnosti najmanj tri mesece ali od
rojstva, jagnjeta, kozlički in odojki do 20 kg žive teže pa od rojstva ali
najmanj en mesec;
b)     da ima turistična kmetija:
- 
prostor za omamljanje in klanje živali,
- 
prostor za hlajenje ali hladilnik tolikšne zmogljivosti, da lahko hkrati
ohladi celotno količino mesa zaklanih živali;
c)    
pri klanju mora biti na razpolago najmanj
naslednja oprema:
- 
kovinski podstavek za odiranje prašičev ali kotel za garanje prašičev,
odvisno od tega, kakšna obdelava se opravlja,
- 
sterilizator za nože ali drug sistem z enakim učinkom,
- 
posodo ali voziček, namenjen veterinarskemu pregledu trebušnih organov
in njihovi odstranitvi iz klavnega prostora,
- 
obešala s kavlji za obešanje mesa in za veterinarski pregled organov;
č)    v prostoru za
klanje je med delom prepovedano prazniti želodce in čreva ali skladiščiti kože,
parklje in ščetine. Želodce in čreva se lahko čisti v prostoru za klanje
takrat, ko se ne opravlja klanj in v prostoru ni mesa. Po takem delu je treba
klavni prostor pred ponovno uporabo za klanje temeljito oprati in razkužiti;
d)     po opravljenem klanju je dovoljeno klavni prostor uporabiti tudi za
razkosanje in predelavo mesa, če je prostor očiščen in razkužen;
e)     nosilec dejavnosti mora najmanj 48 ur pred zakolom prašičev, ovc,
koz ali gojene divjadi obvestiti uradnega veterinarja območnega urada Uprave
Republike Slovenije za varno hrano, veterinarstvo in varstvo rastlin, ki mora
opraviti pregled živali pred klanjem in mesa po zakolu. Nosilec živilske
dejavnosti mora za prašiče zagotoviti tudi pregled mesa na prisotnost ličink
trihinel;
f)      meso zaklanih živali in izdelke iz tega mesa je dovoljeno uporabiti
samo za pripravo hrane gostom na turistični kmetiji;
g)     nosilec živilske dejavnosti mora voditi evidenco, ki obsega število
in vrsto zaklanih živali ter datum zakola.
(2) Pri določitvi GVŽ se upoštevajo
naslednji pretvorniki:
-       
prašiči, ovce, koze, velika gojena divjad: 0,4 GVŽ/žival,
-       
jagnjeta, kozlički in odojki do 20 kg žive teže: 0,06 GVŽ/žival.
16. člen
(zaščita živali pri zakolu)
Pri izvajanju dejavnosti klanja živali na
turistični kmetiji je treba zagotoviti omamljanje živali pred zakolom v skladu
z Uredbo Sveta (ES) št. 1099/2009 z dne 24. septembra 2009 o zaščiti
živali pri usmrtitvi (UL L št. 303 z dne 18. 11. 2009, str. 1).
VII. KONČNA DOLOČBA
17. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-380/2014
Ljubljana, dne 24. decembra 2014
EVA 2014-2330-0015
Mag. Dejan Židan l.r.
minister
za kmetijstvo,
gozdarstvo in prehrano