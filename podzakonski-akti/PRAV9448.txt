1. člen
Ta pravilnik določa minimalno stopnjo izobrazbe za tipična
delovna mesta v trgovini.
2. člen
(1) Tipični delovni mesti v trgovini sta prodajalec in
trgovski poslovodja. 
(2) Določbe tega pravilnika ne veljajo za osebe, ki jim je za
opravljanje prodaje določenega blaga predpisana minimalna stopnja izobrazbe z
drugimi predpisi.
3. člen
(1) Prodajalec je oseba, ki neposredno prodaja blago v
trgovini ali svetuje kupcem o lastnostih blaga ali sprejema plačila kupcev. 
(2) Prodajalec mora imeti končano najmanj srednjo poklicno
izobrazbo (IV. raven zahtevnosti).
4. člen
(1) Trgovski poslovodja je oseba, ki vodi trgovsko poslovanje
s strokovnim urejanjem poslovnih in delovnih postopkov nabave, skladiščenja,
priprave in prodaje blaga v poslovnih enotah trgovine ali delih teh poslovnih
enot. 
(2) Trgovski poslovodja mora imeti končano najmanj srednjo
strokovno izobrazbo ali splošno srednjo izobrazbo (V. raven zahtevnosti).
KONČNI DOLOČBI
5. člen
Z dnem uveljavitve tega pravilnika se preneha uporabljati
Pravilnik o minimalni stopnji izobrazbe oseb, ki opravljajo trgovinsko
dejavnost, po zahtevnosti posameznih vrst trgovinskih opravil (Uradni list RS,
št. 28/93, 57/93, 60/07 in 24/08 – ZT-1).
6. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-226/2009-22
Ljubljana, dne 7. januarja 2010
EVA 2009-2111-0015
dr. Matej Lahovnik l.r. 
Minister 
za gospodarstvo