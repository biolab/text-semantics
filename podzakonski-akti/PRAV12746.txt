1. člen
(vsebina)
Ta pravilnik ureja vodenje razvida knjižnic (v nadaljnjem
besedilu: razvid), določa podatke, ki se vodijo v razvidu, način, vsebino in
obliko vpisa in spremembe podatkov ter izbrisa iz razvida, hrambo dokumentacije
in podatkov ter način dostopa do podatkov iz razvida.
2. člen
(vodenje razvida)
(1) Razvid je javna evidenca, v kateri se vodijo podatki
o knjižnicah, ki izvajajo knjižnično javno službo v Republiki Sloveniji. Razvid
vodi Narodna in univerzitetna knjižnica (v nadaljnjem besedilu: NUK) v
elektronski obliki.
(2) Podatki v razvidu se vodijo tako, da so v
elektronski obliki ohranjeni vsi predhodni in naknadno spremenjeni podatki ter
podatki o statusnih spremembah.
3. člen
(predmet vpisa)
(1) V razvid se vpiše vsaka knjižnica, ki opravlja
knjižnično javno službo v skladu z Zakonom o knjižničarstvu (Uradni list RS,
87/01, 96/02 in 92/15; v nadaljnjem besedilu: zakon) in je pravna oseba ali
organizacijska enota pravne osebe, in sicer splošne, visokošolske, specialne in
nacionalna knjižnica.
(2) Organizacijske enote splošnih knjižnic so predmet
vpisa v razvid v sklopu podatkov o pravni osebi, katere organizacijska enota
so. Podatki ter opredelitev organizacijske enote v mreži splošne knjižnice se v
razvidu vodijo za vsako krajevno knjižnico oziroma izposojevališče.
(3) Organizacijske enote visokošolskih, specialnih in
nacionalne knjižnice, ki imajo status posebnih zbirk ali dislociranih enot,
niso predmet vpisa v razvid.
4. člen
(vpis v razvid)
(1) Vpis v razvid izvede NUK na podlagi pravnomočne
odločbe o izpolnjevanju pogojev iz tretjega oziroma iz četrtega odstavka
36. člena zakona ter izpolnjenega vpisnega obrazca.
(2) Izpolnjenemu vpisnemu obrazcu mora biti priložen
veljavni akt o ustanovitvi knjižnice, oziroma za nesamostojne knjižnice drug
akt, iz katerega je razvidna ustanovitev oziroma obstoj knjižnice kot
organizacijske enote druge pravne osebe.
(3) NUK po vpisu v razvid knjižnici izda potrdilo o
vpisu v razvid in ga posreduje knjižnici oziroma pravni osebi, v okviru katere
deluje knjižnica.
5. člen
(podatki v razvidu)
V razvidu knjižnic se vodijo in obdelujejo naslednji podatki:
-       
ime in sedež knjižnice,
-       
vrsta in status knjižnice,
-       
ustanovitelj oziroma ustanovitelji,
-       
ime pravne osebe, če je knjižnica organizacijska enota,
-       
ime in priimek odgovorne osebe knjižnice,
-       
zaporedna številka vpisa knjižnice v razvid,
-       
številka in datum akta o ustanovitvi,
-       
številka odločbe in datum vpisa v razvid,
-       
številka odločbe in datum izbrisa iz razvida in
-       
razlogi za izbris iz razvida.
6. člen
(predlog za spremembo podatkov)
(1) Knjižnica oziroma pravna oseba, v okviru katere
deluje knjižnica, je dolžna NUK poslati podatke v zvezi s statusnimi
spremembami (ustanovitev, združitev, pripojitev, izločitev, prenehanje delovanja
knjižnice) v 15 dneh po uveljavitvi spremembe; do konca meseca februarja v
letu, ki sledi letu uveljavitve spremembe, pa mora poslati še morebitne
spremembe ostalih podatkov.
(2) Če NUK zahteva obnavljanje podatkov izven rokov iz
prejšnjega odstavka, je knjižnica oziroma pravna oseba, v okviru katere deluje
knjižnica, dolžna poslati nove podatke v 15 dneh po prejemu zahteve.
(3) Predlog za spremembo podatkov se posreduje v
elektronski obliki z uporabo aplikacije za vnos podatkov v razvid.
(4) V primeru nepopolnega predloga za vpis spremembe podatkov
NUK knjižnico oziroma pravno osebo obvesti o pomanjkljivostih predloga tako, da
na elektronski naslov, ki je naveden v predlogu, pošlje zahtevo za dopolnitev
predloga.
7. člen
(izbris iz razvida)
(1) Knjižnica, ki izvaja knjižnično javno službo, se
izbriše iz razvida na podlagi pravnomočne odločbe iz šestega odstavka 38. člena
zakona.
(2) O izbrisu iz razvida NUK izda sklep in ga posreduje
knjižnici oziroma pravni osebi, v okviru katere deluje knjižnica.
(3) NUK knjižnico izbriše iz razvida tudi na podlagi
sklepa o prenehanju. V primeru, če ustanovitelj oziroma pravna oseba, v okviru
katere deluje knjižnica, NUK ne obvesti o prenehanju delovanja knjižnice, NUK
na podlagi ugotovitve o prenehanju izbriše knjižnico iz razvida po uradni
dolžnosti.
8. člen
(javna spletna dostopnost dokumentacije in podatkov)
Knjižnica oziroma pravna oseba, v okviru katere deluje
knjižnica, mora v skladu s predpisi o dostopu do informacij javnega značaja
ažurne, popolne in pregledno urejene podatke ter dokumente v zvezi z
ustanovitvijo, delovanjem in statusnimi spremembami (ustanovitev, združitev,
pripojitev, izločitev, prenehanje delovanja) knjižnice zagotavljati javno
dostopne v elektronski obliki (na spletni strani knjižnice oziroma pravne
osebe).
9. člen
(hramba dokumentacije in podatkov)
Dokumente, na podlagi katerih so vpisani podatki v razvid (odločba,
vpisni obrazci in podobno) ter podatke o vpisu, spremembah podatkov in izbrisu
iz razvida hrani NUK trajno v elektronski obliki.
PREHODNI IN KONČNA DOLOČBA
10. člen
(vpisi v razvid pred uveljavitvijo tega pravilnika)
NUK podatke za knjižnice, ki so bile vpisane v razvid po
določbah Pravilnika o razvidu knjižnic (Uradni list RS, št. 105/03),
uskladi z določbami tega pravilnika po uradni dolžnosti do začetka njegove
uporabe.
11. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
razvidu knjižnic (Uradni list RS, št. 105/03), uporablja pa se do
31. decembra 2018.
12. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne 1. januarja 2019.
Št. 0070-16/2017/12
Ljubljana, dne 14. decembra 2017
EVA 2016-3340-0014
Anton Peršak l.r.
Minister
za kulturo