I. SPLOŠNE DOLOČBE
1. člen
Ta pravilnik ureja način izvajanja
strokovnega nadzora s svetovanjem (v nadaljnjem besedilu: strokovni nadzor) nad
zagotovitvijo strokovnosti dela posameznih poklicnih skupin zdravstvenih
delavcev, ki pri fizičnih in pravnih osebah (v nadaljnjem besedilu: izvajalci)
opravljajo zdravstveno dejavnost in ki niso organizirani v poklicnih zbornicah
oziroma strokovnih združenjih z javnim pooblastilom.
2. člen
Ministrstvo, pristojno za zdravje (v
nadaljnjem besedilu: ministrstvo), opravlja strokovni nadzor z namenom:
-       
nadzora nad strokovnostjo izvajanja zdravstvene dejavnosti in poklicnih
kompetenc posameznih zdravstvenih delavcev,
-       
preverjanja ustreznosti poklicnih kvalifikacij, strokovnih
izpopolnjevanj in organizacije dela,
-       
preverjanja izvajanja kakovosti in varnosti na strokovnem področju ter
timske obravnave pacienta,
-       
preverjanja stalnega sledenja razvoja stroke,
-       
preverjanja in upoštevanja doktrin ter smernic na področju dela,
-       
preverjanja opravljanja strokovne dejavnosti v skladu s strokovnimi in
etičnimi kodeksi,
-       
preverjanja ustrezne kadrovske zasedenosti,
-       
svetovanja na podlagi ugotovitev strokovnega nadzora.
3. člen
(1) Strokovni nadzor je lahko redni
ali izredni.
(2) Redni strokovni nadzor se opravlja
po programu, ki ga za obdobje dveh let določi minister, pristojen za zdravje (v
nadaljnjem besedilu: minister). Program se objavi na spletnih straneh
ministrstva.
(3) Izredni strokovni nadzor lahko
opravi ministrstvo po lastni presoji ali na predlog pacienta, njegovega svojca
ali skrbnika, zdravstvenega zavoda, delodajalca, zdravstvenega delavca,
pristojnega strokovnega združenja, sodišča ali na drug predlog.
(4) Ministrstvo lahko še pred nadzorom
od izvajalca, za katerega je podan predlog za izredni strokovni nadzor, zahteva
pojasnilo glede navedb v predlogu iz prejšnjega odstavka.
II. POSTOPEK STROKOVNEGA NADZORA
4. člen
Strokovni nadzor se začne z izdajo sklepa o
začetku strokovnega nadzora, v katerem minister določi:
-       
izvajalca, pri katerem se opravi strokovni nadzor,
-       
člane komisije,
-       
namen strokovnega nadzora in vrsto nadzornih dejanj,
-       
rok, do katerega se opravi strokovni nadzor.
5. člen
(1) Nadzorna dejanja iz 6. člena tega
pravilnika opravi najmanj tričlanska komisija, ki jo, glede na obseg
strokovnega nadzora, iz nabora članov, pridobljenega na podlagi javnega poziva,
objavljenega na spletni strani ministrstva, za vsak primer posebej imenuje minister.
(2) Za člana komisije se lahko imenuje
osebo, ki izpolnjuje naslednje pogoje:
-       
ima najmanj višješolsko izobrazbo ustrezne smeri,
-       
ima najmanj 10 let delovnih izkušenj na področju, ki se nadzira,
-       
v zadnjih petih letih neprekinjeno opravlja delo na področju, ki se
nadzira.
(3) Za člana komisije iz prejšnjega
odstavka ne more biti imenovana oseba:
-       
ki je v zadnjih treh letih z izvajalcem, pri katerem naj se opravi
strokovni nadzor, poslovno sodelovala;
-       
ki je o vsebini, ki je predmet strokovnega nadzora, predhodno odločala v
okviru druge institucije;
-       
za katero so podane druge okoliščine, ki vzbujajo dvom o njeni
nepristranskosti.
(4) Član komisije ministrstvu
posreduje izjavo, da pri njem ne obstajajo razlogi iz prejšnjega odstavka, v
petih dneh od prejema sklepa o začetku strokovnega nadzora.
6. člen
(1) Pri opravljanju strokovnega
nadzora komisija opravi naslednja nadzorna dejanja:
-       
pregled dokumentacije izvajalca ter ugotavljanje strokovnosti, kakovosti
in varnosti izvajanja zdravstvene dejavnosti,
-       
ugotovitev strokovne usposobljenosti na podlagi dokazil in razgovorov,
-       
ugotovitev zagotavljanja ustrezne organizacijske in kadrovske
razporejenosti,
-       
pregled skladnosti plana in realizacije strokovnega izpopolnjevanja,
-       
razgovor z zdravstvenimi delavci in direktorjem,
-       
razgovor o ugotovljenih nepravilnostih,
-       
razgovor o povezovanju z drugimi izvajalci zdravstvene dejavnosti,
-       
svetovanje za izboljšanje strokovnega dela ali pogojev dela,
-       
ogled posameznih objektov, prostorov ali opreme izvajalca,
-       
druga nadzorna dejanja glede na namen strokovnega nadzora.
(2) Komisija lahko poleg nadzornih
dejanj iz prejšnjega odstavka opravi tudi razgovor s predlagatelji strokovnega
nadzora.
7. člen
(1) Strokovni nadzor praviloma poteka
v prostorih izvajalca, določena nadzorna dejanja pa se lahko opravijo tudi
drugje.
(2) Izvajalec ima pravico in dolžnost
sodelovati s člani komisije, zagotoviti dostop v prostore, omogočiti pregled
zahtevane dokumentacije in nemoteno delo komisije.
(3) Komisija ima pravico, da opravi
nadzorna dejanja v prostorih izvajalca tudi brez vnaprejšnje napovedi.
(4) Strokovni nadzor se opravi v
navzočnosti izvajalca, izjemoma pa se opravi tudi v njegovi odsotnosti, če ta
svoje odsotnosti ne opraviči oziroma če se ta očitno izmika izvedbi strokovnega
nadzora.
8. člen
(1) Komisija najpozneje v 15 dneh po
opravljenih nadzornih dejanjih iz 6. člena tega pravilnika sestavi ugotovitveni
zapisnik s predlogi ukrepov in rokih za odpravo pomanjkljivosti, ki se
posreduje izvajalcu.
(2) Izvajalec morebitne pripombe na
ugotovitveni zapisnik poda v osmih dneh od prejema ugotovitvenega zapisnika.
(3) Komisija lahko izvajalca, pri
katerem se je opravil strokovni nadzor, v zvezi s pripombami iz prejšnjega
odstavka, povabi na usklajevalni sestanek.
(4) Komisija po prejemu pripomb na
ugotovitveni zapisnik in morebitnem usklajevalnem sestanku o zaključkih
strokovnega nadzora obvesti ministra in predlagatelja, kadar gre za izredni
strokovni nadzor, opravljen na njegov predlog.
9. člen
(1) Če se pri strokovnem nadzoru
ugotovijo pomanjkljivosti, ministrstvo zahteva odpravo organizacijskih,
materialnih in drugih pomanjkljivosti, ki pogojujejo neustrezno kakovost ali
strokovnost dela in določi rok za odpravo pomanjkljivosti.
(2) Če se pri strokovnem nadzoru
ugotovijo večje pomanjkljivosti, ki imajo za posledico trajne ali hujše
posledice na zdravju pacienta ali celo smrt pacienta, lahko ministrstvo, poleg
ukrepa iz prejšnjega odstavka, začasno, dokler niso odpravljene ugotovljene
pomanjkljivosti, prepove dejavnost zdravstvenega zavoda, njegove enote ali
zdravstvenega delavca v javnem ali zasebnem sektorju.
10. člen
(1) Izvajalec o posameznih izvedenih
ukrepih za odpravo pomanjkljivosti, v skladu z roki, določenimi v ugotovitvenem
zapisniku, obvesti ministrstvo z evalvacijskim poročilom.
(2) Če je bil strokovni nadzor
opravljen v javnem zdravstvenem zavodu, o ugotovitvah strokovnega nadzora,
ukrepih in realizaciji ukrepov direktor javnega zdravstvenega zavoda obvesti
svet zavoda.
11. člen
(1) Stroške izvajanja strokovnega nadzora
krije ministrstvo.
(2) Če se pri strokovnem nadzoru
ugotovijo nepravilnosti, stroške nadzora povrne izvajalec, pri katerem so
nepravilnosti ugotovljene.
(3) Stroški nadzora obsegajo:
-       
potne stroške komisije;
-       
dnevnice članom komisije;
-       
plačilo za opravljeno delo.
(4) Članom komisije, ki so javni
uslužbenci in katerih delo v komisijah predstavlja del njihovih rednih delovnih
nalog, stroški pripadajo enako kot za zaposlene v državni upravi, in niso
upravičeni do plačila za opravljeno delo, če je delo opravljeno v njihovem
delovnem času.

Pravilnik o izvajanju strokovnega nadzora s
svetovanjem za posamezne poklicne skupine zdravstvenih delavcev, ki niso
organizirani v poklicnih zbornicah oziroma strokovnih združenjih z javnim
pooblastilom (Uradni list RS, št. 60/13) vsebuje naslednji končni določbi:
»III. KONČNI DOLOČBI
12. člen
Z dnem uveljavitve tega pravilnika preneha
veljati Pravilnik o strokovnem nadzoru s svetovanjem v fizioterapevtski
dejavnosti (Uradni list RS, št. 59/10).
13. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o izvajanju
strokovnega nadzora s svetovanjem za posamezne poklicne skupine zdravstvenih
delavcev, ki niso organizirani v poklicnih zbornicah oziroma strokovnih
združenjih z javnim pooblastilom (Uradni list RS, št. 3/15) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.