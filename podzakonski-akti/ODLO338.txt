I. STATUS INŠTITUTA
1. člen
S tem odlokom se s preoblikovanjem
Kemijskega inštituta Boris Kidrič, Ljubljana (v nadaljevanju »Inštitut«),
ustanovljenega s sklepom Slovenske akademije znanosti in umetnosti 21. 12. 1946
s soustanovitelji: Univerza v Ljubljani (Uredba IS LRS z dne 12. 12. 1958) ter
Konzorcij slovenske kemijske in njej sorodne industrije (zakon o prenosu
ustanoviteljskih pravic, Uradni list SRS, št. 12/71), ustanovi javni
raziskovalni zavod Kemijski inštitut.
Ustanovitelj javnega raziskovalnega zavoda
je Republika Slovenija, ustanoviteljske pravice in obveznosti pa izvršuje Vlada
Republike Slovenije.
Soustanovitelj Kemijskega inštituta kot
javnega raziskovalnega zavoda je Slovenska akademija znanosti in umetnosti.
Medsebojne, pravice in obveznosti med
Republiko Slovenijo kot ustanoviteljem javnega raziskovalnega zavoda Kemijski
inštitut in soustanovitelji Kemijskega inštituta, bodo urejene s pogodbo, ki jo
v imenu Republike Slovenije sklene Vlada Republike Slovenije.
1.a člen
Izraz delavec, ki se v tem odloku uporablja
za zaposlenega, ki je v delovnem razmerju v javnem raziskovalnem zavodu, pomeni
javnega uslužbenca skladno z določbami zakona, ki ureja javne uslužbence, in
zakona, ki ureja sistem plač v javnem sektorju.
II. IME IN SEDEŽ JAVNEGA RAZISKOVALNEGA ZAVODA
2. člen
Ime javnega raziskovalnega zavoda: Kemijski
inštitut.
Skrajšano ime: KI.
Sedež javnega raziskovalnega zavoda:
Ljubljana.
Poslovni naslov javnega raziskovalnega
zavoda: Hajdrihova 19, Ljubljana.
Ime javnega raziskovalnega zavoda v
angleškem jeziku: National Institute of Chemistry.
Skrajšano ime javnega raziskovalnega zavoda
v angleškem jeziku: NIC.
III. DEJAVNOST JAVNEGA RAZISKOVALNEGA ZAVODA
3. člen
Dejavnosti Inštituta v skladu z Uredbo o
standardni klasifikaciji dejavnosti (Uradni list RS, št. 69/07 in 17/08) so:
Glavna dejavnost:

72.1

Raziskovalna in
  razvojna dejavnost na področju naravoslovja in tehnologije,


72.110

Raziskovalna in
  razvojna dejavnost na področju biotehnologije,


72.190

Raziskovalna in
  razvojna dejavnost na drugih področjih naravoslovja in tehnologije,


71.200

Tehnično
  preizkušanje in analiziranje,


85.421

Višješolsko
  izobraževanje,


85.422

Visokošolsko
  izobraževanje,


85.590

Drugje nerazvrščeno
  izobraževanje, izpopolnjevanje in usposabljanje,


38.220

Ravnanje z nevarnimi
  odpadki,


91.011

Dejavnost knjižnic.


Stranska
  dejavnost:


58.110

Izdajanje knjig,


58.140

Izdajanje revij in
  druge periodike,


20.1

Proizvodnja osnovnih
  kemikalij, gnojil in dušikovih spojin, plastičnih mas in sintetičnega kavčuka
  v primerni obliki,


20.130

Proizvodnja drugih
  anorganskih osnovnih kemikalij,


20.140

Proizvodnja drugih
  organskih osnovnih kemikalij,


21.100

Proizvodnja
  farmacevtskih surovin,


21.200

Proizvodnja
  farmacevtskih preparatov,


62.020

Svetovanje o
  računalniških napravah in programih,


63.110

Obdelava podatkov in
  s tem povezane dejavnosti,


63.120

Obratovanje spletnih
  portalov,


70.220

Drugo podjetniško in
  poslovno svetovanje,


71.129

Drugo tehnično
  projektiranje in svetovanje,


82.300

Organiziranje
  razstav, sejmov, srečanj.

Inštitut kot multidisciplinarni javni
raziskovalni zavod, povezan z visokošolskimi organizacijami v okviru Programa
dela Inštituta izvaja kot javno službo raziskovalne programe, ki predstavljajo
zaokroženo področje raziskovalnega dela, za katerega je pričakovati, da bo v
svetu aktualen še v naslednjem desetletju in je hkrati za Slovenijo tako
pomembno, da obstaja državni interes, da se na tem področju dolgoročno
raziskuje. Inštitut opravlja temeljno in aplikativno raziskovanje ter skrbi za
razvoj in delovanje infrastrukture v okviru Raziskovalne in inovacijske
strategije Slovenije.
Inštitut se vključuje v mednarodno
znanstveno raziskovalno dejavnost in se v ta namen povezuje s sorodnimi
organizacijami v svetu.
V okviru dejavnosti si Inštitut prizadeva
za razvoj in vsestransko dostopnost in uporabo znanja v družbi in gospodarstvu,
za prenos raziskovalnih dosežkov v prakso, pospeševanjem podjetništva, ki
potrebuje povezavo z raziskovalnim okoljem, za obveščanje javnosti, popularizacijo
znanosti in za širjenje znanstvene in tehnične kulture.
4. člen
Za izvajanje javne službe se na Inštitutu
oblikujejo programske skupine.
Inštitut opravlja dejavnost tudi za druge
naročnike v obsegu in na način določen z letnim programom dela Inštituta, ki je
usklajen s Programom dela Inštituta.
5. člen
Inštitut je za izvajanje nalog organiziran
tako, da dosega čim večjo strokovno in znanstveno uspešnost, upoštevajoč pri
tem zahteve stroke, cilje, velikost in obseg raziskovalne dejavnosti ter
človeške in materialne možnosti družbe.
Organiziranost Inštituta se določi s
statutom Inštituta.
V okviru svoje dejavnosti lahko za potrebe
prenosa znanja in tehnologij Inštitut s soglasjem ustanovitelja v skladu z
zakonodajo ustanovi drug zavod.
IV. ORGANI INŠTITUTA
6. člen
Inštitut upravlja upravni odbor.
Člani upravnega odbora so vrhunski
strokovnjaki iz znanosti, izobraževanja, tehnologije, gospodarstva in družbenih
dejavnosti.
Upravni odbor Inštituta ima pet članov, od
katerih:
-      
dva člana imenuje ustanovitelj, in sicer enega
člana na predlog ministrstva, pristojnega za raziskovalno dejavnost, in enega
člana na predlog ministrstva, pristojnega za gospodarstvo;
-      
dva člana imenuje znanstveni svet Inštituta iz
vrst uporabnikov Inštituta, ki imajo dolgoročen interes pri povezovanju
raziskovalnih dejavnosti Inštituta, oziroma zainteresirane javnosti. Imenovana
člana s strani uporabnikov ne smeta prihajati iz iste institucije;
-      
enega člana izvolijo zaposleni delavci
Inštituta izmed sebe.
Predsednika Upravnega odbora Inštituta
izvolijo člani Upravnega odbora izmed sebe.
Način imenovanja članov iz vrst uporabnikov
dejavnosti Inštituta, ki imajo dolgoročen interes pri povezovanju raziskovalnih
dejavnosti Inštituta, oziroma zainteresirane javnosti in izmed zaposlenih
delavcev na Inštitutu se podrobneje določi v statutu.
7. člen
Upravni odbor Inštituta obravnava in
sprejema:
-      
statut in druge splošne akte,
-      
program dela inštituta,
-      
letna poročila o izvajanju programa dela
inštituta,
-      
petletno poročilo o izvajanju programa dela
inštituta,
-      
letni program dela in finančni načrt Inštituta,
-      
(črtana),
-      
imenuje in razrešuje direktorja,
-      
(črtana),
-      
obravnava pobude znanstvenega sveta in o njih
sklepa,
-      
opravlja druge naloge v skladu s predpisi.
Upravni odbor inštituta s soglasjem
ustanovitelja sprejema statut, program dela inštituta ter imenuje in razrešuje
direktorja.
8. člen
Mandat članov upravnega odbora Inštituta je
štiri leta.
Upravni odbor vsako leto poroča
ustanovitelju o delu inštituta.
Način dela upravnega odbora se določi s
statutom inštituta in poslovnikom o delu upravnega odbora.
9. člen
Delo in poslovanje Inštituta vodi direktor.
Direktorja Inštituta imenuje in razrešuje
upravni odbor s soglasjem ustanovitelja.
Mandat direktorja je pet let.
10. člen
Število pomočnikov direktorja se določi s
statutom.
S statutom se določi tudi način določanja
zaposlenih, ki opravljajo naloge vodenja notranje organizacijske enote.
11. člen
Za obravnavanje in odločanje o vprašanjih s
področja strokovnega dela Inštituta se oblikuje Znanstveni svet.
Znanstveni svet v okviru pooblastil,
določenih v statutu:
-      
oblikuje strokovne podlage za pripravo
raziskovalnih programov,
-      
vsebinsko usklajuje pripravo Programa dela Inštituta,
-      
opravlja izvolitve raziskovalcev v raziskovalne
nazive,
-      
daje mnenja in pobude glede organizacije in
pogojev za razvoj dejavnosti,
-      
opravlja druge naloge v skladu s statutom.
Direktor je član znanstvenega sveta po
funkciji in ne more biti izvoljen za predsednika.
Za člana znanstvenega sveta je lahko
imenovan znanstveni svetnik, strokovno raziskovalni svetnik, višji znanstveni
sodelavec, višji strokovno raziskovalni sodelavec, vodja notranje
organizacijske enote in vodja programa.
S statutom se določijo pristojnosti
znanstvenega sveta in način imenovanja članov.
V. VIRI, NAČIN IN POGOJI PRIDOBIVANJA SREDSTEV ZA DELO
INŠTITUTA
12. člen
Inštitut gospodari z vsemi osnovnimi in
drugimi materialnimi sredstvi, s katerimi je gospodaril do uveljavitve tega
odloka.
13. člen
Sredstva, potrebna za izvajanje svojih
dejavnosti, Inštitut pridobiva:
-      
iz državnega proračuna za izvajanje javne
službe in drugih nalog, ki se sofinancirajo preko javnih razpisov,
-      
iz sredstev proračuna Evropske unije in
-      
s plačili naročnikov z opravljanjem dejavnosti
za trg.
14. člen
Inštitut pridobiva sredstva na podlagi
Programa dela Inštituta, h kateremu je dala soglasje Vlada Republike Slovenije.
Program je pripravljen za obdobje petih let in vsebuje:
-      
znanstveno-raziskovalno usmeritev,
-      
program raziskovalne dejavnosti z opredelitvijo
obsega javne službe ter raziskovalnega dela za trg,
-      
opredelitev infrastrukturnih programov,
-      
fiksne stroške upravljanja javnega
raziskovalnega zavoda,
-      
program investicij in investicijskega
vzdrževanja ter pridobivanja stvarnega premoženja,
-      
fiksne stroške za financiranje instrumentalnih
centrov in zbirk ter
-      
sistemizacijo programskih in infrastrukturnih
skupin.
Program dela Inštituta pripravi direktor
Inštituta na predlog vodij programskih skupin. Upravni odbor Inštituta po
predhodnem mnenju znanstvenega sveta sprejme Program dela Inštituta.
15. člen
Pri Inštitutu se ustanovi raziskovalni
sklad Inštituta, ki se financira iz dotacij in drugih virov in je namenjen za:
-      
odpiranje novih področij in podpori obetavnih
projektov;
-      
posebno podporo za strokovno napredovanje
perspektivnih raziskovalcev;
-      
vključevanje tujih raziskovalcev v delo
Inštituta.
Natančnejše določbe o oblikovanju in namenu
uporabe raziskovalnega sklada se določi s statutom.
S sredstvi raziskovalnega sklada Inštituta
upravlja direktor Inštituta.
16. člen
(črtan)
17. člen
Inštitut lahko pridobiva sredstva, potrebna
za izvajanje svoje dejavnosti, tudi iz skladov in dotacij iz domačih in
mednarodnih virov.
VI. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO
18. člen
Presežek prihodkov nad odhodki Inštitut
uporablja za izvajanje in razvoj svojih dejavnosti.
O načinu razpolaganja s presežkom prihodkov
nad odhodki odloča na predlog direktorja Inštituta upravni odbor v soglasju z
ustanoviteljem.
19. člen
Presežek odhodkov nad prihodki
(primanjkljaj) se krije v skladu z zakonom in odločitvijo ustanovitelja na
predlog upravnega odbora. 
Ustanovitelj ne krije primanjkljaja iz
naslova izvajanja dejavnosti na trgu.
VII. PRAVICE, OBVEZNOSTI IN ODGOVORNOSTI INŠTITUTA V PRAVNEM
PROMETU
20. člen
Inštitut je pravna oseba, ki nastopa v
pravnem prometu v okviru svoje dejavnosti samostojno, z vsemi pravicami in
obveznostmi brez omejitev.
VIII. ODGOVORNOSTI USTANOVITELJA ZA OBVEZNOSTI INŠTITUTA
21. člen
Ustanovitelj prevzema odgovornost za
obveznosti Inštituta iz naslova opravljanja dejavnosti, ki je javna služba, do
višine vrednosti premoženja s katerim Inštitut upravlja. Za obveznosti
Inštituta iz lastne dejavnosti jamči Inštitut s prihodki iz lastne dejavnosti.

Odlok o ustanovitvi javnega raziskovalnega
zavoda Kemijski inštitut (Uradni list RS, št. 20/92)
vsebuje naslednje prehodne in končne določbe:
»IX. PREHODNE IN KONČNE DOLOČBE
22. člen
Način in pogoji za pridobivanje sredstev za
delo Inštituta, ki so določeni v 14., 15. in 16. členu tega odloka, se začno
izvajati z dnem, ko se s proračunom Slovenije uredi financiranje javnih
raziskovalnih zavodov.
Do uveljavitve novega načina financiranja
javnih raziskovalnih zavodov, se za Inštitut ohranijo obstoječi načini in
pogoji za pridobivanje sredstev za delo.
23. člen
Do imenovanja upravnega odbora opravlja
njegove naloge svet Inštituta.
Drugi organi Inštituta, ki so bili
izvoljeni ali imenovani pred sprejemom tega odloka, nadaljujejo z delom do
ustanovitve in imenovanja novih organov Inštituta, določenih s tem odlokom in
statutom Inštituta.
24. člen
Direktor, delavci s posebnimi pooblastili
ter vodstveni delavci, imenovani pred sprejetjem tega odloka, nadaljujejo z
delom na teh funkcijah do imenovanja direktorja in delavcev s posebnimi
pooblastili ter vodstvenih delavcev po postopku in na način kot ga določa
zakon, ta odlok in novi statut.
25. člen
Ustanovitev in konstituiranje upravnega
odbora se izvede v roku 60 dni po sprejemu tega odloka.
Sprejem statuta se izvede v roku 180 dni po
uveljavitvi tega odloka. Imenovanje direktorja, vodstvenih delavcev in delavcev
s posebnimi pooblastili Inštituta, izvolitev drugih organov in imenovanje
vodilnih raziskovalnih delavcev se izvede takoj po sprejetju statuta Inštituta.
26. člen
Ta odlok začne veljati petnajsti dan po
objavi v Uradnem listu Republike Slovenije.«.

Odlok o spremembi odloka o ustanovitvi javnega
raziskovalnega zavoda Kemijski inštitut (Uradni list RS, št. 65/99) vsebuje naslednji prehodni in
končno določbo:
»11. člen
Dosedanji direktor opravlja funkcijo do
izteka veljavnega mandata.
12. člen
Inštitut mora v roku 180 dni po uveljavitvi
tega odloka, uskladiti statut.
13. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembah odloka o ustanovitvi
javnega raziskovalnega zavoda Kemijski inštitut (Uradni list RS, št. 33/02) vsebuje naslednjo končno določbo:
»5. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembah in dopolnitvah Odloka o
ustanovitvi javnega raziskovalnega zavoda Kemijski inštitut (Uradni list RS,
št. 11/06) vsebuje naslednjo prehodno in
končno določbo:
»5. člen
Do imenovanja oziroma izvolitve novega
upravnega odbora Inštituta nadaljuje z delom dosedanji upravni odbor Inštituta.
Novi upravni odbor Inštituta se imenuje
oziroma izvoli v roku, določenem z zakonom.
Inštitut mora uskladiti statut in druge
splošne akte v roku, določenem z zakonom.
6. člen
Ta odlok začne veljati naslednji dan po objavi
v Uradnem listu Republike Slovenije.«.

Odlok o spremembah in dopolnitvah Odloka o
ustanovitvi javnega raziskovalnega zavoda Kemijski inštitut (Uradni list RS,
št. 47/11) vsebuje naslednjo prehodno in
končno določbo:
»12. člen
Inštitut mora uskladiti statut in druge
splošne akte s tem odlokom do 26. junija 2011.
13. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembi Odloka o ustanovitvi javnega
raziskovalnega zavoda Kemijski inštitut (Uradni list RS, št. 4/17)
vsebuje naslednjo končno določbo:
»KONČNA DOLOČBA
2. člen
Ta odlok začne veljati petnajsti dan po
objavi v Uradnem listu Republike Slovenije.«.