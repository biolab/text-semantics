I. SPLOŠNI DOLOČBI
1. člen
(vsebina)
Ta pravilnik določa dela in naloge, ki spadajo v okvir
upravljanja tehnološkega procesa sevalnega ali jedrskega objekta in nadzora nad
procesi, povezanimi s sevalno in jedrsko varnostjo (v nadaljnjem besedilu:
dela, pomembna za varnost), pogoje glede strokovne usposobljenosti, delovnih
izkušenj, psihofizičnih lastnosti ter neodvisnosti od alkohola, mamil ali
drugih psihoaktivnih sredstev, preverjanje teh pogojev, pogostost rednega
preverjanja in sestavo komisije za preverjanje izpolnjevanja predpisanih
pogojev.
2. člen
(pomen izrazov)
Izrazi, uporabljeni v tem pravilniku pomenijo:
1.     
simulator je naprava, ki se odziva na dejavnosti operaterja enako kakor
pravi sistem. Simulator jedrske elektrarne običajno vključuje komandno sobo v
enakem merilu, kakor je prava komandna soba, programska oprema pa mora obsegati
normalno obratovanje, nenormalno obratovanje in nesreče;
2.     
stalno strokovno usposabljanje je proces sistematičnega vzdrževanja,
obnavljanja in izpopolnjevanja kompetenc po opravljenem začetnem usposabljanju,
ko delavec že opravlja svoja dela in naloge. Stalno usposabljanje se opravlja v
rednih časovnih presledkih;
3.     
strokovna usposobljenost je izkazano obvladovanje kompetenc potrebnih za
opravljanje določenih del in nalog;
4.     
ustrezna izobrazba je za določeno delovno mesto potrebna ali zahtevana
stopnja in smer izobrazbe, ki jo delavec pridobi v ustanovah šolskega sistema;
5.     
začetno strokovno usposabljanje je proces sistematičnega pridobivanja
potrebnih kompetenc pred začetkom samostojnega opravljanja del in nalog na
delovnem mestu ter dopolnjuje ustrezno izobrazbo za določena delovna mesta.
II. SPLOŠNE ZAHTEVE O STROKOVNI USPOSOBLJENOSTI
3. člen
(kompetence)
(1) Delavci upravljavca sevalnega ali jedrskega objekta
in zunanji izvajalci, ki opravljajo dela, pomembna za varnost na objektu,
morajo imeti potrebno znanje in veščine ter obvladati obnašanje in ravnanje,
kar spodbuja močno varnostno kulturo (v nadaljnjem besedilu: kompetence). Razumeti
morajo pomen svojega dela za sevalno in jedrsko varnost objekta.
(2) Upravljavec sevalnega ali jedrskega objekta mora za
vsako delovno mesto določiti in dokumentirati kompetence. Zahteve za delovna
mesta, kjer se opravljajo dela, pomembna za varnost, morajo vsebovati najmanj:
-       
ustrezno izobrazbo,
-       
delovne izkušnje, pridobljene na primerljivem področju dela in na drugih
delovnih področjih, ter
-       
začetno in stalno strokovno usposabljanje.
(3) Upravljavec sevalnega ali jedrskega objekta mora
zagotoviti primerno usposobljenost in preverjanje usposobljenosti lastnih
delavcev in delavcev zunanjih izvajalcev, ki opravljajo dela, pomembna za
varnost.
(4) Vsi delavci upravljavca sevalnega ali jedrskega
objekta kakor tudi zunanji izvajalci, ki delajo na lokaciji sevalnega ali
jedrskega objekta, morajo poznati osnove jedrske varnosti, sevalne varnosti,
požarne varnosti, varstva pri delu in pripravljenosti na izredne dogodke.
(5) Upravljavec sevalnega ali jedrskega objekta mora
zagotoviti tudi praktično usposabljanje za dela, pomembna za varnost, za lastne
delavce in delavce zunanjega izvajalca, ki opravljajo vzdrževalna in druga
tehnična dela v objektu.
4. člen
(fizične in psihične sposobnosti)
(1) Delavci, ki opravljajo dela, pomembna za varnost,
morajo biti fizično in psihično sposobni za opravljanje teh del in nalog, kar
ugotavljajo pooblaščeni izvajalci medicine dela z zdravstvenim pregledom pred
zaposlitvijo in rednimi zdravstvenimi pregledi med zaposlitvijo. Zdravstveni
pregled vključuje tudi preverjanje odvisnosti od alkohola, mamil ali drugih psihoaktivnih
sredstev.
(2) Upravljavec sevalnega ali jedrskega objekta mora
delavca iz prejšnjega odstavka, kadar sumi, da je ta odvisen od alkohola, mamil
ali drugih psihoaktivnih sredstev, takoj napotiti na izredni zdravstveni
pregled. Če delavec zavrne izredni zdravstveni pregled, se šteje, da ne
izpolnjuje pogojev za opravljanje del in nalog, pomembnih za varnost.
(3) Če pooblaščeni izvajalec medicine dela ugotovi
nezmožnost za opravljanje del iz prvega odstavka tega člena, mora o tem takoj
obvestiti upravljavca sevalnega ali jedrskega objekta.
(4) Upravljavec sevalnega ali jedrskega objekta mora ob
prejemu obvestila o nezmožnosti delavca za opravljanje del iz prvega odstavka
tega člena takoj sprejeti potrebne ukrepe, da ta delavec ne opravlja več teh
del, in o tem v 30 dneh od prejema obvestila obvestiti organ, pristojen za
jedrsko varnost (v nadaljnjem besedilu: uprava).
(5) Delavci, ki opravljajo dela, pomembna za varnost, ne
smejo delati pod vplivom zdravil, ki lahko vplivajo na psihofizične
sposobnosti, in morajo ravnati v skladu z zahtevami zakona, ki ureja varnost in
zdravje pri delu.
5. člen
(strategija, programi in plani strokovnega usposabljanja)
(1) Upravljavec sevalnega ali jedrskega objekta mora
pripraviti strategijo strokovnega usposabljanja. Strategija strokovnega
usposabljanja mora biti pripravljena na podlagi dolgoročnih potreb po
kompetencah in s cilji usposabljanja, ki poudarjajo poseben pomen sevalne in
jedrske varnosti.
(2) Programi strokovnega usposabljanja morajo biti
pripravljeni v skladu s strategijo strokovnega usposabljanja in morajo
temeljiti na sistematičnem pristopu za doseganje potrebnih kompetenc.
Sistematični pristop mora vključevati prepoznavanje potrebnih kompetenc za
opravljanje del, razvoj in izvedbo usposabljanj, vključno z učnimi gradivi, ter
poznejši pregled in vrednotenje uspešnosti usposabljanja. Med programi morata
biti program začetnega strokovnega usposabljanja za delovno mesto in program
stalnega strokovnega usposabljanja delavcev.
(3) Programi strokovnega usposabljanja delavcev, ki v
sevalnih ali jedrskih objektih opravljajo dela, pomembna za varnost, morajo
biti opredeljeni v pisnih postopkih za usposabljanje.
(4) Letni plan strokovnega usposabljanja mora biti
pripravljen na podlagi programov strokovnega usposabljanja in predhodno
opredeljenih potreb po strokovnih kompetencah. Vsebovati mora seznam in opise
posameznih dejavnosti usposabljanja, predviden čas za izvedbo ter navedbo, ali
gre za začetno ali stalno strokovno usposabljanje.
(5) V dokumente strokovnega usposabljanja morajo biti
vključene lastne in tuje obratovalne izkušnje, priporočila in izkušnje
dobavitelja tehnologije, zahteve mednarodnih standardov in priporočila
Mednarodne agencije za atomsko energijo pa tudi drugih mednarodnih organizacij
za jedrsko energijo ter sevalno in jedrsko varnost.
(6) Upravljavec sevalnega ali jedrskega objekta mora
programe iz drugega odstavka tega člena preverjati in obnavljati najmanj vsakih
pet let ali po vsaki večji spremembi, ki se nanaša na obratovanje in
vzdrževanje sevalnih ali jedrskih objektov.
(7) Upravljavec sevalnega ali jedrskega objekta mora
obnavljati programe strokovnega usposabljanja kot uvajanje spremembe v skladu z
zakonom, ki ureja varstvo pred ionizirajočimi sevanji in jedrsko varnost.
6. člen
(plan strokovnega usposabljanja jedrske elektrarne)
(1) Upravljavec jedrske elektrarne mora upravi
predložiti okvirni letni plan strokovnega usposabljanja delavcev, ki opravljajo
dela, pomembna za varnost, najmanj en mesec pred začetkom leta. Sestavni del
okvirnega letnega plana strokovnega usposabljanja je tudi predlog datumov za
preverjanje usposobljenosti osebja z dovoljenjem za opravljanje del in nalog.
(2) Pred začetkom izvajanja vsakega sklopa začetnega ali
stalnega strokovnega usposabljanja delavcev, ki opravljajo dela, pomembna za
varnost, mora upravljavec jedrske elektrarne predložiti upravi podroben plan
strokovnega usposabljanja.
III. POSTOPKI PREVERJANJA USPOSOBLJENOSTI
7. člen
(imenovanje strokovne komisije)
(1) Uprava imenuje strokovno komisijo za preverjanje
strokovne usposobljenosti in preverjanje izpolnjevanja drugih pogojev delavcev,
ki v jedrskih objektih opravljajo dela in naloge, za katere je potrebno
dovoljenje (v nadaljnjem besedilu: komisija). Komisija se imenuje za največ pet
let z možnostjo vnovičnega imenovanja.
(2) Komisija deluje in odloča kot kolegijski organ, v
katerem so predsednik, trije namestniki predsednika in sedem članov. V komisijo
sta imenovana najmanj dva člana, ki sta zaposlena pri upravljavcu sevalnega ali
jedrskega objekta. Komisija ima svojega sekretarja. Predsednik in sekretar sta
delavca uprave. Člani komisije so strokovnjaki s posameznih področij jedrske in
sevalne varnosti z ustreznimi kompetencami. Glede na potrebe lahko za določeno
obdobje uprava imenuje tudi zunanje izpraševalce.
(3) Člani komisije morajo poznati programe strokovnih
usposabljanj in imeti kompetence, potrebne za dela in naloge, za katere se
preverja strokovno usposobljenost.
(4) Stroške preverjanja strokovne usposobljenosti in
drugih pogojev, ki jih morajo po tem pravilniku izpolnjevati delavci na
delovnih mestih, plača upravljavec jedrskega objekta.
(5) Komisija svoje poslovanje uredi s poslovnikom, ki ga
potrdi uprava.
8. člen
(vloga za preverjanje strokovne usposobljenosti)
(1) Upravljavec jedrskega objekta vloži vlogo za
preverjanje strokovne usposobljenosti in drugih pogojev za svoje delavce za
pridobitev dovoljenj za opravljanje del in nalog na delovnih mestih, navedenih
v tem pravilniku, najmanj dva meseca pred predvidenim rokom preverjanja
strokovne usposobljenosti.
(2) K vlogi za prvo pridobitev dovoljenja mora
upravljavec jedrskega objekta za vsakega kandidata priložiti naslednje podatke
in dokazila: osebno ime, datum rojstva, kraj in občino ter državo rojstva,
državljanstvo, seznam šol, ki jih je delavec končal, podatke o delovnih
izkušnjah, kopije ustreznih spričeval, potrdilo o uspešno opravljenem začetnem
strokovnem usposabljanju in kopijo potrdila o zdravstveni delazmožnosti za
opravljanje del in nalog.
(3) K vlogi za podaljšanje veljavnosti dovoljenja mora
upravljavec jedrskega objekta za vsakega kandidata priložiti naslednje podatke
in dokazila: osebno ime, datum rojstva, vsako prekinitev ali spremembo dela in
nalog v sevalnem ali jedrskem objektu, daljšo od treh mesecev in krajšo od
šestih mesecev, podatke o opravljenem stalnem strokovnem usposabljanju ter
kopije potrdil o zdravstveni delazmožnosti za opravljanje del in nalog.
(4) K preverjanju strokovne usposobljenosti za
pridobitev dovoljenja za opravljanje določenih del in nalog v jedrskem objektu
lahko upravljavec tega objekta prijavi tudi osebo, ki ni v delovnem razmerju
pri njem, če ta oseba izpolnjuje predpisane pogoje za taka dela in naloge.
9. člen
(drugje usposobljeni delavci)
(1) Upravljavec jedrskega objekta mora za delavce, ki
želijo pridobiti dovoljenje za opravljanje del in nalog iz prvega odstavka
prejšnjega člena na tem objektu in so bili usposobljeni za opravljanje podobnih
del na drugem podobnem objektu ter imajo veljavno dovoljenje za opravljanje teh
del na podobnem objektu, k vlogi predložiti vse podatke in dokazila iz drugega
in tretjega odstavka prejšnjega člena.
(2) Delavec iz prejšnjega odstavka mora za pridobitev
dovoljenja uspešno opraviti prilagojeni program strokovnega usposabljanja, ki
ga je upravljavec jedrskega objekta predhodno poslal upravi, ter uspešno
opraviti stalno strokovno usposabljanje in preverjanje usposobljenosti pred komisijo.
Prilagojeni program strokovnega usposabljanja mora obsegati vse manjkajoče
vsebine iz 5. člena tega pravilnika.
10. člen
(izvedba preverjanja strokovne usposobljenosti)
(1) Uprava najpozneje v enem mesecu po prejemu popolne
vloge pisno obvesti upravljavca jedrskega objekta o kraju in času preverjanja
strokovne usposobljenosti. Preverjanje se opravi najpozneje v petih mesecih po
prejemu popolne vloge. Uprava roke in izvedbo preverjanja sporazumno uskladi z
upravljavcem jedrskega objekta.
(2) Za posamezno preverjanje strokovne usposobljenosti
komisija določi najmanj dva člana, ki bosta izvedla preverjanje. O preverjanju
usposobljenosti se vodi zapisnik.
(3) Komisija preverja kompetence kandidatov za
opravljanje njihovih del in nalog.
(4) Člani komisije sprejmejo končno oceno na sestanku po
preverjanju usposobljenosti. Ocena kandidata je lahko »opravil« ali »ni
opravil«. Oceno »opravil« dobi kandidat, ki je dosegel vsaj 80 odstotkov vseh
možnih točk.
(5) Če kandidat, ki opravlja preverjanje usposobljenosti
za prvo pridobitev dovoljenja, tega preverjanja ne opravi uspešno, komisija
določi datum ponovitve preverjanja, ki ne more biti prej kot tri mesece po
neuspešnem preverjanju usposobljenosti.
(6) Če kandidat, ki opravlja preverjanje usposobljenosti
za podaljšanje dovoljenja, tega preverjanja ne opravi uspešno, komisija določi
datum ponovitve preverjanja, ki ne more biti prej kot en mesec po neuspešnem
preverjanju usposobljenosti.
11. člen
(dovoljenje za opravljanje del in nalog)
(1) Uprava izda delavcu dovoljenje za opravljanje del in
nalog, za katere izpolnjuje pogoje, na podlagi poročila komisije o uspešno
opravljenem preverjanju usposobljenosti in izpolnitvi drugih predpisanih
pogojev.
(2) Komisija na podlagi s preverjanjem izkazane
usposobljenosti delavca predlaga upravi trajanje veljavnosti dovoljenja. Pri
prvi pridobitvi dovoljenja komisija predlaga veljavnost dovoljenja za obdobje
od 12 do 18 mesecev ali največ do 31. decembra naslednjega leta. Pri
podaljšanjih dovoljenj komisija predlaga veljavnost dovoljenja za obdobje 27
mesecev, če je kandidat pri preverjanju usposobljenosti dosegel od 80 do
vključno 90 odstotkov možnih točk, oziroma pet let, če je dosegel več kot
90 odstotkov možnih točk. Komisija praviloma predlaga veljavnost dovoljenja do
31. decembra.
(3) Dovoljenje velja za posamezni jedrski objekt in za
dela in naloge, za katere je bilo opravljeno preverjanje usposobljenosti in za
katere so izpolnjeni pogoji.
12. člen
(neveljavnost dovoljenja)
(1) Delavcu, ki ima veljavno dovoljenje, vendar pa
nepretrgoma najmanj šest mesecev ni opravljal tovrstnih del in v tem času ni
opravil programa stalnega strokovnega usposabljanja za to delovno mesto,
dovoljenje preneha veljati.
(2) Upravljavec jedrskega objekta delavcu iz prejšnjega
odstavka ne sme dovoliti opravljati dela na delovnem mestu, za katero se
zahteva dovoljenje.
(3) Upravljavec jedrskega objekta mora v štirih tednih
od ugotovitve, da delavec ne izpolnjuje pogojev, na podlagi katerih je bilo
dovoljenje izdano, o tem obvestiti upravo.
13. člen
(obnovitev neveljavnih dovoljenj)
(1) Če želi upravljavec jedrskega objekta obnoviti
veljavnost dovoljenja za delavca, ki mu je bilo dovoljenje odvzeto v skladu z
zakonom, ki ureja varstvo pred ionizirajočimi sevanji in jedrsko varnost, ali
mu je prenehalo veljati po določilih prejšnjega člena, mora delavca za
obnovitev dovoljenja prijaviti v skladu z 8. členom tega pravilnika.
(2) Upravljavec v primeru iz prejšnjega odstavka upravo
obvesti o programu strokovnega usposabljanja za delavca, ki obnavlja
dovoljenje.
IV. POGOJI ZA RAZLIČNE OBJEKTE
14. člen
(podrobni pogoji strokovne usposobljenosti za različne
objekte)
Podrobni pogoji za strokovno usposobljenost in način
preverjanja teh pogojev za delavce, ki upravljajo tehnološki proces ali
opravljajo dela, pomembna za varnost, so v tem pravilniku navedeni za naslednje
jedrske objekte:
1.     
jedrska elektrarna,
2.     
raziskovalni reaktor,
3.     
skladišče ali odlagališče radioaktivnih odpadkov.
IV. 1 Jedrska elektrarna
15. člen
(strokovno usposabljanje v jedrskih elektrarnah)
(1) Upravljavec jedrske elektrarne mora med začetnim in stalnim
strokovnim usposabljanjem operaterjev komandne sobe uporabljati simulator, ki
ustreza značilnostim objekta.
(2) Simulator mora omogočati zlasti simulacijo
normalnega obratovanja, nenormalnega obratovanja in obratovanja v primeru
nesreč.
(3) Upravljavec mora zagotoviti, da se vse izvedene
spremembe na opremi jedrske elektrarne oziroma v načinu njenega upravljanja,
povezane z obsegom simulacije oziroma načinom upravljanja simulatorja, v
najkrajšem možnem času ustrezno simulirajo tudi v simulatorju.
(4) Pri usposabljanju na simulatorju se morajo
uporabljati pisni postopki, enaki postopkom v jedrski elektrarni.
(5) Usposabljanje mora vključevati tudi skupinsko delo
operaterjev, obvladovanje normalnega obratovanja, nenormalnega obratovanja in
obratovanja v primeru nesreč, obratovalne izkušnje, izhajajoče iz upravljanja
in nadzora jedrske elektrarne, ter obravnavo sprememb na objektu in v
obratovalnih postopkih.
16. člen
(dela in naloge)
(1) Dela in naloge, pomembne za jedrsko varnost, za
katere se zahteva izpolnjevanje posebnih pogojev, opravljajo predsednik uprave
jedrske elektrarne in član uprave ter delavci jedrske elektrarne na naslednjih
delovnih mestih:
1.     
tehnični direktor,
2.     
direktor inženiringa,
3.     
vodja vzdrževanja.
(2) Dela in naloge upravljanja tehnološkega procesa in
nadzora nad njim, za katere se zahteva dovoljenje za glavnega operaterja,
opravljajo delavci na naslednjih delovnih mestih:
1.     
vodja proizvodnje,
2.     
vodja obratovanja,
3.     
vodja izmene,
4.     
glavni operater.
(3) Dela in naloge upravljanja tehnološkega procesa, za
katere se zahteva dovoljenje za operaterja reaktorja, opravljajo delavci na
naslednjih delovnih mestih:
1.     
operater reaktorja v komandni sobi,
2.     
operater ostalih sistemov v komandni sobi,
3.     
dodatni operater ostalih sistemov.
(4) Dela in naloge inženirja izmene lahko opravlja
delavec z veljavnim dovoljenjem za inženirja izmene ali dovoljenjem za glavnega
operaterja.
(5) Dela in naloge strojnika opreme (operater opreme na
lokalnih delovnih mestih) lahko opravlja delavec z veljavnim dovoljenjem za
opravljanje del strojnika opreme.
17. člen
(uprava jedrske elektrarne)
(1) Dela in naloge predsednika uprave jedrske elektrarne
sme opravljati oseba s končanim najmanj študijskim programom druge stopnje v
skladu z zakonom, ki ureja visoko šolstvo, tehnične ali naravoslovne smeri, ki
ima najmanj pet let delovnih izkušenj na področju jedrske energetike, od tega
najmanj štiri leta v jedrski elektrarni z deli, za katera se zahteva veljavno
dovoljenje za opravljanje del in nalog glavnega operaterja ali inženirja
izmene, ter ima izkušnje vodstvenih del.
(2) Dela in naloge člana uprave jedrske elektrarne sme
opravljati oseba s končanim najmanj študijskim programom druge stopnje v skladu
z zakonom, ki ureja visoko šolstvo, tehnične ali naravoslovne smeri, ki ima
najmanj pet let delovnih izkušenj na področju jedrske energetike. Prednost pri
izboru imajo osebe z najmanj štirimi leti delovnih izkušenj v jedrski
elektrarni z deli, za katera se zahteva veljavno dovoljenje za opravljanje del
in nalog glavnega operaterja, in z izkušnjami vodstvenih del ali najmanj
štirimi leti izkušenj vodenja oziroma usklajevanja del, povezanih z jedrskimi
objekti.
18. člen
(tehnični direktor)
Dela in naloge tehničnega direktorja in njegovega namestnika
sme opravljati delavec s končanim najmanj študijskim programom druge stopnje v
skladu z zakonom, ki ureja visoko šolstvo, tehnične ali naravoslovne smeri, ki
ima najmanj štiri leta delovnih izkušenj v jedrski elektrarni z deli, za katera
se zahteva veljavno dovoljenje za opravljanje del in nalog glavnega operaterja
ali inženirja izmene, ter ima izkušnje vodstvenih del.
19. člen
(direktor inženiringa)
Dela in naloge direktorja inženiringa sme opravljati delavec
s končanim najmanj študijskim programom druge stopnje v skladu z zakonom, ki
ureja visoko šolstvo, tehnične ali naravoslovne smeri, ki ima najmanj tri leta
delovnih izkušenj v jedrski elektrarni z deli, za katera se zahteva veljavno
dovoljenje za opravljanje del in nalog glavnega operaterja ali inženirja
izmene, ter ima izkušnje vodstvenih del.
20. člen
(vodja vzdrževanja)
Dela in naloge vodje vzdrževanja sme opravljati delavec s
končanim najmanj študijskim programom druge stopnje v skladu z zakonom, ki
ureja visoko šolstvo, tehnične ali naravoslovne smeri, ki ima najmanj tri leta
delovnih izkušenj v jedrski elektrarni z deli, za katera se zahteva veljavno
dovoljenje za opravljanje del in nalog glavnega operaterja ali inženirja
izmene.
21. člen
(vodja proizvodnje in vodja obratovanja)
Dela in naloge vodje proizvodnje in vodje obratovanja sme
opravljati delavec s končanim najmanj študijskim programom druge stopnje v
skladu z zakonom, ki ureja visoko šolstvo, tehnične ali naravoslovne smeri, ki
ima veljavno dovoljenje za opravljanje del in nalog glavnega operaterja in
najmanj štiri leta delovnih izkušenj v jedrski elektrarni z deli, za katera se
zahteva veljavno dovoljenje za opravljanje del in nalog glavnega operaterja ali
inženirja izmene.
22. člen
(vodja izmene)
Dela in naloge vodje izmene sme
opravljati delavec z izobrazbo tehnične ali naravoslovne smeri, ki ima veljavno
dovoljenje za opravljanje del in nalog glavnega operaterja in naslednje število
let delovnih izkušenj na mestu glavnega operaterja v jedrski elektrarni:


Vrsta končane izobrazbe

Potrebne delovne
   izkušnje


študijski program druge stopnje v skladu z zakonom, ki
  ureja visoko šolstvo 

2 leti


študijski program prve stopnje v skladu z zakonom, ki
  ureja visoko šolstvo 

3 leta


višješolski strokovni študijski program, ki traja najmanj
  2 leti v skladu z zakonom, ki ureja višje strokovno izobraževanje

4 leta


srednješolski program, ki traja najmanj 4 leta

6 let


23. člen
(glavni operater)
Dela in naloge glavnega
operaterja sme opravljati delavec z izobrazbo tehnične ali naravoslovne smeri,
ki ima veljavno dovoljenje za opravljanje del in nalog glavnega operaterja in
naslednje število let delovnih izkušenj v jedrski elektrarni na mestu, za
katero je potrebno dovoljenje za operaterja reaktorja:


Vrsta končane izobrazbe

Potrebne delovne izkušnje


študijski program druge stopnje
  v skladu z zakonom, ki ureja visoko šolstvo 

1 leto


študijski program prve stopnje
  v skladu z zakonom, ki ureja visoko šolstvo 

2 leti


višješolski strokovni študijski program, ki traja najmanj
  2 leti v skladu z zakonom, ki ureja višje strokovno izobraževanje

3 leta


srednješolski program, ki
  traja najmanj 4 leta

4 leta


24. člen
(operaterji v komandni sobi)
Dela in naloge operaterja reaktorja, operaterja ostalih
sistemov v komandni sobi ali dodatnega operaterja ostalih sistemov sme
opravljati delavec s končano najmanj štiriletno srednjo šolo tehnične ali
naravoslovne smeri, ki ima veljavno dovoljenje za opravljanje del in nalog
operaterja reaktorja ali glavnega operaterja.
25. člen
(inženir izmene)
Dela in naloge inženirja izmene sme opravljati delavec s
končanim najmanj študijskim programom druge stopnje v skladu z zakonom, ki
ureja visoko šolstvo, tehnične ali naravoslovne smeri, ki ima veljavno
dovoljenje za opravljanje del in nalog glavnega operaterja ali inženirja izmene
ter opravljeno začetno in stalno strokovno usposabljanje za inženirja izmene in
ima najmanj eno leto delovnih izkušenj v jedrski elektrarni z deli, za katera
se zahteva veljavno dovoljenje za opravljanje del in nalog operaterja
reaktorja. Poleg tega mora ob prvi pridobitvi dovoljenja za inženirja izmene
imeti veljavno dovoljenje za opravljanje del in nalog glavnega operaterja.
26. člen
(strojnik opreme)
Dela in naloge operaterja opreme na lokalnih delovnih mestih
(strojnik opreme) sme opravljati delavec z najmanj štiriletno srednjo šolo
tehnične ali naravoslovne smeri in uspešno končanim programom strokovnega
usposabljanja za strojnika opreme.
27. člen
(začetno strokovno usposabljanje – operater reaktorja)
(1) Program začetnega strokovnega usposabljanja za
delavce, kandidate za pridobitev dovoljenja za operaterja reaktorja, obsega
naslednje programske sklope:
1.     
tehnologija jedrskih elektrarn s sevalno in jedrsko varnostjo,
2.     
sistemi in obratovanje jedrske elektrarne,
3.     
vedenje in ravnanje, ki spodbujata močno varnostno kulturo,
4.     
usposabljanje na simulatorju glavne komandne sobe in pomožne komandne
sobe, vključno z uporabo postopkov za nenormalno obratovanje in postopkov za
ravnanje ob nezgodi,
5.     
usposabljanje na delovnih mestih strojnikov opreme in v glavni komandni
sobi.
(2) Najmanjši zadostni obseg začetnega strokovnega
usposabljanja v posameznem programskem sklopu je 400 šolskih ur.
28. člen
(začetno strokovno usposabljanje – glavni operater)
Program začetnega strokovnega usposabljanja za delavce,
kandidate za pridobitev dovoljenja za glavnega operaterja reaktorja, obsega
naslednje programske sklope:
1.     
program stalnega strokovnega usposabljanja za operaterja reaktorja,
2.     
teoretične osnove in praktično usposabljanje na simulatorju za
prepoznavanje stanja elektrarne in za spremljanje kritičnih varnostnih funkcij,
3.     
osnove in vsebino obratovalnih pogojev in omejitev,
4.     
analizo stanja elektrarne v izrednih razmerah, vključno s podatki za
določevanje akcijskih nivojev,
5.     
uporaba ustreznih administrativnih in obratovalnih postopkov ter obratovalnih
pogojev in omejitev,
6.     
sevalno in jedrsko varnost,
7.     
prepoznavanje in razvrstitev izrednega dogodka v stopnjo nevarnosti
glede na merila, določena za obveščanje pristojnih organov,
8.     
preprečevanje, odprava in ublažitev nesreč ter izvajanje zadolžitev iz
načrta zaščite in reševanja organizacije.
29. člen
(začetno strokovno usposabljanje – inženir izmene)
Program začetnega strokovnega usposabljanja za delavce,
kandidate za pridobitev dovoljenja za inženirja izmene, vsebuje najmanj:
1.     
program stalnega strokovnega usposabljanja za glavnega operaterja
reaktorja,
2.     
teoretične osnove in praktično usposabljanje na simulatorju za
prepoznavanje stanja elektrarne in za spremljanje kritičnih varnostnih funkcij,
3.     
sevalno in jedrsko varnost,
4.     
osnove in vsebino obratovalnih pogojev in omejitev,
5.     
analizo stanja elektrarne v izrednih razmerah, skupaj s podatki za
določevanje akcijskih ravni,
6.     
prepoznavanje in uvrstitev izrednega dogodka v stopnjo nevarnosti glede
na merila, določena za obveščanje pristojnih organov,
7.     
preprečevanje, odpravo in ublažitev nesreč ter izvajanje nalog iz načrta
zaščite in reševanja organizacije.
30. člen
(začetno strokovno usposabljanje – strojnik opreme)
(1) Program začetnega strokovnega usposabljanja za
delavce, kandidate za strojnika opreme, obsega naslednje programske sklope:
1.     
sistemi in obratovanje jedrske elektrarne (osnove),
2.     
usposabljanje na izbranem delovnem mestu strojnika opreme.
(2) Najmanjši zadostni obseg začetnega strokovnega
usposabljanja v prvem programskem sklopu je 200, v drugem pa najmanj 800
šolskih ur.
31. člen
(stalno strokovno usposabljanje – glavni operater, operater
reaktorja)
(1) Delavci, ki imajo veljavno dovoljenje za operaterja
reaktorja ali glavnega operaterja, morajo na leto opraviti najmanj 40 ur
stalnega strokovnega usposabljanja na simulatorju.
(2) Program stalnega strokovnega usposabljanja vsebuje
analizo obratovalnih dogodkov v preteklem letu, značilnosti gorivnega cikla,
značilnosti izvedenih projektnih sprememb in sprememb obratovalnih pogojev in
omejitev ter analizo za varnost pomembnih obratovalnih dogodkov v drugih
jedrskih elektrarnah istega tipa.
(3) Program stalnega strokovnega usposabljanja delavcev,
ki imajo veljavno dovoljenje za glavnega operaterja, vsebuje tudi postopke za
ravnanje ob nezgodi in smernice za obvladovanje težkih nesreč ter načrt zaščite
in reševanja organizacije.
32. člen
(stalno strokovno usposabljanje – inženir izmene)
Program stalnega strokovnega usposabljanja za inženirja
izmene mora vsako leto vsebovati najmanj 16 šolskih ur predavanj in najmanj 12
ur usposabljanja na simulatorju. Predavanja in usposabljanje na simulatorju
morajo biti usmerjeni predvsem v spremljanje kritičnih varnostnih funkcij,
analizo stanja elektrarne v izrednih razmerah, prepoznavanje in uvrstitev
izrednega dogodka v stopnjo nevarnosti ter izvajanje nalog iz načrta zaščite in
reševanja organizacije.
33. člen
(stalno strokovno usposabljanje – strojnik opreme)
(1) Delavci, ki izvajajo dela in naloge strojnikov
opreme, morajo na leto opraviti najmanj 80 ur stalnega strokovnega
usposabljanja.
(2) Program stalnega strokovnega usposabljanja vsebuje
obnovo sistemov in obratovanja jedrske elektrarne, ravnanje z mobilno opremo,
analizo obratovalnih dogodkov v preteklem letu, značilnosti izvedenih
projektnih sprememb in sprememb v obratovanju ter analizo za varnost pomembnih
obratovalnih dogodkov v drugih jedrskih elektrarnah istega tipa.
34. člen
(preverjanje usposobljenosti – prva pridobitev dovoljenja za
operaterja reaktorja)
(1) Preverjanje usposobljenosti za prvo pridobitev
dovoljenja za opravljanje del in nalog operaterja reaktorja obsega pisni del,
preverjanje usposobljenosti na simulatorju, ustni del in obhod elektrarne.
(2) Pisni del preverjanja obsega vprašanja iz snovi,
obdelane pri začetnem strokovnem usposabljanju. Za pripravo pisnega dela
imenuje komisija enega ali več članov komisije, ki tudi ocenijo pisne odgovore
kandidatov. Pozitivna ocena pisnega dela, vsaj 80 odstotkov vseh možnih točk,
je osnovni pogoj za nadaljevanje preverjanja.
(3) Preverjanje usposobljenosti na simulatorju obsega
samostojen zagon reaktorja iz podkritičnega stanja do nizke moči in delo v
ekipi. Ekipa mora po vnaprej pripravljenem scenariju prikazati usposobljenost
za varno obratovanje jedrske elektrarne po obratovalnih postopkih. Scenariji
obsegajo normalno obratovanje, nenormalno obratovanje in obratovanje v primeru
nesreč. Komisija ocenjuje delo kandidata na enem od delovnih mest, za katera je
potrebno dovoljenje za operaterja reaktorja.
(4) Ustni del obsega zagovor pisnega dela in vprašanja,
ki se nanašajo na podrobnosti ukrepanja med potekom scenarija na simulatorju.
Lahko pa vsebuje tudi vprašanja, ki se nanašajo na teoretske osnove za
posamezna opravila ter na obratovalne pogoje in omejitve.
(5) Med obhodom elektrarne se preverja poznavanje lokacije
ter delovanja komponent in sistemov, pomembnih za varnost in obratovanje.
35. člen
(preverjanje usposobljenosti – prva pridobitev dovoljenja za
glavnega operaterja)
(1) Preverjanje usposobljenosti za prvo pridobitev
dovoljenja za opravljanje del in nalog glavnega operaterja obsega pisni del,
preverjanje obratovalne usposobljenosti na simulatorju in ustni del.
(2) Pisni del obsega vprašanja iz snovi, ki je bila
obdelana pri začetnem strokovnem usposabljanju za glavnega operaterja ter pri
stalnem strokovnem usposabljanju za operaterje komandne sobe. Za pripravo in
ocenitev pisnega dela velja drugi odstavek prejšnjega člena.
(3) Med preverjanjem obratovalne usposobljenosti na
simulatorju na delovnem mestu, za katero je potrebno veljavno dovoljenje za
glavnega operaterja, mora kandidat dokazati, da uspešno usmerja in nadzoruje
delo operaterja reaktorja, operaterja ostalih sistemov, dodatnega operaterja
ostalih sistemov in strojnikov opreme v skladu s postopki za normalno
obratovanje, nenormalno obratovanje in obratovanje v primeru nesreč.
(4) Ustni del obsega zagovor pisnega dela, vprašanja
glede podrobnosti ukrepanja med potekom scenarija na simulatorju in poznavanje
ukrepov ob izrednem dogodku. Lahko vsebuje tudi vprašanja, ki se nanašajo na
teoretične osnove za posamezna opravila ter na obratovalne pogoje in omejitve.
36. člen
(preverjanje usposobljenosti – prva pridobitev dovoljenja za
inženirja izmene)
Preverjanje usposobljenosti za prvo pridobitev dovoljenja za
opravljanje del in nalog inženirja izmene obsega pisni del, preverjanje
obratovalne usposobljenosti na simulatorju in ustni del. Vprašanja v ustnem
delu se lahko nanašajo na podrobnosti ukrepanja med potekom scenarija na
simulatorju, teoretične osnove za posamezna opravila, obratovalne pogoje in omejitve,
spremljanje kritičnih varnostnih funkcij, prepoznavanje in uvrstitev izrednega
dogodka v ustrezno stopnjo nevarnosti ter na naloge iz načrta zaščite in
reševanja organizacije.
37. člen
(preverjanje usposobljenosti – prva pridobitev dovoljenja za
strojnika opreme)
Prvo preverjanje usposobljenosti za pridobitev dovoljenja za
opravljanje del in nalog strojnika opreme obsega ustni del iz snovi, ki jo
morajo kandidati obvladati za opravljanje svojih del in nalog.
38. člen
(preverjanje usposobljenosti za podaljšanje dovoljenja)
(1) Preverjanje usposobljenosti za podaljšanje
dovoljenja za operaterja reaktorja obsega pisni del, preverjanje
usposobljenosti na simulatorju in ustni del, ki se delno opravlja na
simulatorju. Vprašanja v ustnem delu se nanašajo na podrobnosti ukrepanja med
potekom scenarija na simulatorju, vsebujejo pa lahko tudi vprašanja, ki se
nanašajo na teoretične osnove za posamezna opravila in obratovanje reaktorja.
(2) Preverjanje usposobljenosti za podaljšanje
dovoljenja za glavnega operaterja obsega pisni del, preverjanje usposobljenosti
na simulatorju za ustrezno delovno mesto in ustni del, ki se delno opravlja na
simulatorju. Vprašanja v ustnem delu se nanašajo na podrobnosti ukrepanja med
potekom scenarija na simulatorju, teoretične osnove za posamezna opravila,
sevalno in jedrsko varnost, obratovalne pogoje in omejitve ter načrt zaščite in
reševanja organizacije.
(3) Preverjanje usposobljenosti za podaljšanje
dovoljenja za opravljanje del inženirja izmene obsega pisni del, preverjanje na
simulatorju in ustni del, ki se delno opravlja na simulatorju. Vprašanja v
ustnem delu se nanašajo na podrobnosti ukrepanja inženirja izmene med potekom
scenarija na simulatorju, teoretične osnove za posamezna opravila, obratovalne
pogoje in omejitve, prepoznavanje in uvrstitev izrednega dogodka v stopnjo
nevarnosti ter na načrt zaščite in reševanja organizacije.
(4) Obnovitveno preverjanje usposobljenosti dovoljenja
za opravljanje del in nalog strojnika opreme obsega pisni del iz snovi, ki jo
morajo kandidati obvladati za opravljanje svojih del in nalog.
39. člen
(dodatni programi strokovnega usposabljanja in preverjanje
strokovne usposobljenosti)
Za opravljanje del in nalog na
naslednjih delovnih mestih v jedrski elektrarni se zahtevajo poleg vsebin strokovnega
usposabljanja in preverjanja usposobljenosti za prvo pridobitev in podaljšanje
dovoljenj po tem pravilniku tudi vsebine iz programa usposabljanja in preizkusa
znanja za spodaj navedena dela in naloge iz priloge pravilnika, ki ureja
strokovno usposabljanje in preizkuse znanja za upravljavce energetskih naprav:


Delovno mesto v jedrski elektrarni

Delovna mesta iz pravilnika, ki ureja strokovno
  usposabljanje in preizkuse znanja za upravljavce energetskih naprav 


tehnični direktor

tehnični vodja energetskega objekta


vodja proizvodnje
vodja obratovanja

vodja obratovanja energetskega objekta


operater reaktorja
operater ostalih sistemov
dodatni operater ostalih sistemov

-       
  stikalničar v elektroenergetskem sistemu
-       
  upravljavec parne turbine nad 500 kW
-       
  upravljavec kotla nad 500 kW
-       
  upravljavec batnih motorjev nad 300 kW
-       
  upravljavec kompresorskih in hladilnih naprav nad 300 kW
-       
  upravljavec črpalnih naprav nad 300 kW
-       
  upravljavec klimatizacije in prezračevanja nad 300 kW
-       
  upravljavec plinskih naprav


strojniki opreme 

-       
  upravljavec kotla nad 500 kW
-       
  upravljavec kompresorskih in hladilnih naprav nad 300 kW
-       
  upravljavec črpalnih naprav nad 300 kW
-       
  upravljavec klimatizacije in prezračevanja nad 300 kW
-       
  upravljavec plinskih naprav
-       
  upravljavec batnih motorjev nad 300 kW


IV. 2 Raziskovalni reaktor
40. člen
(dela in naloge)
Dela in naloge upravljanja tehnološkega procesa v
raziskovalnem reaktorju in nadzora nad tem opravljajo delavci na naslednjih
delovnih mestih:
1.     
vodja raziskovalnega reaktorja,
2.     
vodja izmene,
3.     
operater raziskovalnega reaktorja.
41. člen
(vodja raziskovalnega reaktorja)
Dela in naloge vodje raziskovalnega reaktorja sme opravljati
delavec s končanim najmanj študijskim programom druge stopnje v skladu z
zakonom, ki ureja visoko šolstvo, tehnične ali naravoslovne smeri ter najmanj
pet let delovnih izkušenj na področju reaktorske fizike ali jedrske tehnike in
s končanim programom strokovnega usposabljanja.
42. člen
(vodja izmene raziskovalnega reaktorja)
Dela in naloge vodje izmene raziskovalnega reaktorja sme
opravljati delavec s končano najmanj štiriletno srednjo šolo tehnične ali
naravoslovne smeri, če ima veljavno dovoljenje za opravljanje del in nalog
operaterja raziskovalnega reaktorja, s končanim programom strokovnega
usposabljanja in najmanj tremi leti delovnih izkušenj z deli in nalogami
operaterja raziskovalnega reaktorja.
43. člen
(operater raziskovalnega reaktorja)
Dela in naloge operaterja raziskovalnega reaktorja sme
opravljati delavec s končano najmanj štiriletno srednjo šolo tehnične ali
naravoslovne smeri, če ima veljavno dovoljenje za opravljanje del in nalog
operaterja raziskovalnega reaktorja, s končanim programom strokovnega
usposabljanja in če ima najmanj eno leto delovnih izkušenj z deli, povezanimi z
obratovanjem in vzdrževanjem reaktorja.
44. člen
(program usposabljanja)
Program strokovnega usposabljanja obsega najmanj:
-       
osnove jedrske fizike,
-       
osnove reaktorske fizike,
-       
osnove prenosa toplote,
-       
sevalno in jedrsko varnost,
-       
vedenje in ravnanje, ki spodbujata močno varnostno kulturo,
-       
obratovalne izkušnje iz lastnega in tujih jedrskih objektov istega tipa,
-       
poznavanje varnostno pomembne dokumentacije in postopkov raziskovalnega
reaktorja za normalno, nenormalno in obratovanje v primeru nesreč,
-       
obratovalne pogoje in omejitve,
-       
opremo in postopke za izvedbo eksperimentov,
-       
načrt ukrepov ob izrednem dogodku.
45. člen
(pridobitev ali podaljšanje dovoljenja)
(1) Preverjanje znanja in usposobljenosti za pridobitev
ali podaljšanje dovoljenja za vodjo izmene oziroma operaterja raziskovalnega
reaktorja obsega zagon reaktorja in spremembe moči, pisni izpit ter ustno
preverjanje kompetenc, zlasti še znanja o jedrski in sevalni varnosti,
delovanju vse opreme in sistemov v raziskovalnem reaktorju ter poznavanje
eksperimentalnih naprav ali ravnanje z njimi in ukrepanje ob izrednih dogodkih.
(2) Za ocenitev znanja in usposobljenosti za obratovanje
reaktorja komisija določi tri člane ocenjevalce, od katerih ima vsaj eden več
kot triletne izkušnje pri delu z raziskovalnim reaktorjem.
IV. 3 Skladišče ali odlagališče radioaktivnih odpadkov
46. člen
(dela in naloge)
(1) Zadolženi za dela in naloge upravljanja in nadzora
pri predelavi, skladiščenju ali odlaganju radioaktivnih odpadkov v skladišču
ali odlagališču radioaktivnih odpadkov (v nadaljnjem besedilu: skladišče ali
odlagališče), ki je samostojen jedrski objekt, so:
1.     
vodja skladišča ali odlagališča,
2.     
tehnolog predelave radioaktivnih odpadkov,
3.     
operater opreme v skladišču ali odlagališču.
(2) Glede na zahtevnost objekta in obseg del lahko dela
in naloge iz prejšnjega odstavka opravlja ena ali več oseb, ki izpolnjujejo
pogoje iz 47., 48. in 49. člena tega pravilnika.
47. člen
(vodja skladišča ali odlagališča)
Dela in naloge vodje skladišča
ali odlagališča sme opravljati delavec z izobrazbo tehnične ali naravoslovne
smeri ter s končanim programom strokovnega usposabljanja iz prvega odstavka
50. člena tega pravilnika in naslednjim številom let delovnih izkušenj na
področju ravnanja z radioaktivnimi odpadki:


Vrsta končane izobrazbe

Potrebne delovne izkušnje


študijski program druge stopnje
  v skladu z zakonom, ki ureja visoko šolstvo 

4 leta


študijski program prve stopnje v
  skladu z zakonom, ki ureja visoko šolstvo 

8 let


48. člen
(tehnolog predelave radioaktivnih odpadkov v skladišču ali
odlagališču)
Dela in naloge tehnologa predelave radioaktivnih odpadkov v
skladišču ali odlagališču sme opravljati delavec z najmanj štiriletno srednjo
šolo tehnične ali naravoslovne smeri, znanji in veščinami za predelavo
radioaktivnih odpadkov ter končanim programom strokovnega usposabljanja iz
drugega odstavka 50. člena tega pravilnika.
49. člen
(operater opreme v skladišču ali odlagališču)
Dela in naloge operaterja opreme v skladišču ali odlagališču
sme opravljati delavec s končano najmanj štiriletno srednjo šolo tehnične ali
naravoslovne smeri, znanji in veščinami za ravnanje z opremo ter končanim
programom strokovnega usposabljanja iz tretjega odstavka 50. člena tega
pravilnika.
50. člen
(programi usposabljanja)
(1) Program strokovnega usposabljanja za vodjo skladišča
ali odlagališča obsega najmanj:
1.     
osnove radiokemije,
2.     
osnove jedrske fizike,
3.     
sevalno in jedrsko varnost,
4.     
projektne osnove skladišča ali odlagališča,
5.     
postopke za predelavo radioaktivnih odpadkov,
6.     
monitoring in instrumentacijo za nadzor ionizirajočih sevanj,
7.     
predpise in postopke sevalne in jedrske varnosti,
8.     
obratovalne pogoje in omejitve objekta,
9.     
načrt fizičnega varovanja skladišča ali odlagališča ter načrt zaščite in
reševanja organizacije,
10.  
usposabljanje ob delu iz praktičnih vsebin skladišča ali odlagališča.
(2) Program strokovnega usposabljanja za tehnologa
predelave radioaktivnih odpadkov v skladišču ali odlagališču obsega najmanj:
1.     
osnove radiokemije,
2.     
osnove jedrske fizike,
3.     
poznavanje virov radioaktivnih odpadkov,
4.     
karakterizacijo in razvrščanje radioaktivnih odpadkov,
5.     
tehnologijo, opremo in metode predelave radioaktivnih odpadkov,
6.     
sevalno in jedrsko varnost,
7.     
monitoring in instrumentacijo za nadzor ionizirajočih sevanj,
8.     
usposabljanje ob delu iz praktičnih vsebin predelave radioaktivnih
odpadkov.
(3) Program strokovnega usposabljanja za operaterja
opreme v skladišču ali odlagališču obsega najmanj:
1.     
poznavanje opreme skladišča ali odlagališča,
2.     
poznavanje analize možnih nesreč z opremo in varnostnih omejitev, ki
izhajajo iz analize,
3.     
navodila za delo z opremo in ukrepanje ob izrednem dogodku,
4.     
osnove sevalne in jedrske varnosti,
5.     
usposabljanje ob delu iz praktičnih vsebin dela z opremo v skladišču ali
odlagališču.
51. člen
(preverjanje znanja)
Preverjanje znanja in usposobljenosti za pridobitev ali
podaljšanje dovoljenja za vodjo skladišča ali odlagališča radioaktivnih
odpadkov je ustno ter obsega preverjanje znanja iz programov strokovnega
usposabljanja in obhod skladišča ali odlagališča. Komisija določi tri člane
ocenjevalce, ki opravijo preverjanje znanja in strokovne usposobljenosti.
V. PREHODNE IN KONČNE DOLOČBE
52. člen
(priznavanje izdanih dovoljenj)
(1) Delavcem, ki upravljajo tehnološki proces ali
opravljajo dela, pomembna za varnost, in imajo veljavno dovoljenje, izdano v
skladu s Pravilnikom o zagotavljanju usposobljenosti delavcev v sevalnih in jedrskih
objektih (Uradni list RS, št. 32/11 in 76/17 – ZVISJV-1), se priznata
usposobljenost in veljavno dovoljenje tudi po tem pravilniku.
(2) Delavcem Nuklearne elektrarne Krško, ki opravljajo
dela in naloge iz 39. člena tega pravilnika in imajo veljavno potrdilo,
izdano v skladu s Pravilnikom o strokovnem usposabljanju in preizkusu znanja za
upravljalca energetskih naprav (Uradni list RS, št. 92/15) se priznata
strokovna usposobljenost in opravljen preizkus znanja tudi po tem pravilniku.
53. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o zagotavljanju usposobljenosti delavcev v sevalnih in jedrskih objektih
(Uradni list RS, št. 32/11 in 76/17 – ZVISJV-1).
54. člen
(začetek veljavnost)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-5/2019
Ljubljana, dne 30. oktobra 2020
EVA 2020-2550-0012
Mag. Andrej Vizjak
minister
za okolje in prostor
Soglašam!
Tomaž Gantar
minister
za zdravje