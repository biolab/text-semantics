I. PREDMET IN OBSEG KONCESIJ
1. člen
(1) Ta uredba je koncesijski
akt, na podlagi katerega Vlada Republike Slovenije podeli koncesijo za odvzem
termalne vode iz vodnega vira Ce-2/95 (v nadaljnjem besedilu: vodni vir) z
naslednjimi parametri:


Vodni vir

Kraj

Občina

k.o.

Y / X / Z

Letna
količina
(m3/leto)

Q (l/s) ∗


Ce-2/95

Cerkno

Cerkno
Gorenja vas-Poljane
Železniki

Cerkno

5 422 170
5 109 758
417 m.n.m.

570.000

30,0


*Q = največji
odvzem v litrih na sekundo.
(2) Vodno telo podzemne vode, iz katerega se na podlagi koncesije
po tej uredbi lahko odvzema termalna voda, je vodno telo podzemne vode z
začetno globino 542 m in končno globino preko 2004 m ter z območjem na površini
zemlje iz priloge 1, ki je sestavni del te uredbe (v nadaljnjem besedilu:
območje koncesije).
II. POGOJI ZA PRIDOBITEV IN IZVAJANJE KONCESIJE
2. člen
(1) Koncesija iz prejšnjega člena se podeli imetniku pravice
za raziskovanje podzemnih voda na območju koncesije.
(2) Imetnik pravice za raziskovanje podzemnih voda iz prejšnjega
odstavka pridobi koncesijo za odvzem termalne vode za potrebe kopališča in
ogrevanje prostorov, namenjenih turistični dejavnosti, če:
-       
je tehnično usposobljen in opremljen za rabo termalne vode za ogrevanje
kopališč in prostorov, namenjenih turistični dejavnosti,
-       
zagotovi, da instalirani pretok vode skozi naprave za rabo termalne vode
ne presega največjega odvzema, določene v tabeli iz prejšnjega člena, in
-       
zagotovi tak režim odvzema termalne vode, da povprečna letna vrednost
pretoka odvzete termalne vode ne presega 18 l/s, letna količina odvzete
termalne vode pa ni večja od letne količine, določene v tabeli iz prejšnjega
člena.
(3) Če imetnik pravice za raziskovanje podzemnih voda na
območju koncesije podzemne vode ne namerava izkoriščati ali če ne podpiše
koncesijske pogodbe v roku iz odločbe o izboru koncesionarja, se koncesija za
odvzem termalne vode iz vodnega vira podeli na podlagi javnega razpisa.
3. člen
(1) Koncesija za odvzem podzemne vode iz vodnega vira se
podeli za potrebe kopališča in ogrevanje prostorov, namenjenih turistični
dejavnosti, za 30 let.
(2) Začetek izvajanja koncesije se šteje na dan podpisa koncesijske
pogodbe.
(3) Oseba, ki je pridobila koncesijo (v nadaljnjem besedilu: koncesionar),
mora poleg predpisanih pogojev zagotoviti tudi:
-       
zavarovanje zemljišč, objektov, naprav in drugih dobrin pred škodljivimi
posledicami rabe podzemne vode,
-       
zavarovanje opreme, naprav in objektov za odvzem termalne vode,
-       
neprekinjeno merjenje količine in temperature odvzete termalne vode,
-       
spremljanje kakovosti vode v vodnem telesu podzemne vode,
-       
ohranjanje količin in kakovosti ter naravne vloge vodnega vira,
-       
ohranjanje biološke raznovrstnosti in varstva habitatov ter biološkega
ravnotežja, če je to ogroženo zaradi izpusta termalne vode v okolje,
-       
vzpostavitev novega oziroma nadomestitev prejšnjega stanja po prenehanju
koncesije.
(4) Ukrepi in pogoji iz prejšnjega odstavka se podrobneje določijo
v koncesijski pogodbi.
4. člen
(1) Koncesionar mora izvajati monitoring odvzema termalne vode.
(2) Monitoring odvzema termalne vode obsega meritve obnavljanja
vodnega vira, hidravličnih značilnosti vodnjaka ter temperature in kemijske
sestave odvzete termalne vode in mora izpolnjevati zahteve iz priloge 2, ki je
sestavni del te uredbe.
(3) Monitoring odvzema termalne vode se izvaja po letnem
programu monitoringa, ki ga za vsako triletno obdobje pripravi koncesionar,
potrdi pa ministrstvo, pristojno za okolje.
(4) Koncesionar mora vsako leto podati koncedentu poročilo o
rezultatih monitoringa.
(5) Koncesionar mora posredovati ministrstvu, pristojnemu za
okolje, v potrditev program monitoringa odvzema termalne vode najkasneje do 1.
julija zadnjega leta pred začetkom novega triletnega obdobja.
(6) Rok za oddajo programa monitoringa odvzema termalne vode
za prvo triletno obdobje v potrditev koncedentu se določi v koncesijski
pogodbi.
III. PLAČILO ZA KONCESIJO
5. člen
(1) Koncesionar mora plačati za koncesijo za vsako leto odvzema
termalne vode posebej ves čas trajanja koncesije.
(2) Višina plačila za koncesijo je sorazmerna količini odvzete
termalne vode in količini toplote, ki bi jo odvzeta termalna voda oddala, če bi
se vsa toplota odvajala v okolje s stalno temperaturo 285 K.
(3) Koncesionar krije tudi vse stroške povzročitelja
obremenitve okolja v skladu z zakonom in nadomestne stroške ureditve prostora,
ki nastanejo zaradi odvzema ali rabe termalne vode.
6. člen
(1) Prihodki od plačila za koncesijo so vir proračuna Republike
Slovenije in proračuna občin, na območju katerih je območje na površini zemlje
iz priloge 1 te uredbe.
(2) Plačilo za koncesijo se med državo in občinami Cerkno,
Gorenja vas – Poljane in Železniki razdeli v razmerju 50: 50.
(3) Razdelitev plačila za koncesijo med državo in občino iz
prejšnjega odstavka je določena na podlagi podatkov o razvitosti infrastrukture
lokalnih gospodarskih javnih služb varstva okolja v teh občinah v skladu s
predpisom, ki ureja merila za določanje razvitosti infrastrukture in
obremenjenosti okolja zaradi ugotavljanja deleža plačila občini za koncesijo na
naravni dobrini.
(4) Del plačila za koncesijo iz drugega odstavka tega člena,
ki je namenjen občinam, se razdeli med občinami skladno s pripadajočim deležem
območja na površini zemlje iz priloge 1 te uredbe.
7. člen
(1) Plačilo za koncesijo se določi za vsako koledarsko leto
posebej na podlagi letne količine toplote, ki jo da odvzeta termalna voda.
(2) Letna toplota odvzete termalne vode je letna toplota odvzete
termalne vode, določena na način iz drugega odstavka 5. člena te uredbe in
izračunana na podlagi meritev količin in temperature odvzete termalne vode v
okviru monitoringa odvzema termalne vode ter izražena v kJ.
(3) Višina plačila za koncesijo je za enoto toplote odvzete
termalne vode enaka 3% povprečne prodajne vrednosti toplote, ki nastane z
zgorevanjem ekstra lahkega kurilnega olja in se jo izračuna iz letne povprečne
prodajne cene ekstra lahkega kurilnega olja, namenjenega za ogrevanje, v letu,
ki je dve leti pred obračunskim letom plačila za koncesijo.
8. člen
Povprečno prodajno vrednost toplote, ki nastane z zgorevanjem
ekstra lahkega kurilnega olja, določi minister, pristojen za okolje, do 31.
decembra za naslednje leto s sklepom, ki se objavi v Uradnem listu Republike Slovenije.
9. člen
Koncesionar mora Agenciji Republike Slovenije za okolje (v
nadaljnjem besedilu: agencija) do 31. januarja tekočega leta posredovati vse
podatke, potrebne za izračun višine plačila za koncesijo za preteklo leto.
10. člen
Koncesionar, ki je med letom prenehal izvajati dejavnost, zaradi
katere je dolžan plačevati koncesijo po tej uredbi, mora posredovati podatke,
potrebne za izračun, v tridesetih dneh po prenehanju odvzema termalne vode.
11. člen
Koncesionar mora dokumentacijo, s katero dokazuje resničnost
in pravilnost podatkov, posredovanih za izračun plačila za koncesijo, hraniti
še najmanj pet let od dneva, ko mu je agencija izstavila račun za plačilo za
koncesijo.
12. člen
(1) Koncesionar plačuje za koncesijo med letom v obliki dveh
akontacij in poračuna plačil za koncesijo na račun, določen v skladu s
predpisom, ki ureja podračune in način plačevanja obveznih dajatev in drugih
javnofinančnih prihodkov.
(2) Plačilo prve akontacije v letu zapade v plačilo zadnji delovni
dan v juniju, druge akontacije v letu pa zadnji delovni dan v decembru.
(3) Morebitna razlika med z akontacijo vplačanim zneskom
plačila za koncesijo in višino plačila za koncesijo se mora plačati na račun iz
prvega odstavka tega člena ali vrniti koncesionarju v 60 dneh potem, ko je
agencija koncesionarju izstavila poračun plačil za koncesijo.
(4) Za nepravočasno plačane zneske plačila za koncesijo mora
koncesionar plačati zakonite zamudne obresti.
13. člen
Znesek akontacije znaša polovico zadnjega plačila za
koncesijo, povečanega ali zmanjšanega sorazmerno odstotku spremembe povprečne
prodajne vrednosti toplote iz ekstra lahkega kurilnega olja, namenjenega za ogrevanje.
14. člen
Če agencija ugotovi, da koncesionar ni posredoval podatkov,
potrebnih za izračun višine plačila za koncesijo v predpisanem roku, agencija
uporabi za določitev višine plačila za koncesijo podatke o rabi podzemne vode
iz svojih evidenc o rabi vode.
IV. NADZOR
15. člen
Izvajanje te uredbe nadzirajo inšpektorji, pristojni za vode.
V. PREHODNE IN KONČNA DOLOČBA
16. člen
Ne glede na rok podpisa koncesijske pogodbe mora oseba, ki je
pridobila pravico za raziskovanje podzemnih voda, začeti s plačevanjem za
koncesijo od 1. januarja 2005 dalje pod pogoji in na način iz te uredbe.
17. člen
(1) Višino akontacije plačila za koncesijo v letu 2005 določi
agencija na podlagi podatkov o količini in toploti odvzete termalne vode in
prodajne vrednosti toplote, ki nastane z zgorevanjem fosilnih tekočih goriv za
ogrevanje, za leto 2003.
(2) Podatke o količini in toploti odvzete termalne vode v
letu 2003 mora oseba iz prejšnjega člena posredovati agenciji najkasneje do 31.
marca 2005.
(3) Če agenciji podatki iz prejšnjega odstavka niso posredovani,
se za višino akontacije plačila za koncesijo v letu 2005 uporabijo podatki
ministrstva, pristojnega za okolje, o količini in toploti odvzete termalne
vode.
18. člen
Ta uredba začne veljati naslednji dan po objavi v Uradnem
listu Republike Slovenije.
Št. 352-17/2004-1
Ljubljana, dne 11. novembra 2004.
EVA 2004–2511-0310
Vlada Republike Slovenije
mag. Anton Rop l. r.
Predsednik

Priloga
1: Območje koncesije
Priloga
2: Program monitoringa