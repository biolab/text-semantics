Predmet pravilnika
1. člen
Ta pravilnik določa:
-      
vrste zemljiškega pisma,
-      
postopek vknjižbe zemljiškega dolga,
-      
postopek izdaje zemljiškega pisma,
-      
vsebino zemljiškega pisma,
-      
obliko zemljiškega pisma,
-      
način vodenja evidence izdanih zemljiških pisem
in
-      
razveljavitev zemljiškega pisma zaradi izbrisa
zemljiškega dolga.
Vrsti zemljiškega pisma
2. člen
Glede na ustanovitelja zemljiškega dolga (v
nadaljnjem besedilu: ustanovitelj) ureja ta pravilnik:
-      
zemljiško pismo, izstavljeno lastniku
nepremičnine, in
-      
zemljiško pismo, izstavljeno hipotekarnemu
upniku zaradi spremembe hipoteke v zemljiški dolg.
Predlog za vknjižbo zemljiškega dolga
3. člen
(1) Šteje se, da predlog za vknjižbo
zemljiškega dolga v zemljiško knjigo vsebuje tudi predlog zemljiškoknjižnemu
sodišču za izstavitev zemljiškega pisma.
(2) Predlogu za vknjižbo zemljiškega dolga
mora biti priložen odpravek notarskega zapisa o enostranskem pravnem poslu o
ustanovitvi zemljiškega dolga, sestavljen za vpis v zemljiško knjigo.
(3) Če je ustanovitelj hipotekarni upnik,
mora biti predlogu za vknjižbo zemljiškega dolga priložen odpravek notarskega
zapisa o enostranskem pravnem poslu o spremembi hipoteke v zemljiški dolg,
sestavljen za vpis v zemljiško knjigo ter listina o soglasju, na kateri je
lastnikov podpis overjen. Soglasje je lahko vsebovano tudi v pravnem poslu o
spremembi hipoteke v zemljiški dolg.
Vknjižba zemljiškega dolga
4. člen
Pri vpisu pridobitve zemljiškega dolga se
ne vpišejo podatki o imetniku.
Izstavitev zemljiškega pisma
5. člen
(1) Zemljiško pismo izstavi tisto
zemljiškoknjižno sodišče, ki je odločilo o dovolitvi vknjižbe zemljiškega
dolga.
(2) Zemljiškoknjižno sodišče izstavi
zemljiško pismo po izvedbi vpisa zemljiškega dolga v zemljiško knjigo na
podlagi pravnomočnega sklepa o dovolitvi vknjižbe zemljiškega dolga.
Izročitev zemljiškega pisma
ustanovitelju
6. člen
(1) S sklepom o dovolitvi vknjižbe zemljiškega dolga sodišče, ki je izdalo sklep o dovolitvi vpisa, tudi pozove ustanovitelja, da po pravnomočnosti
sklepa v prostorih sodišča prevzame zemljiško pismo.
(2) S sklepom o dovolitvi vknjižbe skupnega zemljiškega dolga sodišče, ki je
izdalo sklep o dovolitvi vpisa, tudi pozove ustanovitelja, da po pravnomočnosti
sklepa v prostorih sodišča, kjer leži glavna nepremičnina, prevzame zemljiško
pismo.
(3) Če je ustanovitelj fizična oseba, lahko zemljiško pismo prevzame osebno ali
prek pooblaščenca, ki se izkaže s pisnim pooblastilom, na katerem je podpis
ustanovitelja overjen.
(4) Če je ustanovitelj pravna oseba, lahko zemljiško pismo prevzame njen zakoniti zastopnik ali
pooblaščenec, ki se izkaže s pooblastilom, na katerem je podpis zakonitega
zastopnika ustanovitelja overjen.
(5) Prevzemnik zemljiškega pisma se mora
sodišču izkazati z osebnim dokumentom, ki
je namenjen izkazovanju njegove istovetnosti (na primer osebna izkaznica oziroma potni list).
Vsebina zemljiškega pisma
7. člen
(1) Sprednja stran zemljiškega pisma mora
obsegati:
1.    
označbo, da gre za zemljiško pismo,
2.    
podatke o prvem imetniku zemljiškega pisma
(ustanovitelju zemljiškega dolga) in navedbo, da se zemljiško pismo prenaša po
odredbi vsakokratnega zakonitega imetnika,
3.    
ID izvedene pravice − vknjižen zemljiški dolg,
4.    
denarni znesek zemljiškega pisma, valuto, v
kateri je denarni znesek izražen, in če je višina denarnega zneska določena z
valutno klavzulo tudi opis vsebine valutne klavzule,
5.    
navedbo, da ima zakoniti imetnik zemljiškega
pisma pravico zahtevati od vsakokratnega lastnika nepremičnine poplačilo
denarnega zneska, na katerega se glasi zemljiško pismo, iz vrednosti tako
obremenjene nepremičnine,
6.    
navedbo, da je zemljiško pismo izvršilni naslov
za poplačilo denarnega zneska, na katerega se glasi,
7.    
številko zemljiškega pisma, ki je enaka
zaporedni številki vpisa zemljiškega pisma v evidenco iz 10. člena tega
pravilnika,
8.    
označbo zemljiškoknjižnega sodišča, ki ga
izstavlja, ter datum in opravilno številko sklepa o dovolitvi vknjižbe
zemljiškega dolga,
9.    
datum izstavitve zemljiškega pisma,
10. 
pečat zemljiškoknjižnega sodišča in podpis
zemljiškoknjižnega sodniškega pomočnika.
(2) Kot prvi imetnik zemljiškega pisma se
navede ustanovitelj zemljiškega dolga.
(3) Na zadnji strani zemljiškega pisma je
prostor za indosamente.
Obrazec zemljiškega pisma
8. člen
Zemljiško pismo se izstavi na obrazcu
zemljiškega pisma, ki je priloga tega pravilnika in je objavljen skupaj z njim.
Tisk obrazcev
9. člen
(1) Obrazec iz prejšnjega člena v izmeri
210 x 297 mm je tiskan na posebnem papirju, z vgrajenimi varnostnimi in
zaščitnimi elementi. Na obeh straneh obrazca je vodni znak grba Republike
Slovenije in obroba v barvah slovenske zastave.
(2) Obrazce zemljiških pisem za vsa
zemljiškoknjižna sodišča zagotovi vrhovno sodišče.
(3) (črtan).
(4) (črtan).
Evidenca
10. člen
(1) Zemljiškoknjižno sodišče vodi evidenco
o izstavljenih zemljiških pismih.
(2) V evidenco se vpiše:
1.    
zaporedna številka vpisa zemljiškega pisma v
evidenco,
2.    
datum in opravilna številka sklepa o dovolitvi
vknjižbe zemljiškega dolga, ki je podlaga za izstavitev zemljiškega pisma, ter
datum izstavitve zemljiškega pisma,
3.    
datum in opravilna številka sklepa o dovolitvi
vknjižbe izbrisa zemljiškega dolga, ki je podlaga za razveljavitev zemljiškega
pisma, in datum razveljavitve zemljiškega pisma.
(3) Zemljiškoknjižno sodišče vodi arhiv
zemljiških pisem, v katerega pod zaporedno številko iz 1. točke prejšnjega
odstavka vloži:
1.    
kopijo izstavljenega zemljiškega pisma,
2.    
potrdilo iz tretjega odstavka 11. člena tega
pravilnika in
3.    
razveljavljeno zemljiško pismo.
Razveljavitev zemljiškega pisma
11. člen
(1) Zemljiškoknjižno sodišče, ki je izdalo
zemljiško pismo, razveljavi zemljiško pismo na zahtevo njegovega zakonitega
imetnika.
(2) Predlog za razveljavitev zemljiškega
pisma mora biti vložen pisno. Priložen mu mora biti izvirnik zemljiškega pisma,
ki naj se razveljavi.
(3) Če je vlagatelj predloga za
razveljavitev zemljiškega pisma, zakoniti imetnik tega pisma, mu
zemljiškoknjižno sodišče izda potrdilo o vloženem predlogu za razveljavitev
zemljiškega pisma. Potrdilo mora vsebovati:
1.    
številko zemljiškega pisma,
2.    
identifikacijski znak izvedene pravice
(vknjižen zemljiški dolg), ki je zapisan v zemljiškem pismu,
3.    
podatke o vlagatelju predloga in potrditev, da
je vlagatelj predloga zakoniti imetnik zemljiškega pisma.
(4) Potrdilo iz prejšnjega odstavka mora
biti priloženo predlogu za izbris zemljiškega pisma ali predlogu za spremembo
zemljiškega dolga v hipoteko.
(5) Šteje se, da je zemljiško pismo
razveljavljeno, ko je izveden izbris zemljiškega dolga ali vpis spremembe
zemljiškega dolga v hipoteko v zemljiško knjigo.
(6) Zemljiškoknjižno sodišče po izvedenem
vpisu iz prejšnjega odstavka na zemljiško pismo odtisne pečat z napisom
»RAZVELJAVLJENO« s podatki o opravilni številki in datumu sklepa o dovolitvi
izbrisa zemljiškega dolga ali vpisa spremembe zemljiškega dolga v hipoteko.

Priloga: Obrazec zemljiškega pisma

Pravilnik o zemljiškem pismu (Uradni list RS,
št. 15/03)
vsebuje naslednjo končno določbo:
»Končna
določba
12. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o zemljiškem pismu (Uradni list RS, št. 16/12) vsebuje naslednjo prehodno in
končno določbo:
»PREHODNA DOLOČBA
9. člen
Do 1. septembra 2012 se uporabljajo obrazci
zemljiškega pisma, izdani po Pravilniku o zemljiškem pismu (Uradni list RS, št.
15/03).
KONČNA DOLOČBA
10. člen
Ta pravilnik začne veljati petnajsti dan po
objavi v Uradnem listu Republike Slovenije, določbi 4. in 8. člena tega
pravilnika pa se začneta uporabljati 1. septembra 2012.«.

Pravilnik o spremembi Pravilnika o zemljiškem
pismu (Uradni list RS, št. 45/12) vsebuje naslednjo končno določbo:
»Končna
določba
2. člen
Ta pravilnik
začne veljati petnajsti dan po objavi v Uradnem listu
Republike Slovenije.«.

Pravilnik o spremembah Pravilnika o spremembah
in dopolnitvah Pravilnika o zemljiškem pismu (Uradni list RS, št. 67/12) spreminja 9. člen Pravilnika o
spremembah in dopolnitvah Pravilnika o zemljiškem pismu (Uradni list RS, št.
16/12) tako, da se glasi:
»9. člen
Do 1. januarja 2013 se uporabljajo obrazci
zemljiškega pisma, izdani po Pravilniku o zemljiškem pismu (Uradni list RS, št.
15/03).«;
spreminja 10. člen Pravilnika o spremembah in
dopolnitvah Pravilnika o zemljiškem pismu (Uradni list RS, št. 16/12) tako, da
se glasi:
»10. člen
Ta pravilnik začne veljati petnajsti dan po
objavi v Uradnem listu Republike Slovenije, določbi 4. in 8. člena tega
pravilnika pa se začneta uporabljati 1. januarja 2013.«;
ter vsebuje naslednjo končno določbo:
»KONČNA DOLOČBA
3. člen
Ta pravilnik
začne veljati naslednji dan po objavi v Uradnem listu
Republike Slovenije.«.

Pravilnik o spremembah Pravilnika o zemljiškem
pismu (Uradni list RS, št. 99/12) vsebuje naslednjo prehodno in
končno določbo:
»Prehodna določba
3. člen
Do 1. januarja 2013 se uporabljajo obrazci
zemljiškega pisma, izdani po Pravilniku o zemljiškem pismu (Uradni list RS, št.
15/03).
Končna določba
4. člen
Ta pravilnik začne veljati naslednji dan po
objavi v Uradnem listu Republike Slovenije, določba 2. člena tega pravilnika pa
se začne uporabljati 1. januarja 2013.«.