1. člen
(vsebina)
Ta pravilnik določa:
-       
vrsto, moč lovskega orožja in minimalno moč izstrelkov, s katerimi je
dovoljeno loviti posamezne vrste divjadi in živali zavarovanih prosto živečih
živalskih vrst;
-       
način usmrtitve ranjene divjadi in živali zavarovanih prosto živečih
živalskih vrst ter divjadi pri izvajanju izrednega posega iz zakona, ki ureja
divjad in lovstvo;
-       
način zasledovanja ranjene divjadi in živali zavarovanih prosto živečih
živalskih vrst z lovskim psom in
-       
višino odškodnine na divjadi, ki je povzročena s protipravnim lovom.
2. člen
(vrsta lovskega orožja)
(1) Lovsko orožje je dolgocevno in kratkocevno strelno
orožje kategorij B1, B5, B6, C1, C2, C3 in D1 v skladu s predpisom, ki ureja
orožje.
(2) Ne glede na prejšnji odstavek je pri lovu dovoljena
tudi uporaba strelnega orožja kategorije B4, vendar le če nabojnika ni mogoče
napolniti z več kot dvema nabojema.
(3) Kratkocevno strelno orožje se uporablja kot
varnostno orožje pri iskanju ranjene divjadi in živali zavarovanih prosto
živečih živalskih vrst ter za usmrtilni strel.
3. člen
(lovsko strelivo)
(1) Lovsko strelivo so naboji z lovskimi kroglami in
naboji s šibrami.
(2) Lovske krogle so krogle s plaščkom, ki vsebujejo
jedro, svinčene krogle brez plaščka ter monolitne krogle, stružene iz enega
kosa bakra ali zlitin bakra in cinka. Po načinu delovanja se lovske krogle
razvrščajo na ekspanzijske lovske krogle, katerih prednji del se nadzirano
preoblikuje ali drobi, in nerazširne lovske krogle z ravnim vrhom, ki pri
prodiranju povzročajo ustrezne poškodbe tkiva.
(3) Za lov kune belice, kune zlatice, lisice, pižmovke,
nutrije, šoje, srake in sive vrane ter za usmrtilni strel so dovoljene tudi
nerazširne svinčene, oplaščene ali monolitne krogle s koničastimi ali
zaobljenimi vrhovi, ki se ne preoblikujejo in se ne drobijo, ter popolnoma
drobljive krogle, ki ob zadetku razpadejo.
(4) Minimalne lastnosti lovskih krogel za lovsko orožje
z risano cevjo za lov na posamezne vrste divjadi ali živali zavarovane prosto
živeče živalske vrste so določene v prilogi 1, ki je sestavni del tega
pravilnika.
4. člen
(lov posameznih vrst divjadi in živali zavarovanih prosto
živečih živalskih vrst)
(1) Za lov divjadi se uporablja lovsko orožje in
strelivo v skladu z 2. in 3. členom tega pravilnika.
(2) Ne glede na prejšnji odstavek se za lov uporablja
tudi naslednje lovsko orožje:
-       
z risano cevjo in naboje z lovskimi kroglami, katerih minimalne
lastnosti so določene v prilogi 1 tega pravilnika, za lov divjadi in živali
zavarovanih prosto živečih živalskih vrst iz priloge 1 tega pravilnika;
-       
z naboji s šibrami za lov jazbeca, lisice, šakala, kune belice, kune
zlatice, rakunastega psa, pižmovke, nutrije, male poljske divjadi, šoje, srake
in sive vrane ter zavarovanih vrst ptic, ki jih je dovoljeno streljati v skladu
z dovoljenjem ministra, pristojnega za varstvo narave;
-       
z gladko cevjo in naboje s kroglo za gladko cev za lov divjega prašiča.
5. člen
(usmrtitev ranjene divjadi ali živali zavarovane prosto
živeče živalske vrste)
(1) Za usmrtitev ranjene divjadi ali živali zavarovane
prosto živeče živalske vrste se uporablja lovsko orožje in strelivo v skladu z
2. in 3. členom tega pravilnika.
(2) Ne glede na prejšnji odstavek se lahko:
-       
za zasledovanje in usmrtitev ranjene nevarne divjadi ali nevarne živali
zavarovane prosto živeče živalske vrste uporabi tudi lovsko orožje z gladko
cevjo in naboji s kroglami za gladko cev ter naboji s šibrami debeline najmanj
7,65 mm;
-       
pri izvedbi izrednega posega v skladu z zakonom, ki ureja divjad in
lovstvo, ob taki poškodbi ali utemeljenem sumu na bolezen, zaradi katere divjad
ni sposobna preživeti v naravnem okolju, za usmrtitev divjadi uporabi nož,
vendar mora biti ta uporabljen tako, da divjadi povzroči trenutno smrt.
6. člen
(način zasledovanja ranjene divjadi in velikih zveri)
(1) Lovec obvesti upravljavca lovišča o vsakem oddanem
strelu z lovskim orožjem na parkljasto divjad ali veliko zver, ki ni padla na
mestu ali v njegovem vidnem polju. Upravljavec lovišča, skupaj z lovcem,
poskrbi, da se opravi pravilen in temeljit kontrolni pregled nastrela, pri
čemer se uporabi izšolanega in preizkušenega psa krvoslednika v skladu s
predpisi, ki urejajo področje kinologije.
(2) Lovec obvesti upravljavca lovišča o vsakem oddanem
strelu z lovskim orožjem z risano cevjo na divjad, ki ni divjad iz prejšnjega
odstavka, ki ni padla na mestu ali v njegovem vidnem polju. Če se upravljavec
lovišča, skupaj z lovcem, odloči za kontrolni pregled nastrela, mora pri tem
uporabiti izšolanega in preizkušenega psa v skladu s predpisi, ki urejajo
področje kinologije.
(3) Za iskanje ranjenih velikih zveri se uporablja le
tiste pse, pri katerih so poleg dela po krvnem sledu preverjene tudi njihove
vedenjske lastnosti na sledu velikih zveri v skladu s predpisi, ki urejajo
področje kinologije.
(4) Če lovska organizacija nima lastnih psov in
vodnikov, usposobljenih za delo po krvnem sledu, mora za iskanje ranjene
divjadi in velikih zveri najeti vodnike s preizkušenimi psi v delu po krvnem
sledu.
(5) Vodniki iz prejšnjega odstavka zasledujejo ranjeno
divjad in velike zveri tudi preko meja matičnega lovišča. Vodnik v tem primeru
v sodelovanju z upravljavcem lovišča pred prestopom lovske meje obvesti vodstvo
lovišča, v katerega namerava vstopiti. Če to iz objektivnih razlogov ni
izvedljivo, mora o tem vodstvo vstopnega lovišča obvestiti takoj, ko je to
mogoče. Upravljavec lovišča, kamor je ranjena divjad ali velika zver vstopila,
mora dovoliti iskanje in nuditi potrebno pomoč vodnikom s preizkušenimi psi v
delu po krvnem sledu.
(6) Upravljavec lovišča, kjer je bila divjad ali velika
zver prvotno streljana, po uspešnem iskanju ranjene divjadi ali velike zveri
postane lastnik celotne uplenjene divjadi ali velike zveri v skladu z zakonom,
ki ureja divjad in lovstvo, oziroma zakonom, ki ureja ohranjanje narave.
(7) Upravljavec lovišča o iskanjih ranjene divjadi in
velikih zveri letno obvešča inšpektorat, pristojen za lovstvo, na obrazcu Letni
načrt lovišča oziroma lovišča s posebnim namenom iz predpisa, ki ureja načrte
za upravljanje z divjadjo.
7. člen
(višina odškodnine na divjadi)
(1) Za škodo na divjadi, ki je povzročena s protipravnim
lovom, je upravljavec lovišča upravičen do odškodnine po ceniku iz priloge 2,
ki je sestavni del tega pravilnika (v nadaljnjem besedilu: cenik).
(2) Višina odškodnine iz prejšnjega odstavka se določi
po ceniku iz priloge 2 tega pravilnika ne glede na spol, starost in stanje
posameznega osebka divjadi.
(3) Jajca pernate divjadi (poljske jerebice, fazana,
race mlakarice, šoje, srake in sive vrane) se zaračunavajo po polovični višini
odškodnine, določene v prilogi 2 tega pravilnika za ustrezno vrsto divjadi.
(4) Odpadlo rogovje osebkov moškega spola, starejših od
dveh let, vrst divjadi srna, navadni jelen in damjak, se zaračuna v višini ene
desetine višine odškodnine, določene v prilogi 2 tega pravilnika za ustrezno
vrsto divjadi.
(5) Cenik se uporablja tudi za določanje višine
odškodnine za osebke divjadi, njihove dele oziroma trofeje, za katere je bilo
uplenitelju oziroma imetniku s pravnomočno sodbo pristojnega sodišča dokazano,
da divjad ni bila zakonito uplenjena.
8. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vrstah in moči lovskega orožja, načinu zasledovanja ranjene ali obstreljene
živali ter višini škode na divjadi, ki je povzročena s protipravnim lovom
(Uradni list RS, št. 73/05).
9. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-514/2014
Ljubljana, dne 12. julija 2016
EVA 2014-2330-0225
Mag. Dejan Židan l.r.
minister
za kmetijstvo, gozdarstvo in prehrano

Priloga 1: Vrsta
divjadi ali živali zavarovane prosto živeče živalske vrste, za katere se za lov
uporablja lovsko orožje z risano cevjo in naboji s kroglami
Priloga 2: Višina
odškodnine na divjadi, ki je povzročena s protipravnim lovom