1. Epidemija nalezljive bolezni
COVID-19 na območju Republike Slovenije in prepoved javnega prevoza potnikov na
ozemlju Republike Slovenije
Vlada Republike Slovenije je z Odlokom o razglasitvi
epidemije nalezljive bolezni COVID-19 na območju Republike Slovenije (Uradni
list RS, št. 146/20) dne 19. 10. 2020 za 30 dni razglasila epidemijo nalezljive
bolezni COVID-19 na območju Republike Slovenije. Dne 13. 11. 2020 pa je Vlada
Republike Slovenije izdala Odlok o začasni prepovedi, omejitvah in načinu
izvajanja prevoza potnikov na ozemlju Republike Slovenije (Uradni list RS, št.
165/20), ki začne veljati 16. 11. 2020 in s katerim se zaradi zajezitve in
obvladovanja epidemije COVID-19 začasno prepoveduje javni prevoz potnikov na
ozemlju Republike Slovenije. S prepovedjo javnega prevoza potnikov na ozemlju
Republike Slovenije je v večjem obsegu omejeno tudi redno izvajanje sodne
oblasti.
2. Obseg poslovanja sodišč
Vsa sodišča od 16. 11. 2020 poslujejo v omejenem obsegu v
skladu s 83. členom Zakona o sodiščih.
Ne glede na prejšnji odstavek sodišča poslujejo v neomejenem
obsegu:
-       
v kazenskih zadevah, v katerih bi kazenski pregon zastaral v šestih
mesecih od uveljavitve te odredbe,
-       
v individualnih sporih o obstoju ali prenehanju delovnega razmerja,
-       
v socialnih sporih o pravicah na področju obveznega pokojninskega in
invalidskega zavarovanja, obveznega zdravstvenega zavarovanja in obveznega
zavarovanja za primer brezposelnosti ter v socialnih sporih o pravici do
denarne socialne pomoči.
Zadeve, ki se ne glede na tretji odstavek 83. člena Zakona o
sodiščih ne štejejo za nujne zadeve so:
-       
menični in čekovni protesti ter menične tožbe,
-       
popis zapustnikovega premoženja,
-       
zadeve za odvzem premoženja nezakonitega izvora po Zakonu o odvzemu
premoženja nezakonitega izvora,
-       
upravni spori po Zakonu o informacijskem pooblaščencu,
-       
upravni spori po Zakonu o zdravstvenem varstvu in zdravstvenem
zavarovanju,
-       
upravni spori po Zakonu o kmetijskih zemljiščih,
-       
upravni spori po Zakonu o odnosih Republike Slovenije s Slovenci zunaj
njenih meja.
V nujnih zadevah in v zadevah iz drugega odstavka te točke
sodišča razpisujejo naroke in opravljajo druga procesna dejanja, odločajo,
vročajo sodna pisanja in izvajajo uradne ure, v skladu z omejitvami, kot
izhajajo iz strokovnih priporočil Nacionalnega instituta za javno zdravje (v
nadaljevanju: strokovna priporočila).
V nenujnih zadevah in v zadevah, ki se v skladu s tretjim
odstavkom te točke ne štejejo za nujne, sodišča odločajo in vročajo sodna
pisanja, ne izvajajo pa narokov in ne opravljajo drugih procesnih dejanj, ki
neizogibno terjajo fizično prisotnost strank ali drugih udeležencev sodnega
postopka in ne izvajajo uradnih ur.
Procesni roki v nenujnih zadevah in v zadevah, ki se v skladu
s tretjim odstavkom te točke ne štejejo za nujne, v skladu s četrtim odstavkom
83. člena Zakona o sodiščih ne tečejo. Procesni roki v teh primerih začnejo
teči prvi naslednji dan po javno objavljenem preklicu predsednika Vrhovnega
sodišča, na kar sodišče opozori stranko na sodnem pisanju, ovojnici ali drugi
listini, ki se priloži pisanju.
3. Posebni ukrepi
Posebni ukrepi, ki določajo način poslovanja sodišč,
upoštevaje epidemijo nalezljive bolezni COVID-19, ne glede na določbe zakona,
ki ureja sodniško službo, zakonov, ki urejajo sodne postopke, in Sodnega reda,
da se v čim večjem obsegu zagotovi redno izvajanje sodne oblasti, so:
3.1. Dostop do sodišča
Sodišča določijo vstopno točko v sodno stavbo za stranke,
njihove pooblaščence in druge uporabnike sodnih storitev ter posebno vstopno
točko v sodno stavbo za sodnike in sodno osebje, kjer je prostorsko to mogoče.
Na vstopnih točkah se izvedejo vsi potrebni preventivni ukrepi za preprečitev
virusne okužbe nalezljive bolezni COVID-19, vključno z merjenjem telesne
temperature vsem vstopajočim in objavi pisno obvestilo za vse vstopajoče o
uvedenih preventivnih ukrepih, ki veljajo v prostorih sodišča.
Razen v nujnih zadevah in zadevah, v katerih sodišče posluje
v neomejenem obsegu, stranke, njihovi pooblaščenci in druge osebe:
1.     
vloge vlagajo le po pošti ali preko portala eSodstvo v postopkih, kjer
je to omogočeno,
2.     
za komunikacijo s sodišči uporabljajo objavljene elektronske naslove in
telefonske številke v času uradnih ur.
Na sodišče lahko pridejo stranke, njihovi pooblaščenci in
druge osebe, ki niso vabljene, samo v času uradnih ur ob predhodni najavi, ki
se dogovori preko objavljenih elektronskih naslovov ali telefonskih številk.
3.2. Naroki, seje in zaslišanja
Naroki, seje in zaslišanja se, če so izpolnjeni tehnični in
prostorski pogoji, lahko izvedejo videokonferenčno, ob ustreznem upoštevanju
ostalih procesnih pogojev za izvedbo procesnega dejanja.
Na narokih, sejah in zaslišanjih, ki se ne izvedejo
videokonferenčno, mora biti razdalja med sodniki, sodnim osebjem, strankami,
njihovimi pooblaščenci in drugimi osebami, ki niso iz istega gospodinjstva,
vsaj 1,5 metra, vsi morajo nositi zaščitno opremo, prostor pa mora biti
razkužen in prezračen, skladno s strokovnimi priporočili. Vodijo se seznami
prisotnosti s kontaktnimi podatki vseh prisotnih oseb.
Naroki v nenujnih zadevah in v zadevah, ki se v skladu s
tretjim odstavkom 2. točke te odredbe ne štejejo za nujne, se v času
veljavnosti te odredbe štejejo za preklicane, razen če so sklicani
videokonferenčno.
3.3. Javnost glavne obravnave
Z namenom preprečitve širjenja virusne okužbe nalezljive
bolezni COVID-19, varovanja zdravja in življenja ljudi in zagotovitve delovanja
sodišč ter zagotavljanja izvajanja pravic in obveznosti lahko sodnik oziroma
predsednik senata začasno omeji javnost celotne glavne obravnave ali njenega
dela in določi druge primerne varovalne ukrepe v skladu s strokovnimi priporočili.
3.4. Drugi ukrepi
Druge ukrepe dodatno določi za vsa sodišča predsednik
Vrhovnega sodišča Republike Slovenije, za posamezno sodišče pa vsak predsednik
sodišča.
4. Preverjanje upravičenosti ukrepov
Predsednik Vrhovnega sodišča Republike Slovenije tedensko
preverja upravičenost ukrepov, določenih v tej odredbi.

Odredba o posebnih ukrepih iz 83.a člena
Zakona o sodiščih zaradi razglašene epidemije nalezljive bolezni COVID-19 na
območju Republike Slovenije (Uradni list RS, št. 165/20) vsebuje naslednji končni določbi:
»5. Prenehanje veljavnosti
prejšnje odredbe in veljavnost drugih ukrepov
Z dnem uveljavitve te odredbe preneha veljati Odredba o
posebnih ukrepih iz 83.a člena Zakona o sodiščih zaradi razglašene epidemije
nalezljive bolezni COVID-19 na območju Republike Slovenije št. Su 407/2020
(Uradni list RS, št. 148/20).
Drugi ukrepi z dne 20. 10. 2020, izdani na podlagi Odredbe o
posebnih ukrepih iz 83.a člena Zakona o sodiščih zaradi razglašene epidemije
nalezljive bolezni COVID-19 na območju Republike Slovenije št. Su 407/2020
(Uradni list RS, št. 148/20), ostanejo v veljavi.
6. Veljavnost odredbe
Ta odredba začne veljati 16. novembra 2020 in velja do
preklica. To odredbo prekliče predsednik Vrhovnega sodišča Republike Slovenije,
ko prenehajo razlogi zanjo.«.

Odredba o spremembi in dopolnitvi Odredbe o
posebnih ukrepih iz 83.a člena Zakona o sodiščih zaradi razglašene epidemije
nalezljive bolezni COVID-19 na območju Republike Slovenije (Uradni list RS, št.
2/21) spreminja 6. točko odredbe tako, da
se glasi:
»6. Veljavnost odredbe
Ta odredba začne veljati 16. novembra 2020 in velja do
31. januarja 2021.«;
ter vsebuje naslednjo končno določbo:
»Ta odredba začne veljati naslednji dan po objavi v Urad­nem
listu Republike Slovenije.«.