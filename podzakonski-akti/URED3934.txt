I. SPLOŠNE DOLOČBE
1. člen
(namen uredbe)
S to uredbo se določajo pristojni organi in
enotni povezovalni organ za izvajanje Uredbe (ES) št. 2006/2004 Evropskega
parlamenta in Sveta z dne 27. oktobra 2004 o sodelovanju med nacionalnimi
organi, odgovornimi za izvrševanje zakonodaje o varstvu potrošnikov (Uredba o
sodelovanju na področju varstva potrošnikov) (UL L 364, 9. 12. 2004, str.
1; v nadaljnjem besedilu: Uredba 2006/2004/ES) ter kazenske določbe.
2. člen
(postopki)
Postopki za izvajanje Uredbe 2006/2004/ES
se izvajajo na način in pod pogoji, ki jih določa Uredba 2006/2004/ES zaradi
zagotavljanja sodelovanja pristojnih organov Republike Slovenije, opredeljenih
v 3. členu te uredbe, s pristojnimi organi v drugih državah članicah in z
Evropsko komisijo.
II. ORGANI IN NJIHOVE PRISTOJNOSTI
3. člen
(pristojni organi)
Pristojni organi Republike Slovenije za izvajanje Uredbe 2006/2004
so Tržni inšpektorat Republike Slovenije, Agencija za komunikacijska omrežja in
storitve Republike Slovenije, Informacijski pooblaščenec Republike
Slovenije, Javna agencija Republike Slovenije za civilno letalstvo, Javna
agencija Republike Slovenije za zdravila in medicinske pripomočke ter Uprava
Republike Slovenije za pomorstvo, vsi v skladu s svojimi pristojnostmi po
predpisih o delovnem področju posameznega organa.
Pristojni organi Republike Slovenije iz
prejšnjega odstavka so odgovorni za izvajanje Uredbe 2006/2004/ES. Pristojni
organi morajo redno obveščati enotni povezovalni organ o vsakem sprejetem
ukrepu in drugih dejavnostih v okviru izvajanja Uredbe 2006/2004/ES.
Pristojni organi lahko izvršujejo ukrepe iz
prejšnjega odstavka ob pomoči drugih organov.
4. člen
(enotni povezovalni organ)
Enotni povezovalni organ, pristojen za
izvajanje Uredbe 2006/2004/ES, je Ministrstvo za gospodarski razvoj in
tehnologijo.
5. člen
(varovanje osebnih podatkov in poslovne
skrivnosti)
Uradniki vseh pristojnih organov Republike
Slovenije in enotnega povezovalnega organa Republike Slovenije po tej uredbi
morajo pri svojem delu v okviru Uredbe 2006/2004/ES zagotavljati varstvo
osebnih podatkov skladno z zakonom, ki ureja varstvo osebnih podatkov.
Uradniki iz prejšnjega odstavka tega člena
morajo pri svojem delu v okviru Uredbe 2006/2004/ES zagotavljati varovanje
poslovne skrivnosti, s katero se seznanijo pri opravljanju svojih nalog v
skladu z zakonom, ki ureja gospodarske družbe, ter pri svojem delu spoštovati
določbe zakona, ki ureja inšpekcijski nadzor, glede varovanja poslovne in druge
skrivnosti ter tajnosti vira.
III. KAZENSKE DOLOČBE
6. člen
(prekrški)
Z globo od 1.000.000 tolarjev do 3.000.000
tolarjev se kaznuje za prekršek pravna oseba ali samostojni podjetnik
posameznik, če:
1.    
v nasprotju s točko d šestega odstavka
4. člena Uredbe 2006/2004/ES na pisno zahtevo pristojnega organa ne
preneha s kršitvijo,
2.    
se v nasprotju s točko e šestega odstavka
4. člena Uredbe 2006/2004/ES na zahtevo pristojnega organa ne zaveže, da
bo prenehal s kršitvijo ali te zaveze ne izpolni,
3.    
v nasprotju s točko f šestega odstavka
4. člena Uredbe 2006/2004/ES na podlagi izdane odločbe o prenehanju ali
prepovedi kršitve pristojnega organa ne preneha s kršitvijo.

Uredba o izvajanju Uredbe Evropskega
parlamenta in Sveta (ES) o sodelovanju med nacionalnimi organi, odgovornimi za
izvrševanje zakonodaje o varstvu potrošnikov (Uradni list RS, št. 118/05)
vsebuje naslednjo končno določbo:
»IV. KONČNA DOLOČBA
7. člen
(uveljavitev)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o izvajanju Uredbe
Evropskega parlamenta in Sveta (ES) o sodelovanju med nacionalnimi organi,
odgovornimi za izvrševanje zakonodaje o varstvu potrošnikov (Uradni list RS,
št. 28/12) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o izvajanju Uredbe
Evropskega parlamenta in Sveta (ES) o sodelovanju med nacionalnimi organi,
odgovornimi za izvrševanje zakonodaje o varstvu potrošnikov (Uradni list RS,
št. 6/14) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu
Republike Slovenije.«.