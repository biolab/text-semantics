I. SPLOŠNE DOLOČBE
1. člen
(vsebina pravilnika)
Ta pravilnik določa način in pogoje za izvajanje rudarskih merjenj,
izdelavo rudarskih načrtov in kart, njihovo merilo, izbiro sistema koordinat
ter vodenje merske in druge dokumentacije, ki se uporablja pri izdelavi
tehnične dokumentacije.
2. člen
(merska oprema)
Za izvajanje meritev se mora uporabljati atestirana in kalibrirana
merska oprema. Pred začetkom vsakega merjenja je potrebno preizkusiti brezhibnost
merske opreme.
3. člen
(odgovornost za merjenje, vodenje merske dokumentacije, izdelavo
rudarskih načrtov in kart)
Gospodarska družba oziroma izvajalec storitev in nalog iz 1.
člena tega pravilnika odgovarja za prevzete naloge in določi odgovorne osebe za
posamezne naloge.
Naloge s področja rudarskega merjenja, vodenja merske dokumentacije
in izdelave rudarskih kart in načrtov lahko opravljajo samo osebe s strokovnim
izpitom za tehnično vodenje rudarskih del.
4. člen
(merska dokumentacija)
O opravljenih meritvah se mora voditi merska dokumentacija.
II. RUDARSKO MERJENJE
5. člen
(naloge rudarskega merjenja)
V rudarsko merjenje sodi:
1.     
prostorska izmera rudnikov z jamskim in površinskim izkoriščanjem,
drugih podzemnih prostorov, naftnih in plinskih polj ter geotehnoloških
raziskav,
2.     
rudarska kartografija,
3.     
rudarska škoda z merskim nadzorom vplivov izkoriščanja mineralnih
surovin in izgradnje podzemnih prostorov na okolico,
4.     
zakoličevanje in izmera raziskovalnih in pridobivalnih prostorov ter
drugih posebnih prostorov v zvezi z njihovim dokumentiranjem,
5.     
izdelava numeričnih in grafičnih podlag za rudarsko projektiranje,
6.     
merske aktivnosti pri prostorski orientaciji v rudarstvu in izgradnji
podzemnih prostorov.
1. Prostorska izmera
6. člen
(merska oprema)
Prostorska izmera se opravi z izvajanjem terenskih meritev. Opremo
za izvajanje terenskih meritev sestavljajo:
-       
teodoliti,
-       
elektromagnetni razdaljemeri,
-       
nivelirji s pripadajočimi nivelmanskimi letvami,
-       
drugi merski instrumenti in oprema.
7. člen
(metode in postopki)
Pri osnovnih merskih nalogah prostorske izmere se uporabljajo
naslednje metode in postopki:
a)    
pri merjenju horizontalnih kotov:
- 
girusna metoda,
- 
metoda zapiranja horizonta,
- 
metoda merjenja kotov v vseh kombinacijah,
b)    
pri merjenju vertikalnih kotov:
- 
enostavna metoda v dveh krožnih legah,
- 
metoda s tremi nitmi,
c)    
pri merjenju dolžin:
- 
merjenje z merskim trakom,
- 
geometrično-optično merjenje,
- 
merjenje z elektromagnetnim razdaljemerom,
d)    
pri merjenju višinskih razlik:
- 
geometrični nivelman iz sredine,
- 
trigonometrični nivelman z obojestransko merjenimi vertikalnimi koti,
- 
neposredno merjenje globin,
e)    
pri merjenju giroskopskega azimuta:
- 
amplitudna, časovna ali kombinirana metoda,
- 
avtomatizirani merski postopek,
f)     
pri grezenju:
- 
mehansko projiciranje z nihanjem in fiksiranjem grezila,
- 
optično projiciranje.
8. člen
(merske točke)
Vsa merjenja je treba izvršiti med trajno vgrajenimi in označenimi
merskimi točkami. 
Merske točke na površini morajo biti trajno vgrajene, označene,
zavarovane pred poškodbami in uničenjem.
Merske točke v jami so praviloma izdelane iz materialov, ki
so odporni proti agresivni jamski atmosferi, in so trajno vgrajene v stropu ali
bokih jamskih objektov.
Merske točke morajo biti prikazane na topografski oziroma osnovni
jamski karti in označene s topografskimi skicami v terenskih zapisnikih.
9. člen
(numerična merska dokumentacija)
O opravljenih meritvah, obdelavah in izračunih se mora voditi
numerična merska dokumentacija, kot je določeno s splošnim aktom podjetja.
Numerično mersko dokumentacijo tvorijo merski podatki, izračuni,
ocene natančnosti, merski projekti, merski elaborati in računalniške datoteke.
Numerična merska dokumentacija se trajno hrani.
10. člen
(merske mreže)
Merske mreže morajo biti ovrednotene v trajnem rudniškem koordinatnem
sistemu, ki mora biti sestavni del državnega koordinatnega sistema oziroma
orientiran v državnem tlorisnem in višinskem koordinatnem sistemu, skladno z
določbami tega pravilnika.
Prostorsko izmero rudniškega območja, ki obsega pridobivalni
prostor in tehnološko komunikacijski prostor, tvorijo:
1.     
površinske rudniške merske mreže,
2.     
orientacijske merske mreže,
3.     
jamske merske mreže,
4.     
opazovalne merske mreže.
Nosilec rudarske pravice za podzemno pridobivanje mineralnih
surovin mora v celoti upoštevati to razdelitev v praksi in pri vodenju
numeričnega merskega arhiva, praviloma pa ta razdelitev velja tudi za
površinske kope, izkoriščanje nafte in zemeljskega plina, termalnih in
mineralnih voda ter pri izgradnji vseh podzemnih prostorov z rudarsko
tehnologijo, ne glede na namen.
1.1. Površinske rudniške merske mreže
11. člen
(površinske rudniške mreže)
Površinske rudniške merske mreže so:
1.     
osnovna rudniška prostorska mreža, ki jo praviloma sestavljata rudniška
tlorisna mreža in rudniška višinska mreža,
2.     
analitična rudniška merska mreža,
3.     
operativna rudniška merska mreža,
4.     
specialna merska mreža.
1.1.1. Osnovna rudniška prostorska mreža
12. člen
(osnovna rudniška prostorska mreža)
Osnovna rudniška prostorska mreža je geometrična osnova
rudniškega prostora.
Osnovno rudniško prostorsko mrežo sestavljajo rudniške merske
točke in reperji ter trigonometrične točke in reperji državne izmere. Vse točke
in reperji morajo biti s standardno mersko tehnologijo v skladu s 6. in 7. členom
tega pravilnika povezani v celoto.
Izhodiščne točke in reperji na stabilnem terenu, kjer ni pričakovati
vplivov rudarskih odkopnih del, morajo tako po številu kot po razporeditvi
vedno omogočati mersko rekonstrukcijo prvotne izmere in z njo določenega
koordinatnega sistema.
Osnovna rudniška prostorska mreža mora biti izravnana po
metodi najmanjših kvadratov kot enotna mreža.
Osnovna rudniška prostorska mreža se strokovno obdela v
merskem elaboratu, ki mora vsebovati topografije vseh točk in reperjev, skice
planiranih in izvršenih meritev, originalne terenske zapisnike, izračune in
rezultate izravnav z oceno natančnosti določitve točk in reperjev.
Stabilnost točk in reperjev osnovne rudniške prostorske mreže
se mora občasno, najmanj pa vsakih pet let, mersko preverjati.
13. člen
(rudniški koordinatni sistem)
Rudniški koordinatni sistem je definiran z izravnanimi koordinatami
točk osnovne rudniške prostorske mreže.
Rudniški koordinatni sistem je praviloma identičen z državnim
tlorisnim koordinatnim sistemom in državnim višinskim sistemom. Osnovna
rudniška prostorska mreža je praviloma natančnejša od obstoječe državne izmere,
zato se mora orientacija osnovne rudniške prostorske mreže v državni tlorisni
koordinatni sistem izvršiti na način, ki ohranja njeno notranjo natančnost.
Rudniški koordinatni sistem mora biti prikazan v obliki elaborata.
V njem morajo biti podani transformacijski parametri, ki povezujejo rudniški
koordinatni sistem z državnim.
14. člen
(natančnost koordinat rudniške prostorske mreže)
Za dosego čim večje natančnosti izmere osnovne rudniške prostorske
mreže je treba izbrati najprimernejšo mersko opremo in merski postopek iz 6. in
7. člena tega pravilnika.
Notranja natančnost določitve koordinat iz prostorske izravnave
mora biti v mejah:
1.     
za srednji položajni pogrešek tlorisne mreže
kjer sta mx in my
srednja pogreška tlorisnih koordinat točke;
2.     
za srednji višinski pogrešek prostorske mreže
- 
M h = mz ≤ ±0.03m pri
trigonometričnem višinomerstvu,
kjer je mz srednji pogrešek
višinske koordinate, oziroma
- 
M h ≤ ±0,005m/ km nivelmana pri nivelmanski izmeri v osnovni
mreži.
15. člen
(natančnost koordinat ostalih prostorskih mrež)
Merska oprema in merski postopek iz prejšnjega člena se
uporabita tudi v osnovnih prostorskih mrežah pri:
-       
površinskem izkoriščanju mineralnih surovin,
-       
raziskovanju mineralnih surovin,
-       
izkoriščanju nafte in zemeljskega plina, mineralnih in termalnih voda,
-       
geotehnoloških raziskavah in izgradnji podzemnih prostorov.
V ostalih primerih so dopustne dvakrat večje vrednosti
srednjih pogreškov iz prejšnjega člena.
V primerih, da so osnovne prostorske mreže iz prvega odstavka
tega člena v bližini naselij ali posameznih objektov, v celoti veljajo srednji
pogreški iz prejšnjega člena.
Osnovne prostorske mreže se dokumentirajo v merskem elaboratu
s poudarkom na načinu in doseženi natančnosti orientacije v državnem tlorisnem
in višinskem koordinatnem sistemu.
1.1.2. Analitična rudniška merska mreža
16. člen
(analitična rudniška merska mreža)
Z analitičnimi rudniškimi merskimi mrežami se poveča gostota
osnovne rudniške prostorske mreže.
Prostorske koordinate točk analitične mreže se določajo
posebej za vsako točko ali hkrati za skupino točk, lahko tudi ločeno za
tlorisne in višinske koordinate.
Uporabijo se naslednji merski in računski postopki:
-       
prostorska ali tlorisna urezovalna triangulacija,
-       
prostorska ali tlorisna poligonometrija,
-       
geometrično ali trigonometrično višinomerstvo.
Vsaka nova točka mora biti določena z nadštevilnimi meritvami
in izravnana.
O izmeri analitične mreže se izdela merski elaborat skladno z
določbami petega odstavka 12. člena tega pravilnika.
17. člen
(natančnost koordinat analitične rudniške mreže)
V analitični rudniški merski mreži se za natančnost srednjih
pogreškov koordinat uporabijo določbe drugega odstavka 14. člena tega
pravilnika. Pri tem so orientacijske točke osnovne rudniške prostorske mreže
privzete kot točne, brez pogreškov.
18. člen
(ostale analitične merske mreže)
Določbe 16. in 17. člena tega pravilnika se uporabljajo tudi
za analitične merske mreže pri:
-       
površinskem izkoriščanju mineralnih surovin,
-       
raziskovanju mineralnih surovin,
-       
izkoriščanju nafte in zemeljskega plina, mineralnih in termalnih voda,
-       
geotehnoloških raziskavah in izgradnji podzemnih prostorov.
Izjemoma se lahko, zaradi specifičnih potreb, poveča
dovoljene srednje pogreške do dvakratnih vrednosti, kar se mora utemeljiti v
elaboratu.
1.1.3. Operativna rudniška merska mreža
19. člen
(operativne rudniške merske mreže)
Operativne rudniške merske mreže zajemajo prostorsko izmero
lokalnega in časovno omejenega pomena.
Zanje praviloma veljajo enake določbe kot za analitične
merske mreže, mogoča pa so odstopanja in prilagoditve konkretnim potrebam in
zahtevam, ki se utemeljijo v elaboratu.
1.1.4. Specialna merska mreža
20. člen
(specialne merske mreže)
Specialne merske mreže zajemajo praviloma specialne meritve
pri jamskih prebojih, meritve pri geotehnoloških raziskavah, izmero velikih
podzemnih prostorov, inženirske meritve pri posameznih snemanjih in zakoličbah.
1. 2. Orientacijske merske mreže
21. člen
(orientacijske merske mreže)
Orientacijske merske mreže združujejo vse priklepne meritve
in pripadajoče izračune za povezavo osnovnih površinskih in jamskih mrež
oziroma za prenos rudniškega koordinatnega sistema v jamske mreže.
Povezava osnovnih površinskih in jamskih mrež se izvede z:
-       
orientacijskimi meritvami skozi horizontalne in nagnjene objekte,
-       
orientacijskimi meritvami skozi vertikalne objekte.
Za prenos rudniških koordinat in smeri iz površinske v jamsko
mrežo se uporabijo merska oprema ter metode in postopki izmere iz 6. in 7.
člena tega pravilnika.
Pri koordinatni orientaciji mora biti srednji pogrešek ob
predpostavki, da so izhodiščni podatki iz osnovne rudniške prostorske mreže
brez pogreškov:
1.     
pri tlorisnih koordinatah (pri projiciranju)
Mx ≤ ± 0,01m, My ≤
±0,01 m,
2.     
pri višinskih koordinatah (pri merjenju globin)
Mz ≤ ± 0,02 m,
3.     
pri smerni orientaciji
Mt    ± 1' (heksagezimalna kotna
minuta).
22. člen
(priklep orientacijske merske mreže)
Pri horizontalnih in nagnjenih objektih se priklep izvrši s
poligonom in nivelmanom, za strme vpadnike pa se uporabi trigonometrični
nivelman oziroma prostorski poligon.
Za izvedbo prejšnjega odstavka je potrebno upoštevati določbe
tretjega in četrtega odstavka prejšnjega člena.
23. člen
(orientacija skozi en jašek)
Povezava površinske in jamske mreže po enem jašku je le
začasna in je dopustna pri odpiranju rudnikov, novih obzorij in jam.
Takoj, ko nastopijo dodatne možnosti, se mora orientacija
skozi en jašek dopolniti z neodvisnimi orientacijskimi meritvami skozi druge
objekte ali vsaj z uporabo giroskopske smerne orientacije.
Povezava površinske in jamske mreže skozi en jašek se izvede
kot:
-       
samostojna koordinatna orientacija,
-       
smerna orientacija,
-       
višinska povezava.
Pri samostojni koordinatni orientaciji se izvede prenos
tlorisnih koordinat s površine v jamo z mehanskim ali optičnim grezenjem in s
priklepnimi meritvami.
Pri smerni orientaciji se izvede prenos smeri s površine v
jamo praviloma z dvema mehanskima greziloma in dvema topokotnima priklepnima
trikotnikoma. 
Mirovna lega grezil se določi z opazovanjem nihanj grezil pri
vsaj dveh maksimalno različnih obtežitvah. Sledi fiksiranje grezil.
Višinska povezava površinske in jamske mreže se izvede z
mehanskim ali elektromagnetnim merjenjem globin.
24. člen
(orientacija skozi dva jaška)
Metoda orientacije skozi dva jaška je zanesljivejša in
natančnejša od metode iz prejšnjega člena, zato se uporablja kot definitivna
metoda orientacije osnovne jamske poligonske mreže.
Dve grezili, v vsakem jašku eno, tlorisno povezuje vračunani
poligon, s katerim se hkrati izvrši prenos tlorisnih koordinat in smeri.
Kolikor razmere dopuščajo, se poveže še grezilo v tretjem
jašku in opravi giroskopska orientacija dobrih stranic v vračunanem poligonu.
25. člen
(giroskopska orientacija)
Giroskopska smerna orientacija je optimalna orientacija
jamskih mrež.
Giroskopski instrument se neposredno pred in po jamski
meritvi kalibrira na rudniški smerni bazi, ki je vključena v osnovno rudniško
tlorisno mrežo na površini ali pa astronomsko orientirana in korigirana z
meridiansko konvergenco.
Za dosego neodvisnih smernih kontrol in optimalne pozicijske
natančnosti poligonske mreže, se izvede smerna orientacija jamskih poligonov na
najugodnejših lokacijah.
1.3. Jamske merske mreže
26. člen
(jamske merske mreže)
Geometrična osnova za izmero jamskih objektov in rudarskih
del v vseh stadijih razvoja rudnika so jamske merske mreže.
Jamske merske mreže so:
1.     
osnovna jamska poligonska mreža in osnovna jamska nivelmanska mreža,
2.     
glavna jamska poligonska mreža in glavna jamska nivelmanska mreža,
3.     
dopolnilna jamska poligonska mreža in dopolnilna jamska nivelmanska
mreža,
4.     
specialna jamska merska mreža.
Pri izmeri jamskih mrež se upoštevajo določbe 6., 7., 8. in
9. člena tega pravilnika.
27. člen
(natančnost jamskih merskih mrež)
Za ocenitev natančnosti osnovne in glavne poligonske in
nivelmanske mreže se mora opraviti izmera najmanj dvakrat oziroma v obeh
smereh.
Za osnovno jamsko poligonsko
mrežo in za glavno jamsko poligonsko mrežo morajo biti srednji pogreški manjši od
vrednosti, navedenih v tabeli:


 

Srednji 
pogrešek kota

Srednji  pogrešek  stranice
 


Osnovni jamski poligon

± 10'’

 ± 1cm / 100m (1:10 000)


Glavni jamski poligon

±20'’

 ± 2cm / 100m (1: 5 000)


Za osnovno jamsko nivelmansko mrežo
in za glavno jamsko nivelmansko mrežo morajo biti srednji pogreški manjši od
vrednosti ± 0,02 m/km dvojnega nivelmana za osnovni jamski nivelman ter ± 0,04
m/km dvojnega nivelmana za glavni jamski nivelman.
V dopolnilni jamski poligonski mreži mora biti položaj vsake
točke v prostoru določen s srednjim pogreškom, manjšim od ± 0,5 m, od priklepa
na glavni poligon, oziroma mora biti meja odkopa posneta natančneje kot ± 1 m,
relativno proti najbližjim jamskim objektom.
Natančnost specialnih merskih mrež je odvisna od konkretne
projektne naloge in se obdela v merskem projektu, ki mora vsebovati tudi
vnaprejšnjo analizo natančnosti v skladu s projektnimi zahtevami.
1.3.1. Osnovna jamska poligonska mreža in osnovna jamska
nivelmanska mreža
28. člen
(osnovna jamska poligonska in nivelmanska mreža)
Osnovna jamska poligonska mreža in osnovna jamska nivelmanska
mreža s pripadajočimi orientacijskimi meritvami predstavljata prenos rudniškega
površinskega koordinatnega sistema v jamo, kar je izhodišče za sekundarno
jamsko izmero.
Obe osnovni mreži v posameznih jamskih predelih morata biti,
vsaka zase, izravnani po metodi najmanjših kvadratov.
Osnovne jamske merske mreže se vodijo v numeričnem merskem
arhivu. Poleg vseh izračunov je treba voditi tudi skico oziroma shemo mrež z
datumi izmer in doseženimi merskimi nesoglasji.
1.3.2. Glavna jamska poligonska mreža in glavna jamska
nivelmanska mreža
29. člen
(glavna jamska poligonska in nivelmanska mreža)
Za izmero glavne jamske poligonske in glavne jamske
nivelmanske mreže veljajo pravila, metode in postopki kot za izmero osnovnih
mrež.
Numerična dokumentacija mora biti pregledno vezana na
dokumentacijo osnovne jamske mreže.
1.3.3. Dopolnilna jamska poligonska mreža in dopolnilna jamska
nivelmanska mreža
30. člen
(dopolnilna jamska poligonska in nivelmanska mreža)
Z dopolnilno jamsko poligonsko mrežo in dopolnilno jamsko
nivelmansko mrežo se opravijo redne in izredne izmere rudarskih odkopnih del.
Numerična dokumentacija mora biti pregledno vezana na
dokumentacijo glavne jamske mreže.
1.3.4. Specialna jamska merska mreža
31. člen
(specialna jamska merska mreža)
Za izmero specialne jamske merske mreže pri izgradnji in izrabi
podzemnih prostorov predvsem v opuščenih rudnikih, pri rudarskih podzemnih
delih in pri raziskavah mineralnih surovin veljajo določbe o izmeri
orientacijskih merskih mrež in izmeri jamskih mrež.
Pri izmeri se upoštevajo, kolikor je to mogoče, zahteve
izvajalskih projektov za navedene objekte in dela.
1.4. Opazovalne merske mreže
32. člen
(deformacija vplivnega območja rudarskih del)
Za ugotavljanje premikov in deformacij na vplivnem območju
rudarskih pridobivalnih in drugih del se uporabljajo:
1.     
točkovne opazovalne mreže,
2.     
linijske opazovalne mreže,
3.     
ploskovne opazovalne mreže.
Opazovalne merske mreže so razvrščene glede na njihovo
geometrično obliko po predhodno navedeni razvrstitvi.
Izhodiščne točke opazovalnih mrež morajo biti dokazano
stabilne, ovrednotene morajo biti v rudniškem koordinatnem sistemu, izjemoma pa
lahko tudi v lokalnem koordinatnem sistemu.
Razpored in vgradnja merskih točk morata biti opravljena
tako, da izračunani premiki pokažejo dejansko premikanje terena in omogočajo
izračun deformacijskih parametrov.
Za izračun eksperimentalnih premikov in deformacij se uporabi
shema, ki je kot Priloga št. 1 sestavni del tega pravilnika.
Na osnovi pridobljenih eksperimentalnih podatkov se določi
prognozna metoda za napovedovanje degradacije površine in optimalno varovanje
okolja, projektiranje varnostnih stebrov in reševanje drugih problemov.
33. člen
(dokumentacija o opazovalnih mrežah)
O vseh meritvah v opazovalnih mrežah se vodi numerična merska
dokumentacija.
Vse meritve morajo biti prikazane v obliki elaboratov.
34. člen
(opazovalne mreže pri površinskem pridobivanju mineralnih
surovin, pri ostalih rudarskih delih in pri izgradnji podzemnih prostorov)
Določbe 32. in 33. člena tega pravilnika se uporabljajo tudi
pri površinskem pridobivanju mineralnih surovin, pri izkoriščanju nafte in
zemeljskega plina, mineralnih in drugih vod, pri gradnji predorov ali večjih
podzemnih objektov ter v primerih, ko pride do sprememb na terenu in poškodb v
obliki plazov, podorov, ugreznin, porušitev hribinskega ravnotežja ipd. na
površinskem vplivnem območju.
2. Rudarska kartografija
35. člen
(se preneha uporabljati)
(funkcija rudarske kartografije)
Rudarska kartografija prikazuje stanje rudarskih objektov in
rudarskih del.
36. člen
(se preneha uporabljati)
(izdelava rudarske kartografije)
Rudarska kartografija vsebuje rudarske karte in druge
grafične merske dokumente. Izdela se ročno ali z računalniškimi grafičnimi
programi.
Pri izdelavi je potrebno uporabiti podatke prostorske izmere
iz 7. člena tega pravilnika, geodetske predpise in norme, kartografski in
topografski ključ, rudarske konvencionalne oznake oziroma lastne oznake in
simbole, katerih uporaba mora biti zavedena v evidenci uporabljenih oznak in
simbolov.
Originali jamskih kart se rišejo le na trajno stabilno
risalno podlago.
Formati listov rudarskih kart so osnovni ali sestavljeni A
formati. Izjemoma se uporabijo nestandardizirani formati za prilagoditev
specifičnim potrebam prikazov konkretnih nahajališč mineralnih surovin.
37. člen
(se preneha uporabljati)
(pomen rudarske karte)
Original rudarske karte ima status uradnega dokumenta.
Izdelajo se lahko kopije originala jamskih kart za uporabo
pri izdelavi tematskih kart, tehnične in druge dokumentacije, določene s tem
pravilnikom.
38. člen
(se preneha uporabljati)
(hramba rudarskih kart)
Originali rudarskih kart se trajno hranijo v prostorih in
pogojih, ki preprečujejo deformacije, poškodbe ali uničenje kart.
39. člen
(se preneha uporabljati)
(vrste rudarskih kart)
Za prikaz stanja in projektiranje rudarskih objektov in rudarskih
del se uporabljajo:
1.     
Osnovne rudarske karte:
- 
situacijski načrt raziskovalnega oziroma pridobivalnega prostora,
- 
situacijski načrt rudnika s podzemnim oziroma površinskim pridobivanjem,
- 
osnovna jamska karta,
- 
osnovna karta površinskega kopa in pridobivanja nafte in plina,
- 
odkopna jamska karta,
- 
osnovna karta ostalih rudarskih objektov,
- 
druge jamske karte.
2.     
Tematske karte:
- 
karte naravnih danosti,
- 
karte tehnoloških procesov.
3.     
Kartografske podlage za tehnično dokumentacijo.
Vse rudarske karte se morajo izdelati na osnovi opravljenih
lastnih meritev.
2.1. Osnovne rudarske karte
2.1.1. Situacijski načrt raziskovalnega oziroma pridobivalnega
prostora
40. člen
(se preneha uporabljati)
(situacijski načrt raziskovalnega oziroma pridobivalnega
prostora)
Situacijski načrt raziskovalnega oziroma pridobivalnega
prostora se izdela na topografski osnovi in obsega površine tudi izven vrisanih
mej raziskovalnega oziroma pridobivalnega prostora.
Merilo prikaza se določi glede na velikost raziskovalnega
oziroma pridobivalnega prostora.
2.1.2. Situacijski načrt rudnika s podzemnim oziroma površinskim
pridobivanjem
41. člen
(se preneha uporabljati)
(situacijski načrt rudnika s podzemnim pridobivanjem)
Situacijski načrt rudnika s podzemnim pridobivanjem se izdela
na topografski osnovi in prikazuje raziskovalni oziroma pridobivalni prostor,
vse rudniške objekte na površini, jaške in druge vhode v jamo, osnovne jamske
zgradbe, odkopna polja in cone vplivov odkopavanja na površino.
Situacijski načrt se izdela praviloma v merilu od 1:1000 do
1:5000.
42. člen
(se preneha uporabljati)
(situacijski načrt rudnika s površinskim pridobivanjem)
Situacijski načrt rudnika s površinskim pridobivanjem se
izdela na topografski osnovi in prikazuje pridobivalni oziroma raziskovalni
prostor, vse rudniške objekte, odkopna polja, rudniške komunikacije,
predelovalne obrate, odlagališča in skladišča.
Situacijski načrt se izdela praviloma v merilu od 1:1000 do
1:5000.
43. člen
(se preneha uporabljati)
(situacijski načrt območja pridobivanja nafte in plina)
Situacijski načrt območja pridobivanja nafte in plina se
izdela na topografski osnovi in prikazuje pridobivalni oziroma raziskovalni
prostor, proizvodne in tehnološke objekte, proizvodne in raziskovalne vrtine,
skladiščne in komunikacijske objekte, objekte za varovanje okolja.
Situacijski načrt se izdela praviloma v merilu od 1:1000 do
1:5000.
44. člen
(se preneha uporabljati)
Situacijske načrte iz 40., 41., 42. in 43. člena tega
pravilnika se mora dopolniti ob vsaki večji spremembi oziroma vsaj enkrat
letno.
2.1.3. Osnovna jamska karta
45. člen
(se preneha uporabljati)
(osnovna jamska karta)
Osnovna jamska karta se izdela na osnovi podatkov izmere in
prikazuje vse aktivne jamske prostore, odkope in stara rudarska dela, vse
tehnološke objekte in postroje, nevarna območja, lokacije zruškov, pojavov vode
in plinov, odkopne meje, varnostne stebre, geološke, strukturne in geomehanske
posebnosti, meje pridobivalnega prostora in sosednjih pridobivalnih in
raziskovalnih prostorov, jamske in površinske raziskovalne, odvodnjevalne in
druge globoke vrtine.
Osnovna jamska karta praviloma zajema ves rudniški prostor.
Lahko pa se izdela za posamezno jamo ali jamski obrat. V slednjem primeru se
izdela še pregledna jamska karta, ki združuje osnovne jamske karte posameznih
jam in obratov.
Osnovna jamska karta se riše v merilu 1:500 do 1:2500,
pregledna jamska karta pa se lahko nariše v manjšem merilu.
Osnovno jamsko karto se dopolnjuje enkrat mesečno. 
2.1.4. Osnovna karta površinskega kopa in pridobivanja nafte in
plina
46. člen
(se preneha uporabljati)
(osnovna karta površinskega kopa in pridobivanja nafte in
plina)
Osnovne karte pri površinskem pridobivanju mineralnih surovin
ter pri pridobivanju nafte in zemeljskega plina se izdelajo v skladu z 42., 43.
in 45. členom tega pravilnika.
2.1.5. Odkopna jamska karta
47. člen
(se preneha uporabljati)
(odkopna jamska karta)
Odkopna jamska karta se izdela na osnovi osnovne jamske karte
in prikazuje odkopna dela, njihovo časovno zaporedje, tehnološke in druge
podatke, ki so potrebni za sprotno varno vodenje in regularnost procesa
odkopavanja.
Odkopne jamske karte se praviloma rišejo v merilu 1:500 do
1:2500. V primerih, ko je potreben podrobnejši prikaz, se rišejo v večjem
merilu.
Odkopno jamsko karto se praviloma dopolnjuje enkrat mesečno
oziroma po vsaki večji spremembi stanja v jami.
2.1.6. Osnovna karta ostalih rudarskih objektov
48. člen
(se preneha uporabljati)
(osnovna karta ostalih rudarskih objektov)
Osnovna karta ostalih rudarskih objektov se izdela na osnovi
podatkov izmere oziroma osnovne jamske karte in prikazuje podzemne prostore,
novo zgrajena jamska skladišča in odlagališča, jamska skladišča in odlagališča
v opuščenih rudniških prostorih, podatke o količini, vrsti in lokaciji
skladiščenega oziroma odloženega materiala.
2.1.7. Druge jamske karte
49. člen
(se preneha uporabljati)
(druge jamske karte)
Zaradi potreb rudarjenja se lahko izdelajo tudi druge jamske
karte s kombinirano vsebino in v različnih merilih.
2.2. Tematske karte
2.2.1. Karte naravnih danosti
50. člen
(se preneha uporabljati)
(karte naravnih danosti)
Pod tematske karte naravnih danosti sodijo geološke karte, iz
njih izhajajoče specializirane karte ter ostali geološki prikazi in izvlečki.
51. člen
(se preneha uporabljati)
(osnovna geološka karta)
Osnovna geološka karta prikazuje nahajališče mineralne
surovine z vsemi prostorskimi, stratigrafskimi, litološkimi, strukturnimi,
hidrološkimi, geomehanskimi in drugimi podatki ter načinom njihovega zbiranja
in interpretacije.
Površinska geološka karta se izdela na topografski osnovi,
osnova za izdelavo jamske geološke karte pa je osnovna jamska karta. Tlorisni
prikazi se dopolnijo z geološkimi profili, izdelanimi praviloma v enakih
merilih kot so karte.
52. člen
(se preneha uporabljati)
(specializirane geološke karte)
Inženirsko – geološke, tektonske, hidrogeološke, geomehanske
karte, karte geofizikalnih, geokemičnih in drugih geološki raziskav so, kot
specializirane karte, sestavni del osnovne geološke karte.
Specializirane geološke karte iz prejšnjega odstavka se
izdelajo na podlagi posnetkov in podatkov iz strukturnih in raziskovalnih vrtin
ter na podlagi dokumentacije o drugih geoloških delih in študijah.
53. člen
(se preneha uporabljati)
(hidrogeološka karta)
Hidrogeološka karta rudnika se izdela na topografski osnovi
oziroma osnovni jamski karti in prikazuje površinske in podzemne vode,
vodonosnike in hidrološke objekte.
Hidrogeološka karta je sestavni del osnovne geološke karte.
Kot samostojni dokument se izdela v primerih, ko voda ali tekoče mase ogrožajo
rudarske objekte.
Hidrogeološko karto se dopolnjuje enkrat letno in pri večjih
spremembah v vodnem režimu.
2.2.2. Karte tehnoloških procesov
54. člen
(se preneha uporabljati)
(karte tehnoloških procesov)
Tematske karte tehnoloških procesov se izdelajo na podlagi
osnovne jamske karte oziroma osnovne karte površinskega kopa in pridobivanja
nafte in plina.
Pod tematske karte tehnoloških procesov sodijo karta zračenja
jame, karta odvodnjavanja, karta energetske mreže ter načrt obrambe in
reševanja.
55. člen
(se preneha uporabljati)
(karta zračenja jame)
Karta zračenja jame prikazuje zračilni sistem z vsemi
glavnimi, pomožnimi in separatnimi ventilacijskimi postajami, merskimi
postajami za nadzor zračenja, alarmnimi sistemi, smerjo in količinskimi pretoki
svežega in izrabljenega zraka, zračilnimi in protipožarnimi pregradami, drugimi
ukrepi ter možnimi viri onesnaževanja zraka.
Karta zračenja jame se izdela za celotno jamo, po potrebi pa
se izdelajo še karte zračenja posameznih obratov, odkopnih polj in drugih
tehnoloških celot.
Karto zračenja se mora dopolnjevati enkrat mesečno in ob
večjih spremembah sistema zračenja.
56. člen
(se preneha uporabljati)
(karta odvodnjevanja jame in površinskega kopa)
Karta odvodnjevanja jame prikazuje pojave podzemnih vod,
postroje in cevovode za odvodnjevanje. Posebej morajo biti označene vse
potencialne nevarnosti ter izvedeni ukrepi za zaščito podzemnih prostorov pred
vodnimi vdori.
Karta odvodnjevanja površinskega kopa prikazuje pojave vode
na površinskem kopu, padavinsko vplivno površino, odvodnjevalne objekte in
zaščitne ukrepe.
Karta odvodnjevanja jame in površinskega kopa se dopolnjuje
pri vseh večjih dotokih vode in spremembah odvodnjevalnega sistema, sicer pa
vsaj enkrat letno.
57. člen
(se preneha uporabljati)
(karta energetske mreže jame, površinskega kopa, naftnega
polja)
Karta energetske mreže jame prikazuje oskrbo jame z
električno energijo, vodo in komprimiranim zrakom, pripadajoče postroje in
energetske vodnike.
Smiselno enako se izdela karta za površinske kope ter za
pridobivanje nafte in zemeljskega plina.
Karte se mora dopolnjevati pri večjih spremembah oskrbe z
energijo, sicer pa vsaj enkrat letno.
58. člen
(se preneha uporabljati)
(načrt obrambe in reševanja)
V načrtu obrambe in reševanja se grafično prikažejo ukrepi,
ki so predvideni v splošnem aktu o varnosti in zdravju pri delu ob morebitnih
pojavih nevarnosti večjega obsega v jami.
Načrt obrambe in reševanja se mora dopolnjevati ob vsaki
spremembi zračenja v jami, pri večjih spremembah osnovne jamske zgradbe in
tehnologije odkopavanja.
2.3. Kartografske podlage za tehnično dokumentacijo
59. člen
(se preneha uporabljati)
(podlage za projektiranje)
Podlage za projektiranje se izdelajo na osnovi rudniške
merske numerične in grafične dokumentacije.
Kot osnovne podlage za projektiranje se štejejo rudarske karte
iz 39. člena tega pravilnika.
3. Rudarska škoda
60. člen
(vpliv rudarskih del na okolico)
Nosilec rudarske pravice je, zaradi varnega rudarjenja in
varovanja okolja, dolžan s pomočjo opazovalnih mrež določati intenzivnost in
obseg vplivov rudarjenja na zemeljsko površino, zlasti na neposredno okolico.
61. člen
(opazovalne mreže)
Opazovalne mreže morajo biti izmerjene in ovrednotene v
skladu z določbami 32., 33. in 34. člena tega pravilnika.
Izmerjene premike in nastale deformacije v površinski ugreznini
morajo posledično oceniti pristojni strokovnjaki za področje rudarskega
merjenja, geologije, geomehanike in drugi. Njihova ocena pomaga nosilcu
rudarske pravice pri planiranju izkoriščanja mineralnih surovin in ocenjevanju
vplivov na okolje.
4. Specialne meritve
62. člen
(inženirsko geodetske meritve)
Prostorsko izmero se mora dopolniti z inženirsko geodetskimi
meritvami pri smernem, višinskem in koordinatnem zakoličevanju ter z geološkimi
in geotehničnimi meritvami, izmero prerezov in prostornin izgrajenih objektov.
Za vsako važnejše mersko delo se mora izdelati elaborat, v
katerem so celovito ovrednotene merske rešitve.
III. MERSKI ARHIV
63. člen
(merski arhiv)
Mersko dokumentacijo se mora shranjevati v merskem arhivu,
ločeno na numerični in grafični del.
64. člen
(numerični merski arhiv)
V numerični merski arhiv se morajo arhivirati:
-       
originalni terenski zapisniki tako v klasični kot elektronski obliki,
-       
merska dokumentacija,
-       
elaborat o osnovni rudniški površinski mreži, njenih kontrolah in
dopolnitvah,
-       
elaborat o osnovni jamski merski mreži, njenih kontrolah in dopolnitvah,
-       
spisek koordinat vseh točk površinskih mrež in točk jamskih mrež,
-       
elaborat o meritvah rudarske škode,
-       
drugi pomembni elaborati kot npr. o investicijski izgradnji, važnejših
prebojih ipd.
-       
računalniški programi, s katerimi so se opravili merski izračuni in
obdelale meritve,
-       
elaborat z dokumentacijo o raziskovalnem in pridobivalnem prostoru,
-       
elaborat z dokumentacijo o varnostnih stebrih in varovanih območjih.
65. člen
(grafični merski arhiv)
V grafični merski arhiv se morajo arhivirati:
-       
originali vseh kart, predpisanih v tem pravilniku,
-       
situacijski načrt raziskovalnega oziroma pridobivalnega prostora,
-       
situacijski načrt rudnika,
-       
osnovna rudarska karta,
-       
odkopna jamska karta,
-       
osnovna geološka karta s profili,
-       
karta zračenja,
-       
karta odvodnjavanja,
-       
karta energetske mreže,
-       
načrt obrambe in reševanja,
-       
zbirka konvencionalnih znakov, ki so se uporabili pri izdelavi
kartografske dokumentacije.
IV. IZMERA OSTALIH PODZEMNIH PROSTOROV
66. člen
(ostali podzemni prostori)
Določbe tega pravilnika v celoti veljajo za podzemna
skladišča in odlagališča nevarnih odpadkov, tako v novozgrajenih podzemnih
objektih kot v opuščenih jamskih prostorih, ter pri izgradnji in izrabi vseh
objektov, kjer se uporabljajo rudarske metode dela.
67. člen
(izmera podzemnih prostorov)
Prostorska izmera podzemnih prostorov mora temeljiti na
osnovnih in operativnih merskih mrežah takšne natančnosti skladno z določbami
14., 15. in 18. člena.
Kartografski prikazi objektov morajo biti izdelani skladno z
določbami tega pravilnika in geodetskimi predpisi. Merila kart se morajo
prilagoditi projektni dokumentaciji za izdelavo objektov.
Prostorsko izmero in kartografski prikaz objektov se mora
arhivirati.
68. člen
(geotehnične meritve)
Geotehnične meritve se morajo izvajati med izdelavo in izrabo
podzemnih prostorov ter med izvajanjem geotehnoloških raziskav. Meritve se
morajo opraviti po preverjenih merskih postopkih, z umerjenimi instrumenti in
priborom.
Z geotehničnimi meritvami se opravi merjenje:
-       
ploščin prerezov objektov,
-       
prostornin objektov,
-       
konvergence podzemnih objektov,
-       
deformacij objektov,
-       
inklinometrske meritve v vrtinah.
O meritvah se morajo izdelati standardizirani grafični
prikazi.
Rezultati meritev morajo biti orientirani v državnem
koordinatnem sistemu.
V. USTAVITEV IZVAJANJA IN TRAJNA OPUSTITEV RUDARSKIH DEL
69. člen
(trajna ustavitev in opustitev izvajanja rudarskih del)
Pri trajni ustavitvi ali trajni opustitvi izvajanja rudarskih
del se mora Arhivu Slovenije izročiti v trajno hranjenje naslednjo mersko
dokumentacijo:
1.     
originale merske numerične dokumentacije in spiske koordinat točk s
topografijami,
2.     
originale merske grafične dokumentacije, ki jo tvorijo situacijski načrt
rudnika, osnovna jamska karta, osnovna geološka površinska in jamska karta s
profili, odkopne karte,
3.     
merski elaborat o opustitvi rudarskih del, ki mora vsebovati:
- 
transformacijske parametre med rudniškim in državnim koordinatnim
sistemom,
- 
spisek predane numerične dokumentacije,
- 
spisek predane grafične dokumentacije,
- 
izjavo odgovorne osebe, da so bili z dnem zaprtja rudnika izmerjeni vsi
jamski prostori in objekti ter vneseni v ustrezne karte in, da po tem datumu
niso bili izdelani novi rudarski objekti,
- 
strokovni opis merske dejavnosti na opuščenem rudniku s poudarkom na
povprečni oceni natančnosti dokumentov, predvsem kartografskih.
70. člen
(opazovanje terena po likvidaciji rudarskega obrata)
V rudarskem projektu trajne opustitve rudarskih del se mora
predvideti mersko opazovanje morebitnih premikov med in po likvidaciji
rudniških obratov. Opazovanje se mora izvajati do mersko dokazanega prenehanja
premikov oziroma površinske stabilnosti.
O merskem opazovanju se mora voditi dokumentacija.
Ob prenehanju opazovanja se mora izdelati končno poročilo o
vzpostavljeni površinski stabilnosti.

Priloga:
Shema za izračun eksperimentalnih premikov in deformacij

Pravilnik o rudarskem merjenju, merski
dokumentaciji in rudarskih kartah (Uradni list RS, št. 83/03) vsebuje naslednji končni določbi:
»VI. KONČNI DOLOČBI
71. člen
(prenehanje veljavnosti)
Z dnem uveljavitve tega pravilnika se preneha uporabljati
pravilnik o tehničnih predpisih o rudarskem merjenju, o merilnih knjigah in o
rudarskih načrtih (Uradni list SFRJ, št. 45/68).
72. člen
(veljavnost pravilnika)
Ta pravilnik začne veljati petnajsti dan po objavi v Uradnem
listu Republike Slovenije.«.

Zakon o rudarstvu – Zrud-1 (Uradni list RS,
št. 61/10) v zvezi z prenehanjem veljavnosti tega pravilnika določa:
»155. člen
(prenehanje veljavnosti)
[…]
(3) Z dnem uveljavitve tega zakona prenehajo veljati
naslednji predpisi, ki se uporabljajo do uveljavitve predpisov, izdanih na
podlagi tega zakona:
[…]
8.     
Pravilnik o rudarskem merjenju, merski dokumentaciji in rudarskih kartah
(Uradni list RS, št. 68/03 in 83/03 – popr.),«;
ter vsebuje naslednjo končno določbo:
»157. člen
(začetek veljavnosti in uporabe)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2011.«.

Pravilnik o rudarski tehnični dokumentaciji
(Uradni list RS, št. 32/17) določa:
»37. člen
(prenehanje uporabe)
(1) Z dnem začetka veljavnosti tega pravilnika se
preneha uporabljati:
-       
[…];
-       
določbe 35. do 59. člena Pravilnika o rudarskem merjenju, merski
dokumentaciji in rudarskih kartah (Uradni list RS, št. 68/03, http://www.uradni-list.si/1/objava.jsp?sop=2003-21-0090
in 61/10 – ZRud-1).«;
ter vsebuje naslednjo končno določbo:
»39. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.