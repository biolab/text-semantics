1. člen
(vsebina pravilnika)
(1) Ta pravilnik določa vsebino in način opravljanja
cestnega pregleda tehnične brezhibnosti gospodarskih vozil.
(2) Ta pravilnik deloma prenaša v pravni red Republike
Slovenije Direktivo 2014/47/EU Evropskega parlamenta in Sveta z dne 3. aprila
2014 o cestnem pregledu tehnične brezhibnosti gospodarskih vozil, ki vozijo v
Uniji, in razveljavitvi Direktive 2000/30/ES (UL L št. 127 z dne 29. 4. 2014,
str. 134), zadnjič spremenjeno z Delegirano direktivo Komisije (EU) 2021/1716 z
dne 29. junija 2021 o spremembi Direktive 2014/47/EU Evropskega parlamenta in
Sveta v zvezi s spremembami oznak kategorij vozil, ki izhajajo iz sprememb
zakonodaje o homologaciji (UL L št. 342 z dne 27. 9. 2021, str. 845).
2. člen
(področje uporabe)
Ta pravilnik se uporablja za gospodarska vozila s
konstrukcijsko določeno hitrostjo nad 25 km/h, ki spadajo v naslednje kategorije:
-       
motorna vozila, ki so zasnovana in izdelana predvsem za prevoz oseb in
njihove prtljage ter imajo poleg vozniškega sedeža več kot osem sedežev –
kategoriji vozil M2 in M3;
-       
motorna vozila, ki so zasnovana in izdelana predvsem za prevoz blaga, z
največjo dovoljeno maso, ki presega 3,5 tone – kategoriji vozil N2
in N3;
-       
priklopna vozila, ki so zasnovana in izdelana za prevoz blaga ali oseb,
kot tudi za nastanitev oseb, z največjo dovoljeno maso, ki presega 3,5 tone –
kategoriji vozil O3 in O4, in
-       
kolesni traktorji kategorije T5, T1b, T2b, T3b, T4.1b, T4.2b in T4.3b,
ki se večinoma uporabljajo za komercialni cestni prevoz na javnih cestah in
katerih največja konstrukcijsko določena hitrost presega 40 km/h.
3. člen
(pomen izrazov)
(1) Izrazi, uporabljeni v tem pravilniku, imajo
naslednji pomen:
1.     
»cestni pregled tehnične brezhibnosti (v nadaljnjem besedilu: cestni
pregled)« je nenapovedan pregled tehnične brezhibnosti gospodarskega vozila, ki
ga opravijo pristojni organi;
2.     
»gospodarsko vozilo« je vozilo, ki se uporablja predvsem za komercialni
prevoz blaga ali potnikov, kot so javni prevoz ali prevoz za lastne potrebe,
ali drug poklicni prevoz;
3.     
»pooblaščena oseba« je policist ali inšpektor, pristojen za promet;
4.     
»prostor, namenjen cestnim pregledom« je določeno območje za začetni
oziroma podrobnejši cestni pregled, ki je lahko opremljen s stalno opremo za
pregled in preskus vozila, delov in opreme na vozilu;
5.     
»pristojni organ« sta policija in inšpektorat, pristojen za promet;
6.     
»tovor« pomeni vse blago, ki bi bilo običajno v vozilu ali v delu
vozila, zasnovanem za prevoz tovora, ki ni trajno pritrjeno na vozilo, vključno
s predmeti v nosilcih tovora, kot so zaboji, menjalni kesoni ali zabojniki na
vozilih.
(2) Drugi izrazi, uporabljeni v tem pravilniku, imajo
enak pomen, kot ga določajo zakon, ki ureja motorna vozila, in predpisi, ki
urejajo cestni promet, javne ceste in prevoze v cestnem prometu.
4. člen
(vrste cestnega pregleda)
(1) Sistem cestnih pregledov obsega začetne cestne
preglede in podrobnejše cestne preglede.
(2) Za vozila iz 2. člena tega pravilnika se opravi
začetni cestni pregled, pri katerem pooblaščena oseba:
-       
preveri zadnje potrdilo o tehnični brezhibnosti vozila in poročilo o
cestnem pregledu, ki se hranita v vozilu, ali elektronsko dokazilo o teh pregledih;
-       
vizualno oceni tehnično stanje vozila;
-       
lahko vizualno oceni pritrjenost tovora vozila v skladu s tretjim,
četrtim in petim odstavkom 9. člena tega pravilnika;
-       
lahko tehnično preveri vozilo, če se takšno preverjanje opravi le, da se
utemelji odločitev, da je treba na vozilu opraviti podrobnejši cestni pregled,
ali da se zahteva takojšna odprava nepravilnosti v skladu s prvim odstavkom 10.
člena tega pravilnika;
-       
preveri, ali so bile kakršne koli nepravilnosti, navedene v poročilu o
prejšnjem cestnem pregledu, odpravljene.
(3) Pri začetnem cestnem pregledu pooblaščena oseba
svoje ugotovitve zapiše v poročilo iz Priloge I, ki je sestavni del tega
pravilnika.
(4) Pri ugotavljanju, na katerih vozilih je treba
opraviti začetni cestni pregled, lahko pooblaščene osebe v prednostno skupino
uvrstijo vozila podjetij z visokim profilom tveganja, kot izhaja iz sistema
ocenjevanja tveganja v zvezi s prevozi v cestnem prometu. Vozila se lahko za
preglede izberejo tudi naključno ali kadar obstaja sum, da predstavljajo tveganje
za varnost v cestnem prometu ali za okolje.
(5) Na podlagi rezultata začetnega cestnega pregleda se
pooblaščena oseba odloči, ali je treba na pregledanem vozilu opraviti
podrobnejši cestni pregled.
(6) Podrobnejši cestni pregled se izvede z mobilno enoto
in obsega pregled vsebin iz tehnične specifikacije za vozila TSV 605 ob
upoštevanju zlasti varnosti zavor, pnevmatik, koles, šasije in emisij, ter
priporočene metode za pregledovanje vozila ali kot izredni tehnični pregled
vozila.
(7) Podrobnejše cestne preglede izvajajo pooblaščene
osebe, ki izpolnjujejo zahteve za kontrolorja tehničnih pregledov vozil, in
kontrolorji tehničnih pregledov vozil iz pooblaščenih strokovnih organizacij za
tehnične preglede vozil.
(8) Kadar je iz potrdila o tehnični brezhibnosti vozila
ali poročila o podrobnejšem cestnem pregledu razvidno, da je bil pregled ene
izmed postavk iz tehnične specifikacije za vozila TSV 605 opravljen v
predhodnih treh mesecih, pooblaščena oseba to postavko pregleda samo, če to
upravičuje očitna nepravilnost.
5. člen
(prostori izvajanja podrobnejših cestnih pregledov)
(1) Podrobnejši cestni pregledi iz šestega odstavka
prejšnjega člena se izvajajo z mobilnimi enotami, namenjenimi za cestne
preglede, ali v strokovni organizaciji za izvajanje tehničnih pregledov vozil.
(2) Kadar je treba podrobnejši cestni pregled opraviti v
strokovni organizaciji za izvajanje tehničnih pregledov vozil ali v prostoru,
namenjenem cestnim pregledom, se čim prej opravi v enem od najbližjih
strokovnih organizacij ali prostorov, ki so na voljo.
6. člen
(obseg cestnih pregledov)
Skupno število začetnih cestnih pregledov vozil iz prve,
druge in tretje alineje 2. člena tega pravilnika mora biti v vsakem koledarskem
letu vsaj 5 % skupnega števila teh vozil, registriranih v Republiki Sloveniji.
7. člen
(ocenjevanje tveganja)
(1) Za vozila iz prve, druge in tretje alineje 2. člena
tega pravilnika se podatki o številu in ocenjevanju nepravilnosti, ugotovljenih
na vozilih v cestnih pregledih, vključijo v sistem ocenjevanja tveganja za
prevozna podjetja, ki imajo sedež v Republiki Sloveniji, v skladu s predpisi,
ki urejajo sistem ocenjevanja tveganja v zvezi s prevozi v cestnem prometu.
(2) Pristojni organ mora do 15. v tekočem mesecu
ministrstvu, pristojnemu za promet (v nadaljnjem besedilu: ministrstvo) elektronsko
poslati podatke iz prejšnjega odstavka. Podatki vsebujejo matično številko
podjetja, številko poročila o cestnem pregledu, datum cestnega pregleda,
število opravljenih nadzorov na vozilu, skupino kršitve glede na Prilogo I k
Uredbi Komisije (EU) 2016/403 z dne 18. marca 2016 o dopolnitvi Uredbe
(ES) št. 1071/2009 Evropskega parlamenta in Sveta v zvezi s klasifikacijo hudih
kršitev pravil Unije, zaradi katerih lahko cestni prevozniki izgubijo dober
ugled, in spremembi Priloge III k Direktivi 2006/22/ES Evropskega parlamenta in
Sveta (UL L št. 74 z dne 19. 3. 2016, str. 8), oznako nepravilnosti, ki jo
določi ministrstvo, ID države poročanja po standardu ISO-3166-1 ALPHA 2 in
podatke za pretekli mesec.
(3) Za ocenjevanje tveganja prevoznih podjetij, ki imajo
sedež v Republiki Sloveniji, se lahko uporabijo tudi podatki, pridobljeni od
drugih držav članic Evropske unije (v nadaljnjem besedilu: država članica EU).
8. člen
(prepoved diskriminacije)
Cestni pregled mora biti opravljen tako, da je zagotovljena
enaka obravnava neodvisno od državljanstva voznika ali države, v kateri je bilo
gospodarsko vozilo registrirano ali v kateri je uporabljano.
9. člen
(ocenjevanje nepravilnosti)
(1) Na podlagi ugotovljenega dejanskega stanja vozila
pri podrobnejšem cestnem pregledu v skladu s tehnično specifikacijo za vozila
TSV 605 se ugotovljene posamezne nepravilnosti na vozilu ocenijo in razporedijo
v tri skupine glede na njihov vpliv na varnost vozila oziroma varovanje okolja:
1.     
»pomanjkljivost« zaradi katere je vozilo samo pogojno tehnično brezhibno
in je lahko udeleženo v cestnem prometu, lastnik vozila oziroma uporabnik
vozila pa je dolžan odpraviti to pomanjkljivost v roku 15 dni;
2.     
»napaka« zaradi katere vozilo ni tehnično brezhibno, vendar je v času
veljavnosti prometnega dovoljenja lahko udeleženo v cestnem prometu zaradi
prevoza na popravilo;
3.     
»kritična napaka« zaradi katere vozilo ni tehnično brezhibno in do njene
odprave ne sme biti udeleženo v cestnem prometu.
(2) Če ugotovljene nepravilnosti na vozilu spadajo v več
različnih skupin iz prejšnjega odstavka, se kot merodajna za oceno tehnične
brezhibnosti vozila upošteva nepravilnost, ki je uvrščena v višjo skupino
nepravilnosti. Če se na vozilu ugotovi več nepravilnosti, ki sicer spadajo v
isto skupino, se tako vozilo lahko razvrsti v naslednjo višjo skupino
nepravilnosti, če njihov skupni učinek povzroči dodatno zmanjšanje varnosti
vozila ali varovanja okolja.
(3) Med začetnim cestnim pregledom se pregleda
pritrjenost tovora v skladu s Prilogo II, ki je sestavni del tega pravilnika, da
se zagotovi, da je tovor pritrjen tako, da ne ovira varne vožnje oziroma ogroža
življenja, zdravja, premoženja ali okolja. S pregledi se lahko preveri, da v
vseh okoliščinah uporabe vozila, tudi v nevarnih situacijah ali pri speljevanju
navkreber:
-       
deli tovora samo minimalno spremenijo svoj položaj glede na druge dele,
stene ali površine vozila in
-       
tovor ne more zapustiti prostora za tovor ali se premakniti z nakladalne
površine.
(4) Poleg zahtev, ki veljajo za prevoz nekaterih
kategorij blaga, kot so tiste, ki so zajete v Evropskem sporazumu o mednarodnem
prevozu nevarnih snovi po cesti (ADR), se tovor pritrdi in pritrjenost tovora
pregleda v skladu z načeli in s standardi iz I. oddelka Priloge II tega
pravilnika.
(5) V primeru napak ali kritičnih napak, povezanih s pritrjenostjo
tovora, se lahko uporabljajo tudi naknadni postopki iz 10. člena tega
pravilnika.
(6) Usposabljanje pooblaščenih oseb za pregled
pritrjenosti tovora na vozilih v skladu s predpisom, ki ureja nalaganje in
pritrjevanje tovora v cestnem prometu, izvaja Javna agencija Republike
Slovenije za varnost prometa.
10. člen
(naknadni postopki v primeru napak ali kritičnih napak)
(1) Napake ali kritične napake na vozilu, ugotovljene
med začetnim ali podrobnejšim pregledom, se morajo odpraviti, preden se vozilo
ponovno uporabi v cestnem prometu.
(2) Pooblaščena oseba lahko v primeru ugotovljenih napak
ali kritičnih napak zahteva, da se v predpisanem času na vozilu, ki je predmet
cestnega pregleda in je registrirano v Republiki Sloveniji, opravi izredni
tehnični pregled vozila. Če je vozilo registrirano v drugi državi članici EU
ali državi Evropskega gospodarskega prostora (v nadaljnjem besedilu: država
EGP), lahko pristojni organ v skladu s postopkom iz četrtega odstavka tega
člena prek ministrstva, od pristojnega organa te druge države članice EU ali
države EGP zahteva, da opravi nov tehnični pregled tega vozila. Če se na
vozilu, registriranem v državi, ki ni država članica EU ali država EGP,
ugotovijo napake ali kritične napake, lahko pristojni organi o tem obvestijo
pristojni organ države registracije vozila.
(3) Ne glede na prvi odstavek tega člena v primeru
ugotovljenih napak ali kritičnih napak, ki zahtevajo hitro ali takojšnjo
odpravo zaradi neposredne ali takojšnje nevarnosti za varnost v cestnem prometu,
pristojni organ zagotovi, da je uporaba vozila omejena ali prepovedana, dokler
se takšne nepravilnosti ne odpravijo. Takšno vozilo se lahko uporabi samo za
vožnjo do ene od najbližjih delavnic, v kateri je mogoče navedene nepravilnosti
odpraviti, pod pogojem, da je bila ta napaka ali kritična napaka popravljena v
tolikšni meri, da je vozilo mogoče pripeljati do te delavnice in da pri tem ni
nikakršnega neposrednega tveganja za varnost oseb v vozilu ali drugih
udeležencev v cestnem prometu. V primeru pomanjkljivosti, ki ne zahtevajo
takojšnje odprave, pristojni organ določi pogoje in rok uporabe vozila 15 dni,
preden se nepravilnosti odpravijo. Če vozila ni mogoče popraviti v tolikšni
meri, da ga je mogoče pripeljati do delavnice, se vozilo lahko pripelje do
kraja, kjer ga je mogoče popraviti.
(4) Kadar se na vozilu, ki je registrirano v drugi
državi članici EU ali državi EGP, ugotovijo napake ali kritične napake, zaradi
katerih se omeji ali prepove uporaba vozila, ministrstvo o rezultatih tega
pregleda obvesti kontaktno točko države članice EU ali države EGP, v kateri je
bilo vozilo registrirano. To obvestilo vsebuje najmanj vsebino iz poročila o
cestnem pregledu iz Priloge III, ki je sestavni del tega pravilnika in se
posreduje prek nacionalnega elektronskega registra iz 16. člena Uredbe (ES)
št. 1071/2009 Evropskega parlamenta in Sveta z dne 21. oktobra 2009 o
skupnih pravilih glede pogojev za opravljanje dejavnosti cestnega prevoznika in
o razveljavitvi Direktive Sveta 96/26/ES (UL L št. 300 z dne 14. 11. 2009,
str. 51), zadnjič spremenjene z Uredbo sveta (EU) št. 517/2013 z dne
13. maja 2013 o prilagoditvi nekaterih uredb ter odločb in sklepov na
področjih prostega pretoka blaga, prostega gibanja oseb, prava družb, politike
konkurence, kmetijstva, varnosti hrane, veterinarske in fitosanitarne politike,
prometne politike, energetike, obdavčitve, statistike, vseevropskih omrežij,
pravosodja in temeljnih pravic, pravice, svobode in varnosti, okolja, carinske
unije, zunanjih odnosov, zunanje, varnostne in obrambne politike ter institucij
zaradi pristopa Republike Hrvaške (UL L št. 158 z dne 10. 6. 2013, str.
1).
(5) Kadar se na vozilu iz prejšnjega odstavka ugotovijo
napake ali kritične napake, lahko ministrstvo zaprosi pristojni organ države, v
kateri je bilo vozilo registrirano, prek kontaktne točke te države, da sprejme
ustrezne nadaljnje ukrepe, kot je nov tehnični pregled vozila iz drugega
odstavka tega člena.
11. člen
(poročilo o pregledu in evidenca)
(1) Za vsak opravljen začetni cestni pregled pristojni organ
ministrstvu do 15. v tekočem mesecu za pretekli mesec elektronsko sporoči
naslednje podatke:
-       
državo registracije vozila,
-       
kategorijo vozila in
-       
rezultate začetnega cestnega pregleda (ustrezno, neustrezno).
(2) Po zaključku podrobnejšega cestnega pregleda
pooblaščena oseba sestavi poročilo v skladu s Prilogo III tega pravilnika v
dveh izvodih. Izvod poročila se izroči vozniku gospodarskega vozila, nad
katerim je bil opravljen nadzor.
(3) Pristojni organ do 15. v tekočem mesecu za pretekli
mesec elektronsko sporoči ministrstvu rezultate podrobnejših cestnih pregledov.
Ti podatki vključujejo:
-       
državo registracije vozila,
-       
kategorijo vozila,
-       
pregledana področja in postavke, ki so bile v skladu z 10. točko Priloge
III tega pravilnika ocenjene kot neustrezne,
-       
številko potrdila o opravljenem izrednem tehničnem pregledu vozila,
-       
datum cestnega pregleda vozila,
-       
čas cestnega pregleda vozila,
-       
naziv in naslov podjetja, ki opravlja prevoz,
-       
ime in priimek voznika in
-       
datum rojstva voznika.
(4) Pristojni organ do 15. v tekočem mesecu za pretekli
mesec elektronsko sporoči ministrstvu podatke o vozilih, registriranih v drugi
državi članici EU ali državi EGP, na katerih so bile ugotovljene napake ali
kritične napake, in jim je bila zaradi tega omejena ali prepovedana uporaba. Ti
podatki vključujejo vsebino iz poročila o cestnem pregledu iz Priloge III
tega pravilnika.
(5) Strokovna organizacija, pooblaščena za tehnične
preglede vozil, do 15. v tekočem mesecu za pretekli mesec elektronsko pošlje
ministrstvu potrdila o izvedenih izrednih tehničnih pregledih vozil, ki so
registrirana v drugi državi članici EU ali državi EGP, in so bile na njih
ugotovljene napake ali kritične napake.
(6) Ministrstvo hrani podatke iz tretjega odstavka tega
člena v skladu z veljavno zakonodajo o varstvu podatkov 3 leta od datuma
njihovega prejema.
(7) Ministrstvo vsaki dve leti, najkasneje do
31. marca, elektronsko posreduje zbrane podatke iz prvega in tretjega
odstavka tega člena Evropski komisiji na obrazcu iz Priloge IV, ki je
sestavni del tega pravilnika.
12. člen
(usklajeni cestni pregledi)
(1) Pristojni organi vsako leto redno izvajajo usklajene
cestne preglede, ki jih organizirajo hkrati pristojni organi dveh ali več držav
članic EU ali držav EGP.
(2) Pristojni organ pošlje ministrstvu poročilo o opravljenih
usklajenih cestnih pregledih iz prejšnjega odstavka za preteklo leto najkasneje
do 15. februarja.

Priloga
I: Poročilo o začetnem cestnem pregledu tehnične brezhibnosti vozila
Priloga
II: Pregled pritrjenosti tovora
Priloga
III: Poročilo o podrobnejšem cestnem pregledu tehnične brezhibnosti vozila
Priloga
IV: Zbirna preglednica vseh pregledov

Pravilnik o cestnem pregledu tehnične
brezhibnosti gospodarskih vozil (Uradni list RS, št. 30/18) vsebuje naslednje prehodne in
končne določbe:
»PREHODNE IN KONČNE DOLOČBE
13. člen
(veljavnost dokazil o
usposobljenosti za pregled pritrjenosti tovora na vozilih)
Za pooblaščene osebe, ki so opravile usposabljanje za pregled
pritrjenosti tovora na vozilih od 6. septembra 2011 do uveljavitve tega
pravilnika, se šteje, da so usposobljene v skladu s šestim odstavkom 9. člena
tega pravilnika.
14. člen
(prvo poročanje)
Prvo poročanje v skladu s sedmim odstavkom 11. člena tega
pravilnika se izvede v letu 2019.
15. člen
(prenehanje veljavnosti in
podaljšanje uporabe)
Z dnem uveljavitve tega pravilnika preneha veljati Pravilnik o
cestnem pregledu tehnične brezhibnosti gospodarskih vozil v cestnem prometu
(Uradni list RS, št. 50/17).
16. člen
(zamik uporabe)
Določba 7. člena tega pravilnika se začne uporabljati
20. maja 2019.
17. člen
(začetek veljavnosti)
Ta pravilnik začne veljati 20. maja 2018.«.

Pravilnik
o spremembah in dopolnitvah Pravilnika o cestnem pregledu tehnične brezhibnosti
gospodarskih vozil (Uradni list RS, št. 48/22)
vsebuje naslednjo končno določbo:
»KONČNA DOLOČBA
5. člen
Ta pravilnik začne veljati petnajsti dan po objavi v Uradnem
listu Republike Slovenije, uporablja pa se od 27. septembra 2022.«.