I. SPLOŠNE DOLOČBE
1. člen
(vsebina pravilnika)
Ta pravilnik določa vsebino zahtevka za
registracijo fitofarmacevtskih sredstev (v nadaljnjem besedilu: FFS) in
natančnejšo vsebino zahtevane dokumentacije za oceno FFS.
2. člen
(pomen izrazov)
Za potrebe tega pravilnika se uporabljajo
izrazi iz zakona, ki ureja fitofarmacevtska sredstva ter izrazi, ki imajo
naslednji pomen:
1.    
prag škodljivosti predstavlja število škodljivih organizmov na ustrezno enoto, ki
lahko povzročijo gospodarsko škodo in jih je potrebno začeti zatirati;
2.    
tretiranje je nanos ali vnos FFS na oziroma v rastline, rastlinske proizvode,
tla ali v prostore za skladiščenje oziroma predelava za namene varstva rastlin
in rastlinskih proizvodov pred škodljivimi organizmi;
3.    
karenca (čakalna
doba)je čas, ki mora preteči od zadnjega nanašanja FFS do spravila ali žetve
tretiranih rastlin in rastlinskih proizvodov;
4.    
delovna karenca je čas po uporabi določenega FFS, v katerem nista dovoljena dostop
in delo na tretirani površini, polju ali zaprtem prostoru;
5.    
formulacija je končna oblika, v kateri se daje FFS v promet (npr. močljivi
prašek, koncentrat za emulzijo, zrnine);
6.    
dodatek je
vsaka snov poleg aktivne snovi, ki jo proizvajalec doda FFS;
7.    
metaboliti so produkti razgradnje ali reakcije aktivnih snovi in produkti
razgradnje ali biosinteze v mikroorganizmu ali drugem organizmu, uporabljenem
za tvorbo mikroorganizma;
8.    
relevantni metaboliti so metaboliti, ki imajo pomemben toksikološki ali okoljski oziroma
ekotoksikološki vpliv;
9.    
nečistote so vse sestavine, razen čiste aktivne snovi in specificiranega
mikroorganizma, ki so nastale v proizvodnem postopku ali zaradi razgradnje
aktivne snovi med skladiščenjem, vključno z neaktivnimi izomerami;
10. 
relevantne nečistote so nečistote, ki imajo pomemben toksikološki ali okoljski oziroma
ekotoksikološki vpliv;
11. 
testno sredstvo je FFS, vključeno v testiranja za namen pridobitve podatkov za
oceno FFS;
12. 
referenčno sredstvo je že registrirano FFS, ki je v praksi pokazalo ustrezno delovanje
v danih razmerah kmetijske pridelave, zdravstvenega stanja rastlin in okolja na
območju predlagane uporabe, pri čemer mora biti vrsta formulacije, delovanje na
škodljive organizme in način tretiranja primerljiv s testnim sredstvom;
13. 
kontrola
je skupina netretiranih škodljivih organizmov za preizkušanje učinkovitosti
delovanja testnega sredstva, ki služi kot primerjava;
14. 
test učinkovitosti je test, s katerim se pridobi podatke o delovanju FFS na način in
pod pogoji, ki jih določa ta pravilnik;
15. 
letalno
je smrtno;
16. 
mikroorganizem
je celični ali necelični organizem, sposoben reprodukcije ali prenosa genskega
materiala (npr. bakterije, glive, virusi, viroidi, protozoe in drugi, vključno
z virusi in njim podobnimi organizmi).
II. ZAHTEVEK ZA REGISTRACIJO FFS
3. člen
(zahtevek za registracijo FFS)
Zahtevek za registracijo FFS (v nadaljnjem
besedilu: zahtevek) mora vlagatelj vložiti pri Upravi Republike Slovenije za
varstvo rastlin in semenarstvo (v nadaljnjem besedilu: pristojni organ).
Zahtevek mora vsebovati najmanj:
-      
identifikacijske podatke o vlagatelju: firma in
sedež,
-      
ime in priimek odgovorne osebe,
-      
vrsto registrirane dejavnosti izkazano z
izpiskom iz sodnega registra ali odločbo o priglasitvi dejavnosti,
-      
opredelitev namena zahtevka (vrsta
registracije),
-      
navedbo trgovskega imena FFS in formulacije,
-      
pogodbo o zastopanju, kadar zahtevka ne vlaga
proizvajalec,
-      
varnostni list za FFS in vse nevarne snovi, ki
jih vsebuje FFS, v skladu s predpisi, ki urejajo kemikalije,
-      
dokazilo o plačanih stroških upravnega
postopka.
Zahtevku je treba v dveh izvodih priložiti
zahtevano dokumentacijo iz tega pravilnika in dokumentacijo iz predpisa, ki
ureja zahtevano dokumentacijo za oceno aktivnih snovi.
Vlagatelj mora pristojnemu organu,
najkasneje v 8 dneh sporočiti vsako spremembo v zvezi z zahtevkom in predloženo
dokumentacijo. 
III. ZAHTEVANA DOKUMENTACIJA
4. člen
(vsebina)
Natančnejša vsebina zahtevane dokumentacije
z vsemi podatki za oceno FFS, predpisanimi dokumenti in vzorci ter metodami in
smernicami za opravljanje predpisanih testov in analiz je določena v prilogi,
ki je sestavni del tega pravilnika. 
Vlagatelj mora poleg dokumentacije iz
prejšnjega odstavka predložiti tudi:
-      
popoln opis opravljenih raziskav,
-      
popoln opis vseh odstopanj od metod ali smernic
iz priloge,
-      
popoln opis vseh uporabljenih metod ali smernic
za testiranje, ki niso opisane v prilogi.
Če so metode ali smernice za opravljanje
testov in analiz iz priloge za FFS, ki je predmet ocene, neustrezne ali niso
predpisane, ali če se uporabi druge metode ali smernice, mora vlagatelj
predložiti obrazložitev, na podlagi katere pristojni organ odloči, ali so le-te
ustrezne.
Če vlagatelj ne predloži podatkov, ki se le
posredno nanašajo na lastnosti FFS ali na predlagano uporabo FFS, ali podatkov
o raziskavah, ki po mnenju vlagatelja niso smiselne, ali jih tehnično ni mogoče
zagotoviti, mora predložiti natančno obrazložitev navedenih odstopanj.
Pristojni organ lahko zahteva predložitev teh podatkov, če oceni, da takšna
opustitev strokovno ni utemeljena.
Pristojni organ lahko dovoli, da predloženi
podatki niso v skladu z najnovejšimi veljavnimi metodami ali smernicami, če so
pridobljeni v skladu z metodami ali smernicami, ki so veljale v času
opravljanja testov in analiz ter so primerljive s predpisanimi metodami ali
smernicami.
Če vlagatelj ne predloži zadovoljivih
podatkov o lastnostih in delovanju dodatkov FFS, lahko pristojni organ zahteva
od vlagatelja, da pridobi podatke o dodatkih v skladu s predpisom, ki ureja
zahtevano dokumentacijo za oceno aktivnih snovi.
5. člen
(dokumentacija za oceno FFS s starimi
aktivnimi snovmi)
Če vsebuje FFS staro aktivno snov, ki ni
uvrščena na Seznam aktivnih snovi (v nadaljnjem besedilu: seznam), mora
vlagatelj v skladu s tem pravilnikom zahtevku priložiti:
-      
obstoječo dokumentacijo o FFS in o aktivni
snovi, ki jo vsebuje FFS, vključno z obrazložitvijo vseh odstopanj od
predpisanih metod in smernic,
-      
podatke o proizvajalcu aktivne snovi v skladu s
prilogo,
-      
dokazilo o registraciji FFS v najmanj dveh
državah članicah Evropske unije, ali državi proizvajalki in državi Evropske
unije,
-      
osnutek etikete z navodilom za uporabo.
Ne glede na določbo prejšnjega odstavka
lahko pristojni organ zaradi ugotovitve primernosti FFS za uporabo na območju
Republike Slovenije zahteva predložitev dodatne dokumentacije v skladu s tem
pravilnikom in s predpisom, ki ureja zahtevano dokumentacijo za oceno aktivne
snovi.
6. člen
(dokumentacija za oceno FFS z aktivnimi
snovmi, uvrščenimi na seznam)
Če vsebuje FFS aktivno snov, ki je uvrščena
na seznam, mora vlagatelj v skladu s tem pravilnikom zahtevku priložiti:
-      
dokumentacijo iz priloge,
-      
povzetek ocene aktivne snovi,
-      
dokazilo o identičnosti aktivne snovi,
-      
podatke o proizvajalcu aktivne snovi v skladu s
prilogo.
Ne glede na določbo prejšnjega odstavka
lahko pristojni organ zaradi ugotovitve primernosti FFS za uporabo na območju
Republike Slovenije zahteva predložitev dodatne dokumentacije v skladu s tem
pravilnikom in s predpisom, ki ureja zahtevano dokumentacijo za oceno aktivne
snovi.
7. člen
(dokumentacija za oceno FFS pri začasni
registraciji)
Če vsebuje FFS novo aktivno snov, za katero
je izdan sklep Evropske komisije o popolnosti dokumentacije, mora vlagatelj v
skladu s tem pravilnikom zahtevku priložiti:
-      
dokumentacijo iz priloge,
-      
sklep o popolnosti dokumentacije,
-      
dokazilo o identičnosti aktivne snovi,
-      
povzetek dokumentacije o aktivni snovi,
-      
dokazilo o registraciji FFS najmanj v eni
državi članici Evropske unije s primerljivimi pogoji kmetijstva,
-      
podatke o proizvajalcu aktivne snovi v skladu s
prilogo.
Ne glede na določbo prejšnjega odstavka
lahko pristojni organ zaradi ugotovitve primernosti FFS za uporabo na območju
Republike Slovenije zahteva predložitev dodatne dokumentacije v skladu s tem
pravilnikom in predpisom, ki ureja zahtevano dokumentacijo za oceno aktivne
snovi.
8. člen
(dokumentacija za podaljšanje
registracije)
Določbe tega pravilnika se smiselno
uporabljajo tudi za postopke podaljševanja registracije že registriranih FFS.
Zahtevek za podaljšanje registracije FFS
mora vsebovati najmanj:
-      
odločbo o registraciji,
-      
veljavno mnenje o razvrstitvi, pakiranju in
označevanju nevarnih snovi in pripravkov,
-      
etiketo z navodilom za uporabo,
-      
pogodbo o zastopanju, kadar zahtevka ne vlaga
proizvajalec,
-      
dokazilo o plačanih stroških postopka.
Na zahtevo pristojnega organa mora vlagatelj
predložiti celotno dokumentacijo za oceno FFS na novo, oziroma tisti del
dokumentacije, ki ga potrebuje za odločitev o podaljšanju registracije.
IV. OPRAVLJANJE TESTOV IN ANALIZ TER IZDELAVA STROKOVNIH
MNENJ
9. člen
(opravljanje testov in analiz)
Testi in analize za pridobitev podatkov o
lastnostih in varnosti za zdravje ljudi in živali ter za okolje se morajo
opravljati v skladu z načeli dobre laboratorijske prakse.
Poskusi na živalih morajo biti opravljeni v
skladu s predpisi, ki urejajo zaščito živali.
(3) Teste in analize za pridobitev podatkov o lastnostih in
varnosti FFS, ki vsebuje aktivno snov na podlagi mikroorganizmov ali virusov,
razen vpliva na ljudi, opravljajo uradno priznani izvajalci, ki izpolnjujejo z
zakonom predpisane pogoje.
10. člen
(izvajalci testov učinkovitosti)
Kadar se testi učinkovitosti iz 6. točke
priloge A in 6. točke priloge B v skladu z zakonom, ki ureja FFS
opravljajo v Republiki Sloveniji, opravljajo teste izvajalci, ki jih pooblasti
minister, pristojen za kmetijstvo. Pooblaščeni izvajalci morajo teste
učinkovitosti opravljati v skladu z načeli dobre prakse testiranja
učinkovitosti.
11. člen
(strokovna mnenja)
Strokovna mnenja ali posamezne ocene iz
tega pravilnika pripravljajo strokovnjaki, pravne osebe ali organ, ki jih v
skladu z zakonom, ki ureja FFS pooblasti minister, pristojen za kmetijstvo, v
soglasju z ministrom, pristojnim za zdravje, in ministrom, pristojnim za
okolje.

Priloga: Zahtevana dokumentacija za registracijo in oceno fitofarmacevtskih sredstev

Pravilnik o zahtevani dokumentaciji za
registracijo in oceno fitofarmacevtskih sredstev (Uradni list RS, št. 31/02) vsebuje naslednjo končno določbo:
»V. KONČNA DOLOČBA
12. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi pravilnika o zahtevani
dokumentaciji za registracijo in oceno fitofarmacevtskih sredstev (Uradni list
RS, št. 31/04) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.