Upoštevajoč dejstvo, da predstavljajo določila sklepnih
dokumentov Konference o varnosti in sodelovanju v Evropi temeljna načela
sodobne arhitekture odnosov in sodelovanja v Evropi; 
Zavedajoč se velikega pomena, ki ga ima deset načel Helsinške
sklepne listine za povezanost miru in varnosti v Evropi, in upoštevajoč, da je
duh Pariške listine odprl novo obdobje demokracije, miru in enotnosti v Evropi;
Zavedajoč se potrebe, da prispeva svoj delež h krepitvi miru
in varnosti v Evropi ter pospeševanju temeljnih pravic, gospodarskega in
družbenega napredka in blaginje za vse narode; 
Dosledno upoštevajoč vse obveznosti v okviru Konference o
varnosti in sodelovanju v Evropi, ki izhajajo iz helsinških načel in zavedajoč
se njihovega pomena za krepitev zaupanja in varnosti kot tudi za razvoj
prijateljskih odnosov in sodelovanja na vseh področjih; 
Spoštujoč spoznanje, da predstavlja dosledna privrženost
demokraciji, zasnovani na človekovih pravicah in temeljnih svoboščinah ter
pravilom pravne države enega od temeljev mednarodne ureditve; 
Ponovno potrjujoč svojo privrženost miru, varnosti in
pravičnosti ter trajnemu razvoju prijateljskih odnosov in sodelovanja; 
Skupščina Republike Slovenije izraža željo, da Republika
Slovenija postane polnopravna država udeleženka Konference o varnosti in
sodelovanju v Evropi in hkrati 
izjavlja, 
da izpolnjuje vse mednarodne pogodbe za enakopravno sodelovanje
v procesu Konference o varnosti in sodelovanju v Evropi in da sprejema vse
obveznosti, ki izhajajo iz sklepnih dokumentov Konference o varnosti in
sodelovanju v Evropi ter da bo v svoji notranji ureditvi dosledno spoštovala
standarde, utemeljene v teh dokumentih.
Št. 007-01/89-1/18
Ljubljana, dne 16. januarja 1992.
Predsednik 
dr. France Bučar l. r.