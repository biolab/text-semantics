I. SPLOŠNA DOLOČBA
1. člen
(vsebina)
Ta splošni akt določa področje, obseg, pogoje in postopke za
točkovanje, spremljanje, potrjevanje in evidentiranje stalnega poklicnega
usposabljanja pooblaščenih inženirjev, ki so vpisani v imenik pooblaščenih inženirjev
pri Inženirski zbornici Slovenije (v nadaljnjem besedilu: poklicno
usposabljanje pooblaščenih inženirjev).
II. POKLICNO USPOSABLJANJE POOBLAŠČENIH INŽENIRJEV
2. člen
(področje, obseg in obveznost poklicnega usposabljanja)
(1) Poklicno usposabljanje pooblaščenih inženirjev
obsega usposabljanje na področju poklicnih nalog pooblaščenih inženirjev,
določenih v zakonu, ki ureja arhitekturno in inženirsko dejavnost.
(2) Pooblaščeni inženir mora v vsakem letu zbrati
predpisano število kreditnih točk.
(3) Pooblaščeni inženir pridobiva kreditne točke s
pasivno ali aktivno udeležbo na usposabljanjih pri Inženirski zbornici
Slovenije (v nadaljnjem besedilu: IZS) ali drugih pravnih subjektih in pisanjem
strokovnih prispevkov.
3. člen
(letni program poklicnega usposabljanja)
(1) Poklicno usposabljanje pooblaščenih inženirjev se
izvaja na podlagi letnega programa poklicnega usposabljanja (v nadaljnjem
besedilu: letni program), ki ga sprejme upravni odbor IZS na predlog komisije
za izobraževanje najpozneje do 1. februarja tekočega leta. Letni program
se lahko spremeni ali dopolni.
(2) Letni program je sestavljen iz nabora obveznih
vsebin, ki jih določi IZS, in izbirnih vsebin po izbiri pooblaščenega
inženirja. Glede na aktualne spremembe zakonodaje, predpisov, standardov in
pravil stroke, IZS v letnem programu določi deleža obeh delov.
(3) Letni program se objavi na spletni strani IZS
najpozneje v sedmih dneh po njegovem sprejemu. Pooblaščenim inženirjem, ki so
IZS posredovali elektronski naslov, se obvestilo o objavi letnega programa
poklicnega usposabljanja lahko pošlje tudi po elektronski pošti.
(4) Določbe prejšnjega odstavka tega člena se smiselno
uporabljajo tudi za objavo sprememb in dopolnitev ter čistopis letnega programa
poklicnega usposabljanja.
4. člen
(seznam usposabljanj s področja obveznih vsebin)
(1) Seznam usposabljanj s področja obveznih vsebin (v
nadaljnjem besedilu: seznam), ki jih organizirajo IZS, strokovna in interesna
združenja ter druge organizacije, IZS objavi na spletni strani. Usposabljanje,
ki ga organizirajo strokovna in interesna združenja ter druge organizacije, je
lahko uvrščeno na seznam le, če program usposabljanja potrdi Komisija za
izobraževanje in mu dodeli število kreditnih točk.
(2) Usposabljanje je lahko organizirano v obliki predavanja,
posveta, delavnice, simpozija, foruma ali kongresa.
(3) Za vsako usposabljanje, ki je vključeno v seznam,
mora biti naveden podroben program usposabljanja, datum in organizator
usposabljanja ter število kreditnih točk, ki jih prejme pooblaščeni inženir za
pasivno udeležbo na usposabljanju.
(4) Seznam usposabljanj se objavi na spletnih straneh
IZS najmanj dvakrat letno.
5. člen
(priprava in objava letnega programa in seznama)
(1) Za pripravo predloga letnega programa poklicnega
usposabljanja, sprejem programa usposabljanj, ki jih organizira IZS,
potrjevanje programa in dodelitev kreditnih točk za usposabljanje, ki ga
organizira strokovno ali interesno združenje ali druga organizacija, je
zadolžena Komisija za izobraževanje.
(2) Organizacijska in druga opravila za objavo letnega
programa in seznama usposabljanj opravlja služba IZS pristojna za izvajanje
stalnega poklicnega usposabljanja pooblaščenih inženirjev (v nadaljnjem
besedilu: pristojna služba IZS).
6. člen
(prijava na usposabljanje IZS)
(1) Pooblaščeni inženir se lahko prijavi na
usposabljanje IZS prek spletne strani IZS ali pisno na naslov IZS.
(2) Gradivo za usposabljanje IZS se objavi na spletni
strani IZS najmanj tri delovne dni pred izvedbo posameznega usposabljanja IZS.
(3) Višino kotizacije usposabljanja IZS določi IZS na
podlagi ocenjenih letnih stroškov, povezanih z zagotavljanjem izvajanja poklicnega
usposabljanja pooblaščenih inženirjev.
(4) Pristojna služba IZS prek spletne strani IZS obvešča
pooblaščene inženirje o izvedbi usposabljanj IZS, o odpovedi v primeru
premajhnega števila prijavljenih na posamezno usposabljanje IZS in o
prestavitvi oziroma o novem datumu ali kraju posameznega usposabljanja IZS v
primeru prevelikega števila prijavljenih na posamezno usposabljanje IZS.
III. TOČKOVANJE IN SPREMLJANJE POKLICNEGA USPOSABLJANJA
POOBLAŠČENIH INŽENIRJEV
7. člen
(točkovanje poklicnega usposabljanja pooblaščenih
inženirjev)
(1) Pasivna udeležba na usposabljanju je lahko ocenjena
z največ petimi kreditnimi točkami. Če usposabljanje z enako ali zelo podobno
vsebino v obdobju dveh let ponovi enkrat ali večkrat, pridobi pooblaščeni
inženir kreditne točke le za prvo usposabljanje.
(2) Za aktivno udeležbo na usposabljanju pridobi
pooblaščeni inženir dvakratnik števila kreditnih točk, ki bi jih dobil kot
pasivni udeleženec, a največ pet kreditnih točk. Če aktivno udeležbo z enako
ali zelo podobno vsebino v obdobju dveh let ponovi enkrat ali večkrat, pridobi
pooblaščeni inženir kreditne točke le za prvo aktivno udeležbo. Tudi za aktivno
udeležbo na usposabljanju in za pasivno udeležbo na usposabljanju z enako ali
zelo podobno vsebino v obdobju dveh let pridobi pooblaščeni inženir kreditne
točke le enkrat. Seštevek vsote kreditnih točk, ki jih prejmejo aktivni
udeleženci na usposabljanju, ne more preseči dvakratnika števila kreditnih
točk, ki jih prejme pasivni udeleženec usposabljanja.
(3) Za objavo strokovnega prispevka v strokovni in
znanstveni reviji, zborniku in drugi strokovni publikaciji in reviji zbornice
ali matične sekcije pridobi pooblaščeni inženir pet kreditnih točk. Dodelitev
kreditnih točk za aktivno udeležbo na usposabljanju in objavo strokovnega
prispevka vsebinsko enakovrstnega usposabljanja se izključujeta. Za objavo
ustreznega strokovnega prispevka v knjigi pridobi pooblaščeni inženir šest
kreditnih točk. Če strokovni prispevek z enako ali zelo podobno vsebino v
obdobju dveh let ponovi enkrat ali večkrat, pridobi pooblaščeni inženir
kreditne točke le za prvi strokovni prispevek. Pri soavtorstvu v revijah se
predvideni bonus točk enakomerno porazdeli med avtorje, pri čemer se delež z
decimalkami zaokroži na celo vrednost.
8. člen
(dodeljevanje kreditnih točk)
(1) O dodelitvi kreditnih točk za pasivno in aktivno
udeležbo na usposabljanju in objavljene strokovne prispevke odloča pristojna
služba IZS.
(2) Usposabljanjem, ki se uvrstijo na seznam, se število
kreditnih točk določi pred uvrstitvijo na seznam.
(3) Pooblaščenim inženirjem, avtorjem strokovnega
prispevka, objavljenega v reviji zbornice, reviji matične sekcije in revijah,
ki jih zbornica soizdaja, pristojna služba IZS dodeli in vpiše kreditne točke
po izidu in prejemu revije.
(4) Usposabljanjem, ki niso uvrščena na seznam, in
strokovnim prispevkom, z izjemo prispevkov, objavljenih v reviji zbornice, se
število kreditnih točk določi na podlagi vloge, ki jo pooblaščeni inženir vloži
na IZS.
9. člen
(vloga za dodelitev kreditnih točk)
(1) Vlogi za dodelitev kreditnih točk za pasivno ali
aktivno udeležbo na usposabljanju iz četrtega odstavka 8. člena tega splošnega
akta (v nadaljnjem besedilu: vloga) je treba priložiti:
-       
program usposabljanja,
-       
potrdilo o udeležbi, ki ga izda organizator usposabljanja,
-       
v primeru aktivne udeležbe, dokazilo o aktivni udeležbi (npr. besedilo ali
predstavitev nastopa v tiskani ali elektronski obliki), ali drug dokaz.
(2) Vlogi za dodelitev kreditnih točk za objavo
strokovnega prispevka iz četrtega odstavka 8. člena je treba priložiti:
-       
naslovno stran z vsebino strokovne ali znanstvene revije, zbornika,
strokovne publikacije ali knjige,
-       
besedilo strokovnega prispevka.
(3) Vlogo iz četrtega odstavka 8. člena tega splošnega akta
se lahko vloži na IZS najkasneje šest mesecev po opravljenem pasivnem ali
aktivnem usposabljanju, ali objavi strokovnega prispevka, vendar najkasneje v
letu, v katerem je potekalo usposabljanje. Če je vloga nepopolna, pristojna
služba IZS zahteva dopolnitev vloge v 15 dneh. Če vloga v tem roku ni
dopolnjena, se vlogo s sklepom zavrže.
(4) IZS o priznanju kreditnih točk izda odločbo, zoper
katero je mogoča pritožba, ki se jo v 15 dneh od vročitve naslovi na upravni
odbor IZS.
10. člen
(kreditne točke)
(1) Pooblaščeni inženir mora v koledarskem obdobju enega
leta zbrati najmanj šest kreditnih točk s strokovnega področja njegovega
pooblastila.
(2) Izpolnjevanje pogojev iz prvega odstavka tega člena
preverja pristojna služba IZS vsako leto januarja.
(3) Pristojna služba IZS do konca januarja posreduje
disciplinskemu tožilcu IZS seznam pooblaščenih inženirjev, ki v preteklem letu
niso zbrali predpisanega števila kreditnih točk.
(4) Ob preverjanju izpolnjevanja pogoja iz prvega
odstavka tega člena pristojna služba IZS izbriše šest kreditnih točk, morebitni
presežek kreditnih točk pa se prenese v naslednje koledarsko leto.
(5) Kreditne točke se izbriše po preteku dveh let, ko so
bile vpisane v imenik pooblaščenih inženirjev.
(6) Ne glede na določbo prvega odstavka tega člena se
šteje, da pooblaščeni inženir izpolnjuje pogoje glede kreditnih točk, če se
poklicnega usposabljanja pooblaščenih inženirjev ni mogel udeležiti iz
utemeljenih razlogov (daljša bolniška odsotnost, porodniški dopust ipd.).
Utemeljenost razlogov oceni pristojna služba IZS na pisni predlog pooblaščenega
inženirja, ki ga lahko vloži najpozneje do 31. decembra tekočega leta, za
katero se zbirajo kreditne točke. Pooblaščeni inženir mora predlogu priložiti
dokazila o opravičenosti izostankov.
(7) Ne glede na določbo prvega odstavka tega člena se
šteje, da izpolnjuje pogoje glede kreditnih točk tisti pooblaščeni inženir, ki je
v koledarskem obdobju enega leta, za katerega je sprejet letni program
poklicnega usposabljanja, opravil strokovni izpit za pooblaščenega inženirja.
(8) Pooblaščeni inženir, kateremu poklicni naziv miruje
in ga želi aktivirati, ali mu je bil poklicni naziv začasno odvzet, mora v
vlogi za aktiviranje statusa dokazati, da je v enem letu pred aktiviranjem
statusa izpolnil pogoj predpisanega števila kreditnih točk v skladu s tem
splošnim aktom.
IV. POTRJEVANJE IN EVIDENTIRANJE POKLICNEGA USPOSABLJANJA
POOBLAŠČENIH INŽENIRJEV
11. člen
(potrdila na usposabljanjih iz seznama)
IZS izda udeležencem na usposabljanjih IZS potrdilo o
udeležbi, ki vsebuje podatek o pridobljenih kreditnih točkah.
12. člen
(evidentiranje poklicnega usposabljanja pooblaščenih
inženirjev)
(1) Kreditne točke vpiše pristojna služba IZS v imenik
pooblaščenih inženirjev na podlagi evidentirane udeležbe pooblaščenega inženirja
na usposabljanju s seznama ali na podlagi odločbe o dodelitvi kreditnih točk,
ki jo izda IZS.
(2) Pooblaščenim inženirjem, ki se pasivno udeležijo
usposabljanja, ki je uvrščeno na seznam, vpiše pristojna služba IZS kreditne
točke na podlagi zbirnega seznama udeležencev in programa usposabljanja, ki ga
IZS izroči organizator usposabljanja. Pooblaščenim inženirjem, ki se aktivno
udeležijo usposabljanja, ki je uvrščeno na seznam, vpiše pristojna služba IZS
kreditne točke na podlagi dokazila iz tretje alineje prvega odstavka 9. člena
tega splošnega akta in programa usposabljanja, ki ga IZS izroči organizator
usposabljanja. Organizator usposabljanja priloži zbirnemu seznamu pasivnih in
aktivnih udeležencev liste prisotnosti s podatki o identifikacijskih številkah pooblaščenih
inženirjev in lastnoročnimi podpisi pooblaščenih inženirjev.
(3) Kreditne točke, pridobljene s pasivno ali aktivno
udeležbo na usposabljanju, ki ni usposabljanje iz prvega odstavka, in kreditne
točke za strokovni prispevek, vpiše pristojna služba IZS v imenik pooblaščenih
inženirjev na podlagi odločbe o dodelitvi kreditnih točk iz četrtega odstavka
8. člena tega splošnega akta.
V. PREHODNI IN KONČNI DOLOČBI
13. člen
(letni program za leto 2019)
IZS letni program za leto 2019 objavi do 31. januarja
2019.
14. člen
(začetek zbiranja kreditnih točk)
Obdobje zbiranja kreditnih točk iz prvega odstavka
10. člena tega splošnega akta se začne s 1. januarjem 2019, pri čemer
se upoštevajo tudi kreditne točke pridobljene na izobraževanjih v letu 2018.
15. člen
(prenehanje veljavnosti)
Z dnem uveljavitve tega splošnega akta preneha veljati
Pravilnik o dodatnem prostovoljnem strokovnem izpopolnjevanju članov IZS
sprejet na 193. redni seji upravnega odbora Inženirske zbornice Slovenije dne
29. 8. 2013.
16. člen
(začetek veljavnosti)
Ta splošni akt se objavi v Uradnem listu Republike Slovenije in
začne veljati naslednji dan po objavi.
Št. 2683/18/VOD-ČR
Ljubljana, dne 24. maja 2018
EVA 2018-2550-0053
Predsednik Inženirske
zbornice Slovenije
Mag. Črtomir Remec l.r.
K temu splošnemu aktu je dala mnenje ministrica za okolje in
prostor pod št. 007-167/2018/5 z dne 29. 5. 2018.