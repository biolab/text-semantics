1. člen
Oprostitev plačila posebnega prometnega davka od alkoholnih
pijač po zakonu o začasni oprostitvi plačila posebnega prometnega davka od
alkoholnih pijač, zaradi omilitve posledic škode povzročene z neurjem s točo
ali burjo (Uradni list RS, št. 55/95; v nadaljnjem besedilu: zakon), velja za
pridelovalce vina iz grozdja, pridelanega v vinorodnih okoliših, na katerih so
občine, določene s sklepom Vlade RS o določitvi območij občin, ki jih je v letu
1995 prizadelo neurje s točo ali burjo (Uradni list RS, št. 60/95).
2. člen
Upravičenci iz 1. člena te odredbe, ki odkupujejo grozdje od
drugih pridelovalcev – oddajalcev grozdja (v nadaljnjem besedilu: kleti),
morajo 50% sredstev, pridobljenih z oprostitvijo plačila posebnega prometnega
davka za vino iz odkupljenega grozdja, v obliki regresa za zaščitna sredstva za
varstvo rastlin in gnojila razdeliti med oddajalce grozdja.
Delež posameznega oddajalca grozdja v 50% prihranku iz
prejšnjega odstavka je sorazmeren zmnožku med pogodbeno količino grozdja, ki
naj bi jo posamezni oddajalec v letu 1995 oddal v klet, in povprečnem uradno
ugotovljenim deležem škode, ki jo je oddajalec imel v vinogradništvu. Če
posamezni oddajalec v letu 1995 ni imel pridelka in zato ni podpisal pogodbe o
oddaji oziroma prodaji grozdja, se za pogodbeno količino šteje povprečje
oddanih količin za pretekla tri leta.
3. člen
Zavezanci morajo opraviti periodični obračun regresa iz
prvega odstavka 2. člena te odredbe do 31. 12. 1996, končni obračun pa
najkasneje do 28. 2. 1997 in ju predložiti ministrstvu, pristojnemu za
kmetijstvo.
4. člen
Ta odredba začne veljati naslednji dan po objavi v Uradnem
listu Republike Slovenije.
Št. 415-23/94-2
Ljubljana, dne 18. oktobra 1995.
dr. Jože Osterc l. r. 
Minister 
za kmetijstvo, 
gozdarstvo in prehrano
Soglašam
mag. Mitja Gaspari l. r. 
Minister 
za finance