1. člen
(vsebina)
(1) Ta uredba določa obveznost vzpostavitve sistema
upravljanja z energijo v stavbah oseb javnega sektorja, zavezance in minimalne
vsebine tega sistema, s ciljem povečanja energetske učinkovitosti in uporabe
obnovljivih virov energije v stavbah, ki jih uporabljajo osebe javnega
sektorja.
(2) Ta uredba za povečanje energetske učinkovitosti stavb
oseb javnega sektorja določa tudi spodbujanje priprave projektov za energetsko
učinkovito prenovo in graditev stavb državnih organov, javnih zavodov, javnih
gospodarskih zavodov, javnih skladov, javnih agencij in ustanov, katerih
ustanovitelj je država (v nadaljnjem besedilu: osebe javnega sektorja, zavezane
za prenovo in graditev).
(3) S to uredbo se v pravni red Republike Slovenije
delno prenašata Direktiva 2012/27/ES Evropskega parlamenta in Sveta z dne
25. oktobra 2012 o energetski učinkovitosti, spremembi direktiv
2009/125/EU in 2010/30/EU ter razveljavitvi direktiv 2004/8/ES in 2006/32/ES
(UL L št. 315 z dne 14. 11. 2012, str. 1) in Direktiva 2009/28/ES
Evropskega parlamenta in Sveta z dne 23. aprila 2009 o spodbujanju uporabe
energije iz obnovljivih virov, spremembi in poznejši razveljavitvi direktiv
2001/77/ES in 2003/30/ES (UL L št. 140 z dne 5. 6. 2009, str. 16).
2. člen
(vzpostavitev sistema upravljanja z energijo)
(1) Sistem upravljanja z energijo se vzpostavi v stavbah
in posameznih delih stavb, ki so v lasti Republike Slovenije ali samoupravne
lokalne skupnosti in v uporabi državnih organov, samoupravnih lokalnih
skupnosti, javnih zavodov, javnih gospodarskih zavodov, javnih skladov, javnih
agencij in ustanov, katerih ustanovitelj je Republika Slovenija ali samoupravna
lokalna skupnost, in katerih uporabna površina obsega več kot 250 m2.
(2) Sistem upravljanja z energijo se vzpostavi tudi v
stavbah iz prejšnjega odstavka, v katerih je vsota uporabne površine več
posameznih delov stavb v posamezni stavbi večja od 250 m2.
3. člen
(izjeme od uporabe uredbe)
Ta uredba se ne uporablja za stavbe ali objekte, ki so v skladu
z Uredbo o klasifikaciji vrst objektov in objektih državnega pomena (Uradni
list RS, št. 109/11) razvrščeni v naslednje klasifikacijske ravni objektov:
-       
124           stavbe za promet in stavbe za izvajanje komunikacij;
-       
1251         industrijske stavbe, ki se ne ogrevajo ali klimatizirajo na
temperaturo v prostorih, višjo od 12 ºC;
-       
1252         rezervoarji, silosi in skladišča;
-       
1271         nestanovanjske kmetijske stavbe;
-       
1274         druge stavbe, ki niso uvrščene drugje;
-       
12722       pokopališke stavbe;
-       
24201       obrambni objekti.
4. člen
(zavezanci)
Sistem upravljanja z energijo vzpostavi upravljavec stavbeali
posameznih delov stavbe iz 2. člena te uredbe (v nadaljnjem besedilu:
zavezanec).
5. člen
(vsebina sistema upravljanja z energijo)
Sistem upravljanja z energijo vključuje:
-       
izvajanje energetskega knjigovodstva;
-       
določitev in izvajanje ukrepov za povečanje energetske učinkovitosti in
rabe obnovljivih virov energije;
-       
poročanje odgovorni osebi zavezanca o rabi energije, s tem povezanih
stroških in izvajanju ukrepov iz prejšnje alineje.
6. člen
(energetsko knjigovodstvo)
(1) Energetsko knjigovodstvo je sistem zbiranja in
spremljanja podatkov o rabi energije v stavbi ali posameznem delu stavbe in se
vodi kot informatizirana zbirka podatkov na podlagi identifikacijske oznake
stavbe ali dela stavbe. Informatizirano zbirko energetskega knjigovodstva vodi
ministrstvo, pristojno za energijo.
(2) V informatizirano zbirko iz prejšnjega odstavka
zavezanec najmanj enkrat letno, in sicer do 31. marca za predhodno leto,
vnese podatke o:
-       
letni rabi energije in energentov v stavbi ali posameznem delu stavbe;
-       
letnih stroških za porabljeno energijo in energente v stavbi ali
posameznem delu stavbe;
-       
tehničnih lastnostih stavbe ali posameznega dela stavbe, in sicer o
lastnostih ovoja in tehničnih sistemov stavbe ter o profilu rabe energije,
vključno s podatki o zasedenosti stavbe in številu uporabnikov;
-       
načrtovanih in izvedenih ukrepih za povečanje energetske učinkovitosti
in rabe obnovljivih virov energije.
(3) Če je v stavbi več upravljavcev, zagotovi vnos
podatkov v informatizirano zbirko zavezanec, ki upravlja največjo uporabno
površino stavbe, razen če se zavezanci dogovorijo drugače. Preostali zavezanci
zagotovijo vse potrebne podatke zavezancu iz prejšnjega stavka.
(4) Podatki energetskega knjigovodstva za več stavb ali
delov stavb enega ali več zavezancev se združujejo v zbirno energetsko
knjigovodstvo.
7. člen
(ukrepi za povečanje energetske učinkovitosti in rabe
obnovljivih virov energije)
(1) Ukrepi za povečanje energetske učinkovitosti in rabe
obnovljivih virov energije so:
-       
ukrepi za doseganje minimalnih zahtev glede energetske učinkovitosti
stavb, določenih s predpisom, ki ureja učinkovito rabo energije v stavbah;
-       
organizacijski ukrepi za učinkovitejšo rabo energije;
-       
vzdrževalni ukrepi.
(2) Ukrepi za doseganje minimalnih zahtev glede
energetske učinkovitosti stavb iz prve alineje prejšnjega odstavka so
priporočeni ukrepi za povečanje energetske učinkovitosti in rabe obnovljivih
virov energije, ki so navedeni v energetski izkaznici stavbe ali posameznega
dela stavbe brez organizacijskih ukrepov.
(3) Organizacijski ukrepi za učinkovitejšo rabo energije
iz druge alineje prvega odstavka so ukrepi ozaveščanja in izobraževanja na
področju učinkovite rabe energije za uporabnike stavbe, uvajanje pravilnega
naravnega prezračevanja in pravilnega osvetljevanja ob upoštevanju dnevne
svetlobe, izvedba energetskega pregleda stavbe ter podobni ukrepi za
učinkovitejšo rabo energije.
(4) Vzdrževalni ukrepi iz tretje alineje prvega odstavka
pomenijo izvedbo rednega vzdrževanja stavb v skladu s predpisom, ki ureja
graditev objektov, z namenom ohranjanja ali izboljšanja ravni energetske
učinkovitosti stavb, določene s predpisom, ki ureja učinkovito rabo energije v
stavbah.
8. člen
(obvezne meritve energije)
(1) Če se več stavb ali posameznih delov stavb oskrbuje
z električno energijo, plinom oziroma toploto z enega prevzemno-predajnega
mesta, zavezanec zagotovi merjenje porabe električne energije, zemeljskega
plina in toplote za vsako stavbo oziroma posamezen del stavbe posebej.
(2) Za stavbo ali posamezni del stavbe zavezanec meri
proizvedeno toploto in proizvedeno električno energijo ter prodano ali oddano
energijo v primeru prodaje ali oddaje energije.
(3) Določbe prvega in drugega odstavka tega člena se ne
uporabljajo za stavbe ali dele stavb, kjer izvedba meritev ni ekonomična.
9. člen
(minimalne zahteve glede energetske učinkovitosti stavb)
Stavbe ali posamezni deli stavb, ki jih z nakupom ali najemom
na novo pridobijo v uporabo organi državne uprave in so po dejanski rabi v
skladu z Uredbo o klasifikaciji vrst objektov in objektih državnega pomena
(Uradni list RS, št. 109/11) opredeljene kot poslovne stavbe, izpolnjujejo
minimalne zahteve glede energetske učinkovitosti, če je letna dovedena energija
za stavbo ali posamezni del stavbe v primeru merjene energetske izkaznice
največ 100 kWh/m2a oziroma je pri novogradnjah potrebna toplota za
ogrevanje največ 25 kWh/m2a.
9.a člen
(določitev seznama stavb oseb javnega sektorja za energetsko
prenovo in graditev)
Vlada Republike Slovenije enkrat letno do konca oktobra s
sklepom na podlagi meril iz 9.b člena te uredbe na predlog ministrstva,
pristojnega za energijo, določi seznam stavb oseb javnega sektorja, primernih
za energetsko prenovo, in graditev novih skoraj ničenergijskih stavb.
9.b člen
(merila določitve seznama stavb)
(1) Merila za
vključitev na seznam iz prejšnjega člena so:
-       
stavba mora biti v večinski lasti Republike Slovenije,
-       
stavba ne dosega predpisanih minimalnih zahtev glede energetske
učinkovitosti in obnovljivih virov energije, določenih v predpisu, ki ureja
učinkovito rabo energije v stavbah,
-       
oseba javnega sektorja, zavezana za prenovo in graditev, ima za del
investicij, ki se sofinancirajo iz sredstev državnega proračuna, zagotovljene
pravice porabe.
(2) Pri uvrstitvi na
seznam stavb iz prejšnjega člena, ki so primerne za energetsko prenovo, se
lahko upoštevajo tudi naslednja dodatna merila:
-       
začetek pripravljalnih storitev za izvajanje investicije,
-       
mehanska odpornost in stabilnost posamezne stavbe ali njenega dela,
določena z zakonom, ki ureja graditev objektov,
-       
požarna varnost, določena z zakonom, ki ureja graditev objektov,
-       
zagotavljanje varstva kulturne dediščine,
-       
možnost oblikovanja skupnih projektov prenove stavb oseb javnega
sektorja.
9.c člen
(zagotavljanje sredstev za namen izvajanja projektov prenove
in graditve stavb oseb javnega sektorja)
Zagotovitev finančnih sredstev za izvedbo projektov za
energetsko učinkovito prenovo in graditev stavb oseb javnega sektorja se lahko
izkazuje iz naslednjih virov financiranja:
-       
sredstva državnega proračuna,
-       
sredstva evropske kohezijske politike in drugih evropskih finančnih
mehanizmov,
-       
proračunski in namenski skladi,
-       
zasebna sredstva,
-       
drugo.
9.č člen
(priprava ekonomske in tehnične dokumentacije)
(1) Storitev priprave
ekonomske in tehnične dokumentacije, potrebne za prenovo ali graditev skoraj
ničenergijskih stavb oseb javnega sektorja, izvaja gospodarska družba, ki jo
določi Vlada Republike Slovenije, da kot notranji izvajalec za državo in njene
organe opravlja storitve investicijskega inženiringa, če izpolnjuje pogoje za
oddajo naročila med osebami v javnem sektorju v skladu z zakonom, ki določa
pravila o postopkih javnega naročanja. Edini ustanovitelj in družbenik te
družbe je Republika Slovenija. Poslovni delež družbe se ne more deliti ali
prenesti na drugo osebo.
(2) Ekonomska in
tehnična dokumentacija je dokumentacija, ki zajema investicijsko, projektno in
drugo dokumentacijo, potrebno za začetek izvajanja prenove ali graditev skoraj
ničenergijskih stavb oseb javnega sektorja.
9.d člen
(prijava in poročanje za namen izvajanja projektov javnih
stavb)
(1) Osebe javnega
sektorja, zavezane za prenovo in graditev, ministrstvu, pristojnemu za
energijo, vsako leto najpozneje do začetka julija pošljejo seznam stavb oseb
javnega sektorja, ki izpolnjujejo merila iz 9.b člena te uredbe.
(2) Osebe javnega
sektorja, zavezane za prenovo in graditev, ministrstvu, pristojnemu za
energijo, vsako leto najpozneje do konca januarja za preteklo leto poročajo o
izvajanju projektov prenove in graditve stavb oseb javnega sektorja, ki so bili
v skladu z 9.b členom določeni kot primerni.
(3) Ministrstvo,
pristojno za energijo, pripravi skupno poročilo o stanju projektov in ga pošlje
Vladi Republike Slovenije v sprejetje najpozneje do konca aprila tekočega leta.
Vsebina skupnega poročila mora vsebovati pregled projektov, stanje izvajanja
projektov, finančno konstrukcijo posameznega projekta, izpolnjevanje
predvidenega terminskega načrta in opredelitev tveganj ter druge pomembne
vsebine za poročanje.

Uredba o upravljanju z energijo v javnem
sektorju (Uradni list RS, št. 52/16) vsebuje naslednje prehodne in končne
določbe:
»PREHODNE IN KONČNE DOLOČBE
10. člen
(rok za vzpostavitev
sistema upravljanja z energijo)
Zavezanci vzpostavijo sistem upravljanja z energijo
najpozneje do 31. decembra 2017.
11. člen
(rok za vzpostavitev
informatizirane zbirke)
Ministrstvo, pristojno za energijo, vzpostavi informatizirano
zbirko energetskega knjigovodstva iz 6. člena te uredbe najpozneje do
30. junija 2017.
12. člen
(rok za vgradnjo števcev)
V stavbah ali posameznih delih stavb iz 2. člena te uredbe se
zagotovi merjenje porabe električne energije, zemeljskega plina in toplote iz
8. člena te uredbe najpozneje do 31. decembra 2018.
13. člen
(prehodna določba glede
minimalnih zahtev energetske učinkovitosti stavb)
Stavbe ali posamezni deli stavb, ki jih z nakupom ali najemom
na novo pridobijo v uporabo organi državne uprave in so po dejanski rabi v
skladu z Uredbo o klasifikaciji vrst objektov in objektih državnega pomena
(Uradni list RS, št. 109/11) opredeljene kot poslovne stavbe, do leta 2020
izpolnjujejo minimalne zahteve glede energetske učinkovitosti, če je letna
dovedena energija za stavbo ali posamezni del stavbe v primeru merjene
energetske izkaznice največ 150 kWh/m2a oziroma je pri
novogradnjah potrebna toplota za ogrevanje največ 35 kWh/m2a.
14. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembi in dopolnitvah Uredbe o
upravljanju z energijo v javnem sektorju (Uradni list RS, št. 116/20) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.