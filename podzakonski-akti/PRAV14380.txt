I. SPLOŠNA DOLOČBA
1. člen
(vsebina)
Ta pravilnik ureja usposabljanja, ki jih organizira Javni
zavod Hiša za otroke (v nadaljnjem besedilu: zavod) v skladu z zakonom, ki
ureja zaščito otrok v kazenskem postopku in njihovo celostno obravnavo v hiši
za otroke (v nadaljnjem besedilu: zakon), ter podrobneje določa pogoje za
pristop k preizkusu usposobljenosti in način preverjanja usposobljenosti za:
-       
strokovnjake za pomoč pri zaslišanju otrok v zavodu (v nadaljnjem
besedilu: strokovnjak);
-       
svetovalce za izvajanje krizne podpore in psihosocialne pomoči otrokom
in njihovim družinskim članom (v nadaljnjem besedilu: svetovalec).
II. USPOSABLJANJA
2. člen
(vrste usposabljanj)
(1) Zavod organizira redna usposabljanja ter
multidisciplinarna in medinstitucionalna usposabljanja.
(2) Redna usposabljanja se izvajajo kot dodatna
usposabljanja:
-       
za kandidate za strokovnjake in za kandidate za svetovalce (v nadaljnjem
besedilu: vstopna usposabljanja);
-       
za strokovnjake in za svetovalce (v nadaljnjem besedilu: obnovitvena
usposabljanja).
(3) Zavod z namenom ozaveščanja organizira za
strokovnjake z različnih področij, ki se ukvarjajo z otroki, multidisciplinarna
in medinstitucionalna usposabljanja z delovnega področja zavoda v skladu z
letnim programom dela, na pobudo tretjih oseb pa v okviru svojih prostorskih,
kadrovskih, tehničnih in finančnih možnosti.
(4) Zavod objavi informacije o usposabljanju ter rok in
način za oddajo prijav na svoji spletni strani najmanj osem dni pred
predvidenim usposabljanjem.
3. člen
(način izvajanja usposabljanj)
(1) Vstopna usposabljanja se organizirajo glede na
kadrovske potrebe zavoda in se za kandidate za strokovnjake izvajajo po
programu iz 4. člena tega pravilnika, za kandidate za svetovalce pa po
programu iz 5. člena tega pravilnika.
(2) Obnovitvena usposabljanja za strokovnjake in
svetovalce se izvajajo periodično v skladu z letnim programom zavoda, vendar
najmanj enkrat letno.
(3) Zavod lahko določi, da se posamezna usposabljanja
izvajajo hkrati kot vstopna usposabljanja za kandidate za strokovnjake in kandidate
za svetovalce, oziroma hkrati kot obnovitvena usposabljanja za strokovnjake in
svetovalce, lahko pa dovoli tudi udeležbo zunanjih strokovnjakov z različnih
področij, ki se ukvarjajo z otroki.
(4) Usposabljanja iz tega člena se praviloma izvajajo v
zavodu, lahko pa se organizirajo tudi z napotitvijo udeležencev na izbrana
usposabljanja doma ali v tujini.
4. člen
(program vstopnega usposabljanja za kandidata za
strokovnjaka)
(1) Program vstopnega usposabljanja za kandidata za
strokovnjaka obsega teoretični in praktični del.
(2) Teoretični del se zagotavlja s predavanji,
delavnicami in drugimi oblikami dodatnega usposabljanja z naslednjih vsebinskih
področij:
-       
ustavna ureditev Republike Slovenije, organizacija in delovanje
pravosodja, sodni postopki, zlasti kazenski postopki, s poudarkom na pravilih o
dokazovanju, in postopki v zvezi s preprečevanjem nasilja v družini, varstvom
in pomočjo žrtvam nasilja;
-       
mednarodne konvencije s področja otrokovih pravic;
-       
otroška in mladostniška psihologija;
-       
standardi kakovosti in protokoli Barnahus;
-       
protokol za izvedbo zaslišanj otrok v zavodu.
(3) Praktični del se zagotavlja z izvajanjem simuliranih
zaslišanj otrok v skladu s protokolom o zaslišanju otrok v zavodu.
(4) Zavod določi podrobnejše vsebine, trajanje in obseg
teoretičnega in praktičnega dela vstopnih usposabljanj za kandidate za
strokovnjaka iz drugega in tretjega odstavka tega člena v programu vstopnega
usposabljanja za kandidata za strokovnjaka.
5. člen
(program vstopnega usposabljanja za kandidata za svetovalca)
(1) Program vstopnega usposabljanja za kandidata za
svetovalca se zagotavlja s predavanji, delavnicami in drugimi oblikami
usposabljanja z naslednjih vsebinskih področij:
-       
otroška in mladostniška psihologija;
-       
uveljavljene metode za preprečevanje nasilja v družini;
-       
ukrepi za varstvo koristi otroka po predpisih, ki urejajo družinska
razmerja;
-       
temeljna znanja ustavne ureditve Republike Slovenije, organizacije in
delovanja pravosodja, sodnih postopkov, zlasti kazenskih postopkov, s poudarkom
na pravilih o dokazovanju, in postopkov v zvezi s preprečevanjem nasilja v
družini, varstvom in pomočjo žrtvam nasilja;
-       
mednarodne konvencije s področja otrokovih pravic;
-       
standardi kakovosti in protokoli Barnahus;
-       
priporočene metode in tehnike krizne podpore otrokom ter psihosocialne
pomoči otrokom in njihovim družinskim članom, ki se izvajajo v zavodu.
(2) Zavod določi podrobnejše vsebine, trajanje in obseg
vstopnih usposabljanj za kandidate za svetovalca iz prejšnjega odstavka v
programu vstopnega usposabljanja za kandidata za svetovalca.
6. člen
(obnovitvena usposabljanja)
(1) Strokovnjak in svetovalec se obnovitveno
usposabljata tako, da se vsako leto udeležita najmanj enega predavanja,
delavnice ali druge oblike usposabljanja za pridobivanje dodatnih praktičnih
znanj in veščin s kateregakoli področja iz drugega ali tretjega odstavka
4. člena tega pravilnika oziroma prvega odstavka prejšnjega člena.
(2) Redno udeleževanje na obnovitvenih usposabljanjih se
upošteva pri obdobnem in letnem ocenjevanju delovne uspešnosti ter je eden od
pogojev za napredovanje strokovnjakov in svetovalcev, ki so javni uslužbenci,
na delovnem mestu oziroma v nazivu v višji plačni razred.
(3) Udeleževanje na obnovitvenih usposabljanjih je tudi
eden od pogojev za sodelovanje z osebami, s katerimi se zavod povezuje pri
izvajanju krizne podpore in psihosocialne pomoči.
III. DELO STROKOVNJAKA IN SVETOVALCA V ZAVODU
7. člen
(pogoji za delo strokovnjaka in svetovalca v zavodu)
(1) Pogoji, ki jih mora za delo v zavodu izpolnjevati
strokovnjak, so:
-       
izobrazba v skladu z zakonom;
-       
najmanj pet let delovnih izkušenj z delom z otroki;
-       
opravljeno vstopno usposabljanje v skladu s 4. členom tega
pravilnika;
-       
uspešno opravljen preizkus preverjanja usposobljenosti v zavodu;
-       
redno udeleževanje na obnovitvenih usposabljanjih v skladu s prejšnjim
členom.
(2) Pogoji, ki jih mora za delo v zavodu izpolnjevati
svetovalec, so:
-       
izobrazba v skladu z zakonom;
-       
najmanj tri leta delovnih izkušenj z delom z otroki;
-       
opravljeno vstopno usposabljanje v skladu s 5. členom tega
pravilnika;
-       
uspešno opravljen preizkus preverjanja usposobljenosti v zavodu;
-       
redno udeleževanje na obnovitvenih usposabljanjih v skladu s prejšnjim
členom.
(3) Kot delovne izkušnje iz druge alineje prvega
odstavka in druge alineje drugega odstavka tega člena se šteje samostojno ali v
sodelovanju z drugimi strokovnjaki izvajanje ali nadziranje pogovornih obravnav
otrok z namenom izvajanja kazenskih postopkov ali z namenom diagnosticiranja
duševnih bolezni, duševnih motenj ali duševnih težav ter samostojno ali v sodelovanju
z drugimi strokovnjaki izvajanje ali nadziranje psihološkega oziroma
psihosocialnega svetovanja.
8. člen
(način preverjanja pogojev za delo strokovnjaka in
svetovalca v zavodu)
(1) Izpolnjevanje pogojev iz prve in druge alineje
prvega odstavka prejšnjega člena oziroma prve in druge alineje drugega odstavka
prejšnjega člena se preveri z vpogledom v predložene listine, odločbe,
potrdila, izjave in druga dokazila, s katerimi se izkazujejo zatrjevana stopnja
in smer izobrazbe ter zahtevane delovne izkušnje.
(2) Izpolnjevanje pogoja iz tretje alineje prvega
odstavka prejšnjega člena oziroma tretje alineje drugega odstavka prejšnjega
člena se izkazuje s potrdilom izvajalca usposabljanja o opravljenem vstopnem
usposabljanju kandidata za strokovnjaka oziroma kandidata za svetovalca.
(3) Izpolnjevanje pogoja iz četrte alineje prvega
odstavka prejšnjega člena oziroma četrte alineje drugega odstavka prejšnjega
člena se izkazuje s potrdilom zavoda o uspešno opravljenem preizkusu
preverjanja usposobljenosti v zavodu.
(4) Izpolnjevanje pogojev iz pete alineje prvega
odstavka prejšnjega člena oziroma pete alineje drugega odstavka prejšnjega
člena se izkazuje s potrdili institucij, ki so izvedle posamezna usposabljanja.
IV. POSTOPEK PREVERJANJA USPOSOBLJENOSTI
9. člen
(seznama)
(1) Posamezniki, ki so lahko člani komisij za
preverjanje usposobljenosti v zavodu, so strokovnjaki za kazensko pravo ali
kriminologijo, strokovnjaki za otroško in mladinsko psihologijo ali
pedopsihiatrijo, ter strokovnjaki specialnih področij socialnega dela,
pedagogike in podobnih študijskih smeri najmanj druge stopnje, ki so v skladu z
zakonom, ki ureja slovensko ogrodje kvalifikacij, uvrščene na najmanj osmo
raven, ali enakovredne izobrazbe, pridobljene v tujini, ki je v Republiki
Sloveniji priznana v skladu z zakonom, ki ureja priznavanje in vrednotenje
izobraževanja.
(2) Strokovnjaki za otroško in mladinsko psihologijo ali
pedopsihiatrijo ter strokovnjaki specialnih področij socialnega dela,
pedagogike in podobnih študijskih smeri iz prejšnjega odstavka morajo izkazati
tudi najmanj sedemletne izkušnje z individualnimi ali skupinskimi obravnavami
otrok, med njimi zlasti tistih otrok, ki so oškodovanci ali priče kaznivih
dejanj in mladoletnih storilcev kaznivih dejanj.
(3) Posameznike iz prvega odstavka na predlog zavoda
imenuje minister, pristojen za pravosodje (v nadaljnjem besedilu: minister).
(4) Ministrstvo, pristojno za pravosodje, vpiše
strokovnjake za kazensko pravo in kriminologijo iz prejšnjega odstavka v
kazenskopravni seznam, vse ostale strokovnjake iz prvega odstavka tega člena pa
v seznam strokovnjakov za otroško in mladinsko psihologijo.
10. člen
(komisija za preverjanje usposobljenosti)
(1) Komisija za preverjanje usposobljenosti, pred katero
kandidat za strokovnjaka ali kandidat za svetovalca opravlja preizkus
usposobljenosti (v nadaljnjem besedilu: komisija), je sestavljena iz treh
članov, in sicer:
-       
predsednika, ki skrbi za pravilnost poteka preizkusa preverjanja usposobljenosti,
-       
člana, ki je strokovnjak za kazensko pravo ali kriminologijo in je
vpisan v kazenskopravni seznam, in
-       
člana, ki je strokovnjak za psihologijo, pedopsihiatrijo, socialno delo
ali pedagogiko v skladu s prvim odstavkom prejšnjega člena ter je vpisan v
seznam strokovnjakov za otroško in mladinsko psihologijo.
(2) Člane komisije iz prejšnjega odstavka imenuje
direktor zavoda.
11. člen
(obvestilo)
V obvestilu, ki ga izda direktor zavoda, se določijo dan, ura
in kraj opravljanja preverjanja usposobljenosti ter sestava komisije. Obvestilo
se objavi na spletnih straneh zavoda najmanj pet delovnih dni pred dnem, ki je
določen za dan opravljanja preverjanja usposobljenosti. Če so zavodu kandidati
za strokovnjake oziroma kandidati za svetovalce znani, jim lahko sporoči, da je
obvestilo objavljeno na spletnih straneh zavoda.
12. člen
(odstop od preizkusa usposobljenosti)
(1) Če kandidat za strokovnjaka oziroma kandidat za
svetovalca brez opravičljivega razloga ne pristopi k preizkusu usposobljenosti
oziroma o odstopu od preizkusa usposobljenosti pisno ne obvesti zavoda najmanj
tri dni pred določenim rokom za preizkus usposobljenosti, ali odstopi, ko je že
začel opravljati preizkus usposobljenosti, se šteje, da preizkusa
usposobljenosti ni opravil.
(2) Kandidat za strokovnjaka oziroma kandidat za
svetovalca lahko zaprosi za nov termin za pristop k preizkusu usposobljenosti,
če navede razloge in predloži dokaze, ki opravičujejo izostanek od predvidenega
termina za opravljanje preizkusa usposobljenosti.
(3) Zaprosilo s priloženimi dokazili o razlogih iz
prejšnjega odstavka sporoči kandidat za strokovnjaka oziroma kandidat za
svetovalca zavodu najmanj tri delovne dni pred predvidenim datumom za preizkus
usposobljenosti. Če zaprosila iz opravičljivih razlogov v tem roku ne more
vložiti, ali če iz opravičljivih razlogov odstopi, ko je že začel opravljati
preizkus usposobljenosti, pa mora predložiti zaprosilo s priloženimi dokazili o
razlogih nemudoma po prenehanju razlogov, vendar najpozneje v treh delovnih
dneh po prvem predvidenem terminu za preizkus usposobljenosti.
(4) Direktor zavoda preuči navedbe, vpogleda dokazila in
presodi, ali so razlogi izostanka odraz nepričakovanih dogodkov oziroma
okoliščin in z njimi povezanih neodložljivih obveznosti kandidata za strokovnjaka
oziroma kandidata za svetovalca.
(5) Če direktor zavoda ugotovi, da kandidat za
strokovnjaka oziroma kandidat za svetovalca določenega dne ni pristopil k
preizkusu usposobljenosti iz opravičljivih razlogov, ali da je iz opravičljivih
razlogov odstopil, ko je že začel opravljati preizkus usposobljenosti, tega
obvesti, da sme ponovno pristopiti k opravljanju preizkusa usposobljenosti.
13. člen
(preizkus usposobljenosti)
(1) Preverjanje znanja za kandidata za strokovnjaka ali
svetovalca se opravlja praviloma ustno.
(2) Če iz predloženih dokazil iz prvega odstavka
8. člena izhaja, da ima kandidat za strokovnjaka oziroma kandidat za
svetovalca takšno izobrazbo in takšne delovne izkušnje, zaradi katerih je po
mnenju komisije posebej dobro usposobljen za opravljanje del in nalog na
delovnem mestu, za katerega kandidira, lahko komisija šteje posamezne dele
preizkusa usposobljenosti kot opravljene že na podlagi teh dokazil. Komisija
obseg priznanih vsebin, razloge za svojo odločitev in dokazila natančno
obrazloži v zapisniku o preizkusu usposobljenosti.
14. člen
(uspeh)
(1) Komisija oceni uspeh kandidata za strokovnjaka in
kandidata za svetovalca z opisno oceno »je opravil/-a« ali »ni opravil/-a«.
(2) Rezultat preverjanja usposobljenosti razglasi
predsednik komisije ob navzočnosti članov komisije in kandidata za strokovnjaka
oziroma kandidata za svetovalca nemudoma po končanem preizkusu usposobljenosti.
15. člen
(zapisnik)
(1) Zapisnikarja, ki vodi zapisnik o preizkusu
usposobljenosti, imenuje direktor zavoda izmed javnih uslužbencev zavoda.
(2) Zapisnik vsebuje naslednje podatke: osebne podatke
kandidata za strokovnjaka ali kandidata za svetovalca, sestavo komisije, datum
opravljanja preizkusa usposobljenosti, ugotovitev o ustreznosti dokazil iz
prvega in drugega odstavka 8. člena tega pravilnika, ki morajo biti kot
priloge sestavni del zapisnika, vprašanja in povzetek odgovorov kandidata za
strokovnjaka oziroma kandidata za svetovalca ter uspešnost opravljanja
preizkusa usposobljenosti.
(3) Zapisnik podpišejo predsednik in člana komisije ter
zapisnikar.
16. člen
(potrdilo)
(1) Komisija izda kandidatu za strokovnjaka oziroma
kandidatu za svetovalca potrdilo o uspešno opravljenem preizkusu
usposobljenosti nemudoma po opravljenem preverjanju usposobljenosti.
(2) Potrdilo podpiše predsednik komisije.
(3) Potrdilo o uspešno opravljenem preizkusu
usposobljenosti se izda v dveh izvodih, od katerih prejme enega kandidat za
strokovnjaka oziroma kandidat za svetovalca, drugi pa se arhivira v zavodu.
17. člen
(izvedbene določbe)
(1) Administrativno-tehnično in drugo pomoč za delo
komisij za preverjanje usposobljenosti ter plačilo za delo in povračilo
stroškov članom komisij zagotavlja zavod.
(2) Predsedniku komisije pripada nagrada za delo v
komisiji v višini 19,35 eurov bruto za posameznega kandidata, članu komisije pa
v višini 12,93 eurov bruto za posameznega kandidata.
(3) Predsednik in člana komisij za preverjanje
usposobljenosti so upravičeni tudi do povračila stroškov v zvezi z delom v
komisiji v skladu s predpisom, ki ureja sejnine in povračila stroškov v javnih
skladih, javnih agencijah, javnih zavodih in javnih gospodarskih zavodih.
V. PREHODNI IN KONČNA DOLOČBA
18. člen
(strokovnjaki za zaslišanja otrok v prehodnem obdobju)
Šteje se, da uradna oseba policije izpolnjuje pogoj uspešno
opravljenega dodatnega usposabljanja, če je opravila usposabljanje za izvedbo
forenzičnega intervjuja z otrokom ter osnovno usposabljanje s področja zlorab
in zanemarjanja otrok (BASE – CAN) v okviru projekta 2030-20-0007
»Formalizacija hiše za otroke Barnahus – PROMISE 3«, ki je v okviru Načrta
razvojnih programov 2022–2025 iz Priloge 3 sestavni del Sprememb proračuna
Republike Slovenije za leto 2022 (Uradni list RS, št. 187/21).
19. člen
(sprejem programov)
Direktor sprejme program vstopnega usposabljanja za kandidate
za strokovnjaka in program vstopnega usposabljanja za kandidate za svetovalca v
treh mesecih od uveljavitve tega pravilnika.
20. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-581/2021
Ljubljana, dne 29. aprila 2022
EVA 2021-2030-0041
Marjan Dikaučič
minister 
za pravosodje