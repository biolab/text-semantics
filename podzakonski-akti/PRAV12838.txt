I. SPLOŠNI DOLOČBI
1. člen
(vsebina)
Ta pravilnik določa podrobnejše pogoje in podrobnejše
postopke za priznanje organizacije proizvajalcev v sektorjih sadje in
zelenjava, oljčno olje in namizne oljke ter hmelj (v nadaljnjem besedilu:
organizacija proizvajalcev) in združenja organizacij proizvajalcev v sektorjih
sadje in zelenjava, oljčno olje in namizne oljke ter hmelj (v nadaljnjem
besedilu: združenje organizacij proizvajalcev) ter podrobnejše postopke za
odvzem in začasni odvzem statusa organizacije proizvajalcev in združenja organizacij
proizvajalcev za izvajanje:
1.     
Izvedbene uredbe Komisije (EU) št. 543/2011 z dne 7. junija 2011 o
določitvi podrobnih pravil za uporabo Uredbe Sveta (ES) št. 1234/2007 za
sektorja sadja in zelenjave ter predelanega sadja in zelenjave (UL L št. 157 z
dne 15. 6. 2011, str. 1), zadnjič spremenjene z Izvedbeno uredbo Komisije (EU)
2017/1185 z dne 20. aprila 2017 o določitvi pravil za uporabo uredb (EU) št.
1307/2013 in (EU) št. 1308/2013 Evropskega parlamenta in Sveta v zvezi s
pošiljanjem informacij in dokumentov Komisiji ter o spremembi in razveljavitvi
več uredb Komisije (UL L št. 171 z dne 4. 7. 2017, str. 113), (v nadaljnjem
besedilu: Uredba 543/2011/EU);
2.     
Uredbe (EU) št. 1306/2013 Evropskega parlamenta in Sveta z dne 17.
decembra 2013 o financiranju, upravljanju in spremljanju skupne kmetijske
politike in razveljavitvi uredb Sveta (EGS) št. 352/78, (ES) št. 165/94, (ES)
št. 2799/98, (EC) No 814/2000, (ES) št. 1290/2005 in (ES) št. 485/2008 (UL L
št. 347 z dne 20. 12. 2013, str. 549), zadnjič spremenjene z Delegirano uredbo
Komisije (EU) 2017/891 z dne 13. marca 2017 o dopolnitvi Uredbe (EU) št.
1308/2013 Evropskega parlamenta in Sveta v zvezi s sektorjema sadja in
zelenjave ter predelanega sadja in zelenjave, dopolnitvi Uredbe (EU) št.
1306/2013 Evropskega parlamenta in Sveta v zvezi s kaznimi, ki se uporabijo v
teh sektorjih, in spremembi Izvedbene uredbe Komisije (EU) št. 543/2011 (UL L
št. 138 z dne 25. 5. 2017, str. 4), (v nadaljnjem besedilu: Uredba
1306/2013/EU);
3.     
Uredbe (EU) št. 1308/2013 Evropskega parlamenta in Sveta z dne 17.
decembra 2013 o vzpostavitvi skupne ureditve trgov kmetijskih proizvodov in
razveljavitvi uredb Sveta (EGS) št. 922/72, (EGS) št. 234/79, (ES) št.
1037/2001 in (ES) št. 1234/2007 (UL L št. 347 z dne 20. 12. 2013, str. 671), zadnjič
spremenjene z Delegirano uredbo Komisije (EU) 2017/1183 z dne 20. aprila 2017 o
dopolnitvi uredb (EU) št. 1307/2013 in (EU) št. 1308/2013 Evropskega parlamenta
in Sveta glede pošiljanja informacij in dokumentov Komisiji (UL L št. 171 z dne
4. 7. 2017, str. 100), (v nadaljnjem besedilu: Uredba 1308/2013/EU);
4.     
Delegirane uredbe Komisije (EU) 2016/232 z dne 15. decembra 2015 o
dopolnitvi Uredbe (EU) št. 1308/2013 Evropskega parlamenta in Sveta glede
nekaterih vidikov sodelovanja proizvajalcev (UL L št. 44 z dne 19. 2. 2016,
str. 1; v nadaljnjem besedilu: Uredba 2016/232/EU);
5.     
Delegirane uredbe Komisije (EU) 2017/891 z dne 13. marca 2017 o
dopolnitvi Uredbe (EU) št. 1308/2013 Evropskega parlamenta in Sveta v zvezi s
sektorjema sadja in zelenjave ter predelanega sadja in zelenjave, dopolnitvi
Uredbe (EU) št. 1306/2013 Evropskega parlamenta in Sveta v zvezi s kaznimi, ki
se uporabijo v teh sektorjih, in spremembi Izvedbene uredbe Komisije (EU) št.
543/2011 (UL L št. 138 z dne 25. 5. 2017, str. 4; v nadaljnjem besedilu: Uredba
2017/891/EU) in
6.     
Izvedbene uredbe Komisije (EU) 2017/892 z dne 13. marca 2017 o določitvi
pravil za uporabo Uredbe (EU) št. 1308/2013 Evropskega parlamenta in Sveta v
zvezi s sektorjema sadja in zelenjave ter predelanega sadja in zelenjave (UL L
št. 138 z dne 25. 5. 2017, str. 57; v nadaljnjem besedilu: Uredba 2017/892/EU).
2. člen
(pomen izrazov)
Izrazi, uporabljeni v tem pravilniku, pomenijo naslednje:
1.     
proizvajalec je nosilec kmetijskega gospodarstva, ki prideluje kmetijske
pridelke iz sektorja iz prvega odstavka 3. člena tega pravilnika, za katerega
je organizacija proizvajalcev priznana;
2.     
član proizvajalec je član organizacije proizvajalcev iz prve in druge
alineje drugega odstavka 107. člena Zakona o kmetijstvu (Uradni list RS, št.
45/08, 57/12, 90/12 – ZdZPVHVVR, 26/14, 32/15 in 27/17; v nadaljnjem besedilu:
Zakon o kmetijstvu);
3.     
zelišča, ki so pridelek iz sektorja sadje in zelenjava (v nadaljnjem
besedilu: zelišča), so žafran, sveži ali ohlajeni timijan, sveža ali ohlajena
bazilika, melisa in meta ter sveži ali ohlajeni Origanum vulgare (origano ali
divji majaron), rožmarin in žajbelj iz IX. dela priloge I Uredbe 1308/2013/EU;
4.     
neposredno trženje je oblika trženja, pri kateri se pridelki in
proizvodi iz sektorjev iz prvega odstavka 3. člena tega pravilnika prodajajo
končnemu kupcu, trgovini na drobno ali trgovini na debelo in ki vključuje
neposredno prodajo, zbiranje podatkov o kupcih v skladu z zakonom, ki ureja
varstvo osebnih podatkov, in zakonom, ki ureja elektronske komunikacije, ter
vzpostavljanje dvosmernega komuniciranja med organizacijo proizvajalcev ali
združenjem organizacij proizvajalcev in kupcem;
5.     
statut organizacije proizvajalcev so pravila o delovanju pravne osebe,
ki je priznana kot organizacija proizvajalcev ali katere del je priznan kot
organizacija proizvajalcev, ki vsebujejo najmanj vsebine iz 153. člena Uredbe
1308/2013/EU in za sektor sadje in zelenjava najmanj določbe iz prvega odstavka
10. člena tega pravilnika. Statut organizacije proizvajalcev je za pravno
osebo, ki je priznana kot organizacija proizvajalcev ali katere del je priznan
kot organizacija proizvajalcev in člane organizacije proizvajalcev zavezujoč
pravni akt. Če je organizacija proizvajalcev pravna oseba, ustanovljena na
podlagi zakona, ki ureja zadruge, so njen statut zadružna pravila iz zakona, ki
ureja zadruge;
6.     
začasni odvzem priznanja statusa organizacije proizvajalcev je začasni
preklic priznanja organizacije proizvajalcev iz 59. člena Uredbe 2017/891/EU;
7.     
referenčno obdobje je koledarsko leto, ki ga za namen iz 28. člena tega
pravilnika določi vlagatelj vloge za priznanje organizacije proizvajalcev, ki
se začne najpozneje 1. januarja tri leta pred letom vložitve vloge za priznanje
organizacije proizvajalcev za sektor sadje in zelenjava in konča najpozneje 31.
decembra v letu pred letom vložitve vloge za priznanje organizacije
proizvajalcev (v nadaljnjem besedilu: referenčno obdobje).
II. ORGANIZACIJA PROIZVAJALCEV
3. člen
(sektorji)
(1) Organizacija proizvajalcev se prizna za naslednje
sektorje iz drugega odstavka 1. člena Uredbe 1308/2013/EU:
-       
sektor sadje in zelenjava,
-       
sektor oljčno olje in namizne oljke ali
-       
sektor hmelj.
(2) Ne glede na prejšnji odstavek se v skladu s prvo alinejo
točke a) 159. člena Uredbe 1308/2013/EU in 4. členom Uredbe 891/2017/EU v
sektorju sadje in zelenjava organizacija proizvajalcev lahko prizna tudi za
posamezne vrste ali skupine različnih vrst sadja, zelenjave oziroma zelišč
oziroma za posamezne vrste ali skupine različnih vrst sadja, zelenjave oziroma
zelišč, ki so namenjene izključno predelavi.
(3) Pravna oseba se lahko prizna kot organizacija
proizvajalcev za vsak sektor iz drugega odstavka 1. člena Uredbe 1308/2013/EU,
vendar ima lahko za posamezni sektor samo eno priznanje. Priznanje iz
prejšnjega odstavka se šteje za priznanje za sektor sadje in zelenjava.
4. člen
(cilji)
(1) Proizvajalci v sektorju sadje in zelenjava ustanovijo
organizacijo proizvajalcev na lastno pobudo s ciljem koncentracije ponudbe in
dajanja na trg pridelkov, ki jih pridelajo njeni člani, vključno z neposrednim
trženjem, iz druge alineje točke c) prvega odstavka 152. člena Uredbe
1308/2013/EU in doseganja vsaj enega od drugih ciljev iz točke c) prvega
odstavka 152. člena Uredbe 1308/2013/EU.
(2) Proizvajalci v sektorju oljčno olje in namizne oljke ter
sektorju hmelj ustanovijo organizacijo proizvajalcev na lastno pobudo in z
namenom doseganja vsaj enega od ciljev iz točke c) prvega odstavka 152. člena
Uredbe 1308/2013/EU.
5. člen
(priznanje organizacije proizvajalcev)
(1) Vlagatelj vloži vlogo za priznanje organizacije
proizvajalcev na obrazcu iz priloge 1, ki je sestavni del tega pravilnika (v
nadaljnjem besedilu: vloga za priznanje organizacije proizvajalcev), pri
ministrstvu, pristojnemu za kmetijstvo (v nadaljnjem besedilu: ministrstvo).
Vlogi za priznanje organizacije proizvajalcev se priloži naslednje:
-       
podatke o članih organizacije proizvajalcev iz priloge 2, ki je sestavni
del tega pravilnika;
-       
izjave člana proizvajalca in proizvajalca iz priloge 3, ki je sestavni
del tega pravilnika, da je proizvajalec oziroma da združuje proizvajalce ter da
se strinja z vključitvijo v organizacijo proizvajalcev, s statutom organizacije
proizvajalcev in pravili organizacije proizvajalcev iz točke a) prvega odstavka
153. člena Uredbe 1308/2013/EU v zvezi s poročanjem o proizvodnji, s
proizvodnjo, trženjem in varstvom okolja;
-       
obrazec iz priloge 4, ki je sestavni del tega pravilnika, iz katerega je
razvidno, da je organizacija proizvajalcev ustanovljena z namenom doseganja
ciljev iz prejšnjega člena in da izpolnjuje pogoje iz točke c) prvega odstavka
154. člena Uredbe 1308/2013/EU;
-       
statut organizacije proizvajalcev;
-       
pravila, ki jih je organizacija proizvajalcev sprejela v zvezi s
poročanjem o proizvodnji, s proizvodnjo, trženjem in varstvom okolja.
(2) Podatke o površinah iz druge in tretje alineje prvega
odstavka 9. člena tega pravilnika, na katerih člani proizvajalci iz prve
alineje prejšnjega odstavka pridelujejo oljke ali hmelj, pridobi ministrstvo za
posameznega člana proizvajalca iz zbirne vloge iz predpisa, ki ureja izvedbo
ukrepov kmetijske politike (v nadaljnjem besedilu: zbirna vloga), ki jo je član
proizvajalec ali proizvajalec, ki ga član proizvajalec združuje, vložil v
koledarskem letu pred vložitvijo vloge za priznanje organizacije proizvajalcev.
(3) Izjavo člana proizvajalca in proizvajalca iz druge alineje
prvega odstavka tega člena, da je proizvajalec sadja, oljk ali hmelja
ministrstvo preverja z upravnim pregledom podatkov o kmetijskih rastlinah na
grafični enoti rabe kmetijskega gospodarstva (v nadaljnjem besedilu: GERK) iz
zbirne vloge, ki jo je član proizvajalec ali proizvajalec vložil v koledarskem
letu pred vložitvijo vloge za priznanje organizacije proizvajalcev.
(4) Izjavo člana proizvajalca in proizvajalca iz druge
alineje prvega odstavka tega člena, da je proizvajalec zelenjave ali
proizvajalec zelišč, ki jih je prijavil na obrazcu iz tretjega odstavka 6.
člena tega pravilnika, ministrstvo preverja z upravnim pregledom podatkov o
kmetijskih rastlinah na GERK iz zbirne vloge, ki jo je član proizvajalec ali
proizvajalec vložil v koledarskem letu pred vložitvijo vloge za priznanje
organizacije proizvajalcev.
(5) Ne glede na določbo prejšnjega odstavka se izjava člana
proizvajalca in proizvajalca iz druge alineje prvega odstavka tega člena, da je
proizvajalec zelišč, ki jih je prijavil v skladu s tretjim odstavkom 6. člena
tega pravilnika, preveri tudi s pregledom na kraju samem iz 13. člena tega
pravilnika. Če je pregled na kraju samem opravljen izven sezone pridelave
zelišč, se kot dokazilo o pridelavi šteje račun o nabavi sadilnega materiala,
pogodba oziroma dobavnica o dobavi zelišč ali drug uradni dokument, iz katerega
izhaja, da je član proizvajalec ali proizvajalec v letu vložitve vloge za
priznanje organizacije proizvajalcev ali v letu pred letom vložitve vloge za
priznanje organizacije proizvajalcev prideloval zelišča.
(6) Za organizacije proizvajalcev iz sektorja sadje in
zelenjava morajo biti iz podrobnega opisa strukture in dejavnosti vlagatelja iz
tretje alineje prvega odstavka tega člena razvidni osebje, infrastruktura in
oprema, s katero razpolaga organizacija proizvajalcev, način razpolaganja z
infrastrukturo in opremo ter način izvajanja vsaj tistih dejavnosti
organizacije proizvajalcev, ki jih določa 7. člen Uredbe 2017/891/EU.
(7) V skladu s 3. členom Uredbe 2017/891/EU se šteje, da je
organizacija proizvajalcev jasno organizacijsko opredeljen del pravne osebe, če
se:
-       
v aktu o ustanovitvi pravne osebe ali zadružnih pravilih razmejijo
osebne in materialne prvine organizacije proizvajalcev od pravne osebe;
-       
pri računovodstvu zagotovi ustrezno ločeno računovodstvo (npr. ločeno
stroškovno mesto ali drugo analitiko) za del pravne osebe, ki je priznan kot
organizacija proizvajalcev;
-       
v aktu o ustanovitvi pravne osebe ali zadružnih pravilih v skladu s
četrtim odstavkom 17. člena Uredbe 2017/891/EU izključi pristojnost pravne
osebe za spremembo, odobritev ali zavrnitev odločitev organizacije
proizvajalcev.
(8) O priznanju organizacije proizvajalcev odloči minister,
pristojen za kmetijstvo (v nadaljnjem besedilu: minister), v skladu s točko a)
četrtega odstavka 154. člena Uredbe 1308/2013/EU, če je organizacija
proizvajalcev ustanovljena z namenom doseganja ciljev iz prejšnjega člena in če
vlagatelj izpolnjuje pogoje iz 9. člena tega pravilnika ter iz točk a) in b)
prvega odstavka in drugega odstavka 152., prvega in drugega odstavka 153.,
prvega odstavka 154. člena in 155. člena Uredbe 1308/2013/EU.
(9) Ne glede na določbe prejšnjega odstavka mora organizacija
proizvajalcev za sektor sadje in zelenjava poleg pogojev iz prejšnjega odstavka
izpolnjevati tudi pogoje iz 10. člena tega pravilnika, 160. člena Uredbe
1308/2013/EU ter 4., 5., 6., 7., 10., 11., 12., 13. in 17. člena Uredbe
2017/891/EU, organizacija proizvajalcev za sektor oljčno olje in namizne oljke
ter organizacija proizvajalcev za sektor hmelj pa poleg pogojev iz prejšnjega
odstavka tudi pogoje iz drugega odstavka 3. člena Uredbe 2016/232/EU.
6. člen
(dodatne zahteve in postopki za priznanje organizacije
proizvajalcev za sadje in zelenjavo)
(1) Za sektor sadje in zelenjava se vlogi za priznanje
organizacije proizvajalcev poleg prilog iz prvega odstavka prejšnjega člena
priloži tudi izjava vlagatelja iz priloge 5, ki je sestavni del tega
pravilnika, da celotno tržno količino ali del količine sadja, zelenjave oziroma
zelišč, namenjeno predelavi, dobavlja v predelavo na podlagi predhodno
sklenjenih pisnih pogodb o dobavi sadja, zelenjave oziroma zelišč ter v skladu
s 4. in 5. členom Uredbe 543/2011/EU.
(2) Če član proizvajalec oziroma proizvajalec iz priloge 2
tega pravilnika prideluje gobe in gomoljike oziroma prideluje jagode, zelenjavo
oziroma zelišča na vrstah dejanske rabe GERK 1191 rastlinjaki, kjer pridelava
ni v tleh, oziroma je povprečna vrednost tržne proizvodnje člana proizvajalca
ali proizvajalca določena v skladu s sedmim odstavkom 17. člena tega
pravilnika, se vlogi za priznanje organizacije proizvajalcev priloži tudi
izjava vlagatelja iz priloge 5 tega pravilnika o povprečni vrednosti tržne
proizvodnje članov proizvajalcev in proizvajalcev, ki jih član združuje. Izjavi
se priloži tudi ustrezen izpis iz knjigovodskih evidenc člana proizvajalca ali
proizvajalca.
(3) Če član proizvajalec ali proizvajalec iz priloge 2 tega
pravilnika prideluje jagode, zelenjavo oziroma zelišča na vrstah dejanske rabe
GERK 1180 trajne rastline na njivskih površinah in 1191 rastlinjaki, kjer
pridelava ni v tleh, oziroma če prideluje zelišča na vrstah dejanske rabe GERK
1100 njiva, 1161 hmeljišče v premeni in 1190 rastlinjak, mora vlagatelj vloge
za priznanje organizacije proizvajalcev v prilogi 2 tega pravilnika prijaviti
tudi podatke o jagodah, zelenjavi in zeliščih, ki jih je član proizvajalec ali
proizvajalec prideloval na posameznem GERK v letu pred letom vložitve vloge za
priznanje organizacije proizvajalcev.
(4) Ne glede na določbe tretjega in četrtega odstavka
prejšnjega člena se izjava člana proizvajalca in proizvajalca iz druge alineje
prvega odstavka prejšnjega člena, ki prideluje jagode, zelenjavo oziroma
zelišča na vrstah dejanske rabe GERK 1180 trajne rastline na njivskih površinah
in 1191 rastlinjaki, kjer pridelava ni v tleh, preverja z upravnim pregledom
podatkov o GERK v registru kmetijskih gospodarstev in pregledom na kraju samem
iz 13. člena tega pravilnika. Če je pregled na kraju samem opravljen izven
sezone pridelave jagod, zelenjave oziroma zelišč, se kot dokazilo o pridelavi
šteje račun o nabavi sadilnega materiala, pogodba oziroma dobavnica o dobavi
jagod, zelenjave ali zelišč ali drug uradni dokument, iz katerega izhaja, da je
član proizvajalec ali proizvajalec v letu vložitve vloge za priznanje
organizacije proizvajalcev ali v letu pred letom vložitve vloge za priznanje
organizacije proizvajalcev prideloval jagode, zelenjavo oziroma zelišča.
(5) O vlogi za priznanje organizacije proizvajalcev za sektor
sadje in zelenjava odloči minister v skladu s prvim odstavkom 24. člena Uredbe
2017/892/EU na podlagi upravnega pregleda in pregleda na kraju samem iz 13.
člena tega pravilnika.
7. člen
(sprememba priznanja organizacije proizvajalcev)
Če se pri organizaciji proizvajalcev, priznani v skladu s 5.
členom tega pravilnika in prejšnjim členom, spremeni delovanje tako, da se
spremenijo vrste ali skupine različnih vrst sadja, zelenjave oziroma zelišč iz
drugega odstavka 3. člena tega pravilnika oziroma cilji iz 4. člena tega
pravilnika, organizacija proizvajalcev na ministrstvo najpozneje v 30 dneh po
spremembi vloži vlogo za spremembo priznanja organizacije proizvajalcev iz
priloge 1 tega pravilnika. Sprememba priznanja organizacije proizvajalcev se
začne izvajati naslednje koledarsko leto po vložitvi vloge za spremembo
priznanja organizacije proizvajalcev.
8. člen
(zunanje izvajanje dejavnosti)
(1) Organizacija proizvajalcev za sadje in zelenjavo lahko
vse dejavnosti, s katerimi zasleduje cilje iz prvega odstavka 4. člena tega
pravilnika, razen pridelave, odda v zunanje izvajanje v skladu s 155. členom
Uredbe 1308/2013/EU in 13. členom Uredbe 2017/891/EU.
(2) Organizacija proizvajalcev za oljčno olje in namizne
oljke ali organizacija proizvajalcev za hmelj lahko vse dejavnosti, s katerimi
zasleduje cilje iz drugega odstavka 4. člena tega pravilnika, razen pridelave,
odda v zunanje izvajanje, vključno odvisnim družbam, v skladu s 155. členom
Uredbe 1308/2013/EU in drugim odstavkom 3. člena Uredbe 2016/232/EU.
9. člen
(pogoji za priznanje)
(1) Organizacija proizvajalcev se v posameznem sektorju
prizna, če izpolnjuje naslednje pogoje:
-       
za sadje in zelenjavo: najmanjše število članov proizvajalcev je 10 in
najmanjša vrednost tržne proizvodnje znaša 500.000 eurov;
-       
za oljčno olje in namizne oljke: najmanjše število članov proizvajalcev
je 6 in najmanjša površina znaša 10 ha oljčnikov;
-       
za hmelj: najmanjše število članov proizvajalcev je 16 in najmanjša
površina znaša 120 ha hmeljišč.
(2) Če iz vloge za priznanje organizacije proizvajalcev
izhaja, da znaša povprečna vrednost tržne proizvodnje člana proizvajalca iz 17.
člena tega pravilnika vsaj 500.000 eurov ali če je iz knjigovodskih listin
organizacije proizvajalcev iz šestega odstavka 16. člena tega pravilnika
razvidno, da je vrednost tržne proizvodnje člana proizvajalca vsaj 500.000
eurov, se pri priznanju organizacije proizvajalcev iz 5. in 6. člena tega
pravilnika ter pri preverjanju izpolnjevanja pogojev za priznanje organizacije
proizvajalcev iz 11. člena tega pravilnika članstvo takšnega člana proizvajalca
upošteva trojno.
(3) Ne glede na prvo alinejo prvega odstavka tega člena se
organizacija proizvajalcev za posamezne skupine pridelkov iz sektorja sadje in
zelenjava lahko prizna, če izpolnjuje naslednje pogoje:
-       
za gobe in gomoljike ali zelišča: najmanjše število članov proizvajalcev
je 6 in najmanjša vrednost tržne proizvodnje znaša 75.000 eurov;
-       
za koščičarje in kaki ali jagodičevje ali lupinarje: najmanjše število
članov proizvajalcev je 8 in najmanjša vrednost tržne proizvodnje znaša 100.000
eurov;
-       
če jo sestavljajo izključno proizvajalci sadja v ekstenzivnih nasadih:
najmanjše število članov proizvajalcev je 8 in najmanjša vrednost tržne
proizvodnje znaša 75.000 eurov.
(4) Ne glede na določbe prvega odstavka tega člena in
prejšnjega odstavka se najmanjše število članov proizvajalcev, najmanjša
vrednost tržne proizvodnje in najmanjša površina za priznanje organizacije
proizvajalcev prepolovijo, če so vsi člani proizvajalci vključeni v kontrolo
ekološke pridelave ali preusmeritve v ekološko pridelavo v skladu s predpisi,
ki urejajo ekološko pridelavo in predelavo kmetijskih pridelkov in živil (v
nadaljnjem besedilu: kontrola ekološke pridelave ali preusmeritev v ekološko
pridelavo).
(5) V skladu s točko c) drugega odstavka 153. člena Uredbe
1308/2013/EU in drugim odstavkom 17. člena Uredbe 2017/891/EU ima lahko
posamezni član organizacije proizvajalcev največ 49 % vseh glasovalnih pravic
in največ 49 % lastništva organizacije proizvajalcev.
10. člen
(dodatni pogoji za priznanje za sektor sadje in zelenjava)
(1) Statut organizacije proizvajalcev za sektor sadje in
zelenjava mora vsebovati določbo glede obveznega trženja celotne proizvodnje
članov in določbo glede pristojnosti organizacije proizvajalcev v skladu s 160.
členom Uredbe 1308/2013/EU.
(2) Ne glede na določbo prejšnjega odstavka lahko
organizacija proizvajalcev v skladu z drugim odstavkom 12. člena Uredbe
2017/891/EU s statutom določi delež sadja, zelenjave in zelišč, ki ga lahko
člani proizvajalci prodajo zunaj organizacije proizvajalcev v skladu s točko
a), točko b) oziroma točko c) prvega odstavka 12. člena Uredbe 2017/891/EU.
(3) Prodaja sadja, zelenjave in zelišč zunaj organizacije
proizvajalcev je v skladu s točko a) prvega odstavka 12. člena Uredbe
2017/891/EU, če član organizacije proizvajalcev svoj pridelek sadja, zelenjave
in zelišč proda sam z neposredno prodajo končnemu potrošniku na lokalnem trgu v
skladu s četrtim odstavkom 61. člena Zakona o kmetijstvu.
(4) Prodaja sadja in zelenjave zunaj organizacije
proizvajalcev je v skladu s točko b) prvega odstavka 12. člena Uredbe
2017/891/EU, če član organizacije proizvajalcev svoj pridelek sadja in
zelenjave, z namenom uresničevanja načela kratkih verig, proda sam naročniku ob
upoštevanju izjeme iz petega odstavka 73. člena Zakona o javnem naročanju
(Uradni list RS, št. 91/15). Član proizvajalec lahko na takšen način proda
največ 10 % količine sadja, največ 10 % količine zelenjave in največ 10 %
količine zelišč, ki jo je pridelal v posameznem koledarskem letu.
(5) Delež iz drugega odstavka tega člena za posamezno
koledarsko leto ne sme presegati 25 % vrednosti tržne proizvodnje iz 16. člena
tega pravilnika.
(6) Ne glede na prejšnji odstavek se delež lahko poveča na 40
%:
-       
za kmetijske pridelke, ki so vključeni v kontrolo ekološke pridelave ali
preusmeritve v ekološko pridelavo, ali
-       
če člani proizvajalci svoje pridelke iz sektorja sadje in zelenjava
tržijo prek druge organizacije proizvajalcev, ki jo določi njihova organizacija
proizvajalcev.
(7) Koncentracijo ponudbe in dajanje pridelkov svojih članov,
za katere je priznana, na trg mora organizacija proizvajalcev izvajati v skladu
z 11. členom Uredbe 2017/891/EU.
(8) Če dajanje na trg izvaja združenje organizacij
proizvajalcev, se vrednost tržne proizvodnje izračuna v skladu s sedmim
odstavkom 22. člena Uredbe 2017/891/EU.
(9) Če dajanje na trg izvaja odvisna družba iz točke c) 2.
člena Uredbe 2017/891/EU, v kateri imajo najmanj 90 % njenih delnic ali
kapitala v lasti pravne ali fizične osebe iz točk a) in b) osmega odstavka 22.
člena Uredbe 2017/891/EU, se šteje, da aktivnost opravlja organizacija
proizvajalcev in se zanjo smiselno uporablja drugi odstavek 11. člena Uredbe
2017/891/EU. Vrednost tržne proizvodnje se izračuna v skladu z osmim odstavkom
22. člena Uredbe 2017/891/EU.
(10) Ne glede na določbe petega odstavka prejšnjega člena ima
lahko član proizvajalec organizacije proizvajalcev za sadje in zelenjavo, ki je
pravna oseba, v skladu z drugim odstavkom 17. člena Uredbe 2017/891/EU v
organizaciji proizvajalcev več kot 49 % lastništva, pri čemer so njegove
glasovalne pravice omejene na največ 49 % vseh glasovalnih pravic, če statut
organizacije proizvajalcev vsebuje tudi določbe, s katerimi se prepreči, da bi
takšen član zlorabil pristojnosti in pooblastila, ki izhajajo iz lastništva.
11. člen
(preverjanje izpolnjevanja pogojev za priznanje organizacije
proizvajalcev)
(1) Ministrstvo izvaja upravni pregled izpolnjevanja pogojev
za priznanje organizacije proizvajalcev najmanj enkrat letno na podlagi
poročanja v evidenco organizacij proizvajalcev, združenj organizacij
proizvajalcev, skupin proizvajalcev za skupno trženje in skupin proizvajalcev
za izvajanje shem kakovosti iz 152. člena Zakona o kmetijstvu (v nadaljnjem
besedilu: evidenca), podatkov, ki se na podlagi 152. člena Zakona o kmetijstvu
vodijo ali prevzamejo v evidenco in podatkov iz zbirne vloge, ki so jo člani
proizvajalci in proizvajalci, ki jih člani proizvajalci združujejo, vložili v
koledarskem letu, za katerega se izvaja upravni pregled.
(2) Če ministrstvo pri upravnem pregledu ugotovi, da
organizacija proizvajalcev za oljčno olje in namizne oljke ali organizacija
proizvajalcev za hmelj ne izpolnjuje več pogojev za priznanje iz osmega in
devetega odstavka 5. člena tega pravilnika ali ne poroča v skladu s 152. členom
Zakona o kmetijstvu, organizaciji proizvajalcev s priporočeno pošto pošlje
opozorilno pismo, v katerem navede ugotovljeno neizpolnjevanje oziroma
neporočanje, potrebne popravne ukrepe in obdobje, v katerem je treba popravne
ukrepe sprejeti. Če organizacija proizvajalcev ne sprejme popravnih ukrepov v
obdobju, ki ga določi ministrstvo, ministrstvo o tem pisno obvesti inšpektorat,
pristojen za kmetijstvo, gozdarstvo, lovstvo in ribištvo (v nadaljnjem
besedilu: inšpektorat), ki opravi nadzor glede izpolnjevanja pogojev za priznanje
organizacije proizvajalcev iz prvega odstavka 174. člena Zakona o kmetijstvu.
(3) Če ministrstvo pri upravnem pregledu ugotovi, da
organizacija proizvajalcev za sadje in zelenjavo ne izpolnjuje več pogojev za
priznanje iz osmega in devetega odstavka 5. člena tega pravilnika ali ne poroča
v skladu s 152. členom Zakona o kmetijstvu, organizaciji proizvajalcev pošlje
opozorilno pismo v skladu s prvim, četrtim oziroma osmim odstavkom 59. člena
Uredbe 2017/891/EU. Če organizacija proizvajalcev ne sprejme popravnih ukrepov
v obdobju, ki ga določi ministrstvo, ministrstvo o tem obvesti inšpektorat, ki
opravi nadzor glede izpolnjevanja pogojev za priznanje organizacije
proizvajalcev iz prvega odstavka 174. člena Zakona o kmetijstvu.
(4) Nadzor glede izpolnjevanja pogojev za priznanje
organizacije proizvajalcev iz drugega in tretjega odstavka tega člena, ki ga v
okviru svojih pristojnosti opravi inšpektorat, v skladu z drugim odstavkom 24.
člena Uredbe 2017/892/EU vključuje tudi pregled na kraju samem. Zapisnik o
nadzoru se šteje za poročilo v skladu z 28. členom Uredbe 2017/892/EU.
12. člen
(odvzem in začasni odvzem priznanja statusa organizacije
proizvajalcev)
(1) Če inšpektorat pri nadzoru glede izpolnjevanja pogojev za
priznanje organizacije proizvajalcev za oljčno olje in namizne oljke ali
organizacije proizvajalcev za hmelj ugotovi, da organizacija proizvajalcev ne
izpolnjuje več pogojev iz osmega in devetega odstavka 5. člena tega pravilnika
oziroma ne poroča v skladu s 152. členom Zakona o kmetijstvu, predlaga
ministrstvu odvzem statusa organizacije proizvajalcev.
(2) Če inšpektorat pri nadzoru glede izpolnjevanja pogojev za
priznanje organizacije proizvajalcev za sadje in zelenjavo ugotovi, da
organizacija proizvajalcev za sadje in zelenjavo ne izpolnjuje več pogojev iz
osmega in devetega odstavka 5. člena tega pravilnika oziroma ne poroča v skladu
s 152. členom Zakona o kmetijstvu, organizaciji proizvajalcev v skladu z
drugim, petim oziroma osmim odstavkom 59. člena Uredbe 2017/891/EU izda
odločbo, ki učinkuje kot začasni odvzem priznanja statusa organizacije
proizvajalcev iz 175. člena Zakona o kmetijstvu.
(3) Če organizacija proizvajalcev za sadje in zelenjavo v
roku, ki ga z odločbo iz prejšnjega odstavka določi inšpektorat, ne odpravi
ugotovljenih neskladij, minister na predlog inšpektorata organizaciji
proizvajalcev odvzame status organizacije proizvajalcev v skladu s tretjim,
šestim oziroma osmim odstavkom 59. člena Uredbe 2017/891/EU.
(4) Če organizacija proizvajalcev, člani organizacije
proizvajalcev oziroma proizvajalci, kadar je član organizacije proizvajalcev
pravna oseba, ki združuje proizvajalce, preprečijo ali onemogočijo pregled na
kraju samem, minister na predlog inšpektorata organizaciji proizvajalcev
odvzame status organizacije proizvajalcev.
13. člen
(upravni pregled in pregled na kraju samem pri priznanju
organizacije proizvajalcev za sadje in zelenjavo)
(1) Upravni pregled iz prvega odstavka 24. člena Uredbe 2017/892/EU
opravi ministrstvo. Upravni pregled vključuje pregled vloge za priznanje
organizacije proizvajalcev za sadje in zelenjavo, prilog iz 5. in 6. člena tega
pravilnika glede popolnosti in izpolnjevanja pogojev iz osmega in devetega
odstavka 5. člena tega pravilnika ter izračun vrednosti tržne proizvodnje
organizacije proizvajalcev za namen priznanja iz 17. člena tega pravilnika.
(2) Če je vloga za priznanje organizacije proizvajalcev z
dokazili iz prejšnjega odstavka popolna ali če vlagatelj v predpisanem roku
odpravi vse pomanjkljivosti, ministrstvo o tem uradno obvesti inšpektorat, ki
opravi pregled na kraju samem iz prvega odstavka 24. člena Uredbe 2017/892/EU
glede izpolnjevanja pogojev iz osmega in devetega odstavka 5. člena tega
pravilnika. Zapisnik o nadzoru se šteje za poročilo v skladu z 28. členom
Uredbe 2017/892/EU.
14. člen
(član proizvajalec)
(1) Proizvajalec, ki prideluje kmetijske pridelke iz
posameznega sektorja iz prvega odstavka 3. člena tega pravilnika, je lahko za
ta sektor član le ene organizacije proizvajalcev.
(2) Članstvo člana proizvajalca v organizaciji proizvajalcev
traja vsaj eno leto.
(3) Prenehanje članstva član proizvajalec organizaciji
proizvajalcev sporoči pisno prek izvajalca poštnih storitev na sedež
organizacije proizvajalcev ali elektronsko na elektronski naslov organizacije
proizvajalcev (v nadaljnjem besedilu: izstopna izjava). Odpovedni rok je šest
mesecev in začne teči z dnem oddaje izstopne izjave pri izvajalcu poštnih
storitev ali z dnem poslane elektronske izstopne izjave. Izstop iz organizacije
proizvajalcev začne veljati naslednji dan po poteku odpovednega roka.
15. člen
(član neproizvajalec v sektorju sadje in zelenjava)
(1) V skladu s tretjo alinejo drugega odstavka 107. člena
Zakona o kmetijstvu in 16. členom Uredbe 2017/891/EU je lahko član organizacije
proizvajalcev za sektor sadje in zelenjava tudi pravna ali fizična oseba, ki ne
prideluje kmetijskih pridelkov iz tega sektorja (v nadaljnjem besedilu: član
neproizvajalec), če njegovo članstvo soglasno potrdijo člani proizvajalci.
(2) Članstvo v organizaciji proizvajalcev za sektor sadje in
zelenjava se članu neproizvajalcu odvzame, če za to glasuje vsaj 75 % vseh
članov proizvajalcev.
(3) Če je v organizacijo proizvajalcev za sektor sadje in
zelenjava vključen vsaj en član neproizvajalec, mora organizacija proizvajalcev
v skladu s 16. členom Uredbe 2017/891/EU vlogi za priznanje organizacije
proizvajalcev za vsakega člana neproizvajalca priložiti izjavo organizacije
proizvajalcev o članstvu neproizvajalca iz priloge 2 tega pravilnika, iz katere
izhaja, kako dejavnosti člana neproizvajalca prispevajo k uresničevanju ciljev
organizacije proizvajalcev iz 4. člena tega pravilnika.
(4) Ne glede na četrto alinejo prvega odstavka 5. člena tega
pravilnika mora statut organizacije proizvajalcev z vsaj enim članom
neproizvajalcem v skladu s 16. členom Uredbe 2017/891/EU vsebovati tudi
določbe:
-       
na podlagi katerih se zagotovi izpolnjevanje zahtev glede potrjevanja in
odvzema članstva iz prvega in drugega odstavka tega člena ter zahteve glede
prispevanja k uresničevanju ciljev iz 4. člena tega pravilnika;
-       
da člani neproizvajalci nimajo glasovalnih pravic v zvezi z operativnim
skladom organizacije proizvajalcev iz 32. člena Uredbe 1308/2013/EU,
operativnim programom organizacije proizvajalcev iz 33. člena Uredbe
1308/2013/EU in finančno pomočjo Evropske unije iz 34. člena Uredbe
1308/2013/EU.
(5) Člani neproizvajalci se v skladu s 16. členom Uredbe
2017/891/EU ne upoštevajo pri ugotavljanju pogojev za priznanje organizacije
proizvajalcev v sektorju sadje in zelenjava iz 9. člena tega pravilnika in ne
smejo biti neposredno vključeni v ukrepe, ki jih financira Evropska unija v
okviru operativnega sklada iz 32. člena Uredbe 1308/2013/EU.
16. člen
(vrednost tržne proizvodnje za sektor sadje in zelenjava)
(1) Vrednost tržne proizvodnje za organizacijo proizvajalcev
ali združenje organizacij proizvajalcev za sektor sadje in zelenjava se
izračuna v skladu z 22. členom Uredbe 2017/891/EU na podlagi podatkov iz
knjigovodskih evidenc pravne osebe, ki je priznana kot organizacija
proizvajalcev ali združenje organizacij proizvajalcev.
(2) V izračun vrednosti tržne proizvodnje so vključeni samo
sadje, zelenjava in zelišča iz IX. dela priloge I Uredbe 1308/2013/EU, ki
ustrezajo vsaj II. razredu posebnega tržnega standarda ali splošnemu tržnemu
standardu iz Uredbe 543/2011/EU, kadar posebni tržni standard ne obstaja, razen
sadja, zelenjave in zelišč, za katere veljajo izjeme in izvzetja od uporabe
tržnih standardov iz 4. člena Uredbe 543/2011/EU.
(3) V skladu s tretjim odstavkom 22. člena Uredbe 2017/891/EU
lahko organizacije proizvajalcev v vrednost tržne proizvodnje vključijo tudi
vrednost stranskih proizvodov iz točke (i) 2. člena Uredbe 2017/891/EU.
(4) Član proizvajalec, ki je podal izstopno izjavo v skladu s
tretjim odstavkom 14. člena tega pravilnika, mora pridelek sadja, zelenjave in
zelišč, ki ga je pridelal v koledarskem letu, ko je podal izstopno izjavo, in
koledarskem letu, ko je izstop iz organizacije proizvajalcev v skladu s tretjim
odstavkom 14. člena tega pravilnika začel veljati, tržiti prek organizacije
proizvajalcev, iz katere je izstopil, razen če je v statutu te organizacije
proizvajalcev drugače določeno.
(5) Če član proizvajalec iz prejšnjega odstavka v letu oddaje
izstopne izjave pristopi k novi organizaciji proizvajalcev, se pridelek sadja,
zelenjave in zelišč pripiše tej organizaciji proizvajalcev šele v letu, ki
sledi letu, ko je izstop začel veljati. Pridelek sadja, zelenjave in zelišč
lahko član proizvajalec trži prek nove organizacije proizvajalcev šele v letu,
ki sledi letu, ko je izstop začel veljati, razen če je v statutu organizacije
proizvajalcev, iz katere je izstopil, glede trženja v letu, ko izstop začne
veljati, drugače določeno.
(6) Vrednost tržne proizvodnje organizacije proizvajalcev
mora biti razvidna iz knjigovodskih evidenc pravne osebe, ki je priznana kot
organizacija proizvajalcev. Iz knjigovodskih ali pomožnih knjigovodskih evidenc
pravne osebe, ki je priznana kot organizacija proizvajalcev, mora biti razviden
podatek o količini in vrednosti tržne proizvodnje posameznega člana
proizvajalca za posamezno vrsto sadja, zelenjave oziroma zelišča. Če je član
proizvajalec pravna oseba, ki združuje proizvajalce, mora biti iz knjigovodskih
ali pomožnih knjigovodskih evidenc takšnega člana proizvajalca razviden podatek
o količini in vrednosti tržne proizvodnje posameznega proizvajalca, ki ga
združuje, po posamezni vrsti sadja, zelenjave oziroma zelišča.
(7) Podatek o deležu sadja, zelenjave in zelišč, ki ga člani
proizvajalci prodajo zunaj organizacije proizvajalcev iz drugega odstavka 10.
člena tega pravilnika, mora biti razviden iz izračunov na podlagi knjigovodskih
evidenc, ki jih član proizvajalec in organizacija proizvajalcev vodita v skladu
s slovenskimi računovodskimi standardi (v nadaljnjem besedilu: SRS). Če fizična
oseba ne vodi knjigovodstva v skladu s SRS, mora biti ta podatek razviden iz
izračunov na podlagi standardnih rezultatov metodologije knjigovodstva na
kmetijah v skladu s predpisom, ki ureja delovanje mreže za zbiranje
računovodskih podatkov o dohodkih in poslovanju kmetijskih gospodarstev, ki
vodijo kmetijsko knjigovodstvo po metodologiji FADN.
(8) Član proizvajalec ali proizvajalec, če je član
proizvajalec pravna oseba, ki združuje proizvajalce, mora višjo silo ali
izjemne okoliščine, ki vplivajo na obseg pridelave posameznih vrst sadja,
zelenjave oziroma zelišč, sporočiti Agenciji Republike Slovenije za kmetijske
trge in razvoj podeželja v skladu z Uredbo 1306/2013/EU in predpisom, ki ureja
izvedbo ukrepov kmetijske politike.
(9) Če se vrednost tržne proizvodnje organizacije
proizvajalcev določi v skladu s četrtim odstavkom 23. člena Uredbe 2017/891/EU,
so vzroki, ki niso pod vplivom in nadzorom organizacije proizvajalcev, višja
sila in izjemne okoliščine iz drugega odstavka 2. člena Uredbe 1306/2013/EU.
Tako določena vrednost tržne proizvodnje se preveri na podlagi podatkov o višji
sili ali izjemnih okoliščinah po posameznih članih proizvajalcih ali
proizvajalcih iz prejšnjega odstavka.
17. člen
(vrednost tržne proizvodnje za sektor sadje in zelenjava za
namen priznanja)
(1) Ne glede na določbe prejšnjega člena vrednost tržne
proizvodnje za namen priznanja organizacije proizvajalcev za sektor sadje in
zelenjava iz 5. člena tega pravilnika izračuna ministrstvo kot vsoto povprečnih
vrednosti tržne proizvodnje članov proizvajalcev iz prve alineje prvega
odstavka 5. člena tega pravilnika v letu pred letom vložitve vloge za priznanje
organizacije proizvajalcev. Če je član proizvajalec pravna oseba, ki združuje
proizvajalce, ministrstvo povprečno vrednost tržne proizvodnje tega člana
proizvajalca izračuna kot vsoto povprečnih vrednosti tržne proizvodnje
proizvajalcev, ki jih član proizvajalec združuje, v letu pred letom vložitve
vloge za priznanje organizacije proizvajalcev.
(2) Ministrstvo izračuna povprečno vrednost tržne proizvodnje
člana proizvajalca ali proizvajalca iz prejšnjega odstavka kot vsoto povprečnih
vrednosti tržne proizvodnje posameznih vrst sadja, zelenjave in zelišč, ki jih
je organizacija proizvajalcev navedla v II. ali III. točki vloge za priznanje
organizacije proizvajalcev in jih je član proizvajalec ali proizvajalec v letu
pred vložitvijo vloge za priznanje organizacije proizvajalcev prideloval na
površini, ki jo ministrstvo pridobi iz zbirne vloge, ki jo je član proizvajalec
ali proizvajalec vložil v letu pred letom vložitve vloge za priznanje
organizacije proizvajalcev.
(3) Povprečno vrednost tržne proizvodnje posamezne vrste
sadja, zelenjave in zelišča pri članu proizvajalcu ali proizvajalcu ministrstvo
izračuna v skladu z metodologijo iz 18. člena tega pravilnika.
(4) Ne glede na določbo drugega odstavka tega člena se kot
površina, na kateri je član proizvajalec ali proizvajalec prideloval posamezne
vrste zelenjave in zelišč, upoštevata:
-       
površina, ugotovljena v skladu s tretjim in četrtim odstavkom 6. člena
tega pravilnika, če je član proizvajalec ali proizvajalec v letu pred letom
vložitve vloge za priznanje organizacije proizvajalcev zelenjavo ali zelišča
prideloval na vrsti dejanske rabe GERK 1180 trajne rastline na njivskih
površinah, in
-       
površina, ugotovljena v skladu s tretjim in četrtim odstavkom 5. člena
tega pravilnika, če je član proizvajalec ali proizvajalec v letu pred letom
vložitve vloge za priznanje organizacije proizvajalcev zelišča prideloval na
vrstah dejanske rabe GERK 1100 njiva, 1161 hmeljišče v premeni in 1190
rastlinjak.
(5) Ne glede na določbo drugega odstavka tega člena se kot
povprečna vrednost tržne proizvodnje člana proizvajalca ali proizvajalca gob in
gomoljik šteje prihodek od prodaje gob in gomoljik, ki jih je pridelal član
proizvajalec ali proizvajalec in jih prodal v letu pred letom vložitve vloge za
priznanje organizacije proizvajalcev. Prihodek od pridelave in prodaje gob in
gomoljik je razviden iz knjigovodskih evidenc člana proizvajalca ali
proizvajalca.
(6) Ne glede na določbo drugega odstavka tega člena se kot
povprečna vrednost tržne proizvodnje člana proizvajalca ali proizvajalca jagod,
zelenjave in zelišč šteje prihodek od prodaje jagod, zelenjave in zelišč, če
jih je član proizvajalec ali proizvajalec pridelal na vrsti dejanske rabe GERK
1191 rastlinjaki, kjer pridelava ni v tleh, in prodal v letu pred letom
vložitve vloge za priznanje organizacije proizvajalcev. Prihodek od pridelave
in prodaje jagod, zelenjave in zelišč je razviden iz knjigovodskih evidenc
člana proizvajalca ali proizvajalca.
(7) Ne glede na določbo drugega odstavka tega člena se lahko
kot povprečna vrednost tržne proizvodnje člana proizvajalca ali proizvajalca
šteje prihodek od prodaje kmetijskih pridelkov, ki jih je organizacija
proizvajalcev navedla v II. ali III. točki vloge za priznanje organizacije
proizvajalcev, če jih je pridelal član proizvajalec ali proizvajalec, jih
prodal v letu pred letom vložitve vloge za priznanje organizacije proizvajalcev
in je prihodek od pridelave in prodaje teh kmetijskih pridelkov razviden iz
knjigovodskih evidenc člana proizvajalca ali proizvajalca. Vlagatelj v vlogi za
priznanje organizacije proizvajalcev višino prihodka člana proizvajalca in proizvajalcev,
ki jih član proizvajalec združuje, izkaže z izpisom iz knjigovodskih evidenc
člana proizvajalca in proizvajalcev.
18. člen
(metodologija za izračun povprečne vrednosti tržne
proizvodnje posamezne vrste sadja, zelenjave in zelišča)
(1) Povprečna vrednost tržne proizvodnje posamezne vrste
sadja, zelenjave in zelišč pri članu proizvajalcu ali proizvajalcu se izračuna
na podlagi naslednje enačbe:
A = B x C x D,
kjer oznake pomenijo:
-       
A je povprečna vrednost tržne proizvodnje posamezne vrste sadja, zelenjave
ali zelišč (v eurih);
-       
B je skupna površina posamezne vrste sadja, zelenjave ali zelišča (v
hektarih, na dve decimalni mesti natančno);
-       
C je povprečen hektarski pridelek posamezne vrste sadja, zelenjave ali
zelišča (v kilogramih na hektar);
-       
D je povprečna odkupna cena posamezne vrste sadja in zelenjave ali
zelišča (v eurih na kilogram).
(2) Skupna površina posamezne vrste sadja in zelenjave je
razvidna iz zbirne vloge, ki jo je član proizvajalec ali proizvajalec vložil v
letu pred letom vložitve vloge za priznanje organizacije proizvajalcev.
(3) Povprečen hektarski pridelek posamezne vrste sadja in
zelenjave, ki so določene v prilogi 6, ki je sestavni del tega pravilnika,
ministrstvo za posamezno koledarsko leto objavi na svojih spletnih straneh iz zbirke
podatkov o pridelkih in površinah iz rastlinske pridelave, ki jo objavlja
Statistični urad Republike Slovenije (v nadaljnjem besedilu: SURS).
(4) Povprečno odkupno ceno posamezne vrste sadja in zelenjave
iz priloge 6 tega pravilnika ministrstvo za posamezno koledarsko leto objavi na
svojih spletnih straneh iz zbirke podatkov o odkupu kmetijskih pridelkov, ki jo
objavlja SURS.
(5) Če je član proizvajalec ali proizvajalec v letu pred
letom vložitve vloge za priznanje organizacije proizvajalcev zelenjavo in
zelišča prideloval na vrsti dejanske rabe GERK 1180 trajne rastline na njivskih
površinah ter zelišča na vrstah dejanske rabe GERK 1100 njiva, 1161 hmeljišče v
premeni in 1190 rastlinjak, se za izračun skupne površine posameznih vrst
zelenjave in zelišč upošteva površina, ugotovljena v skladu s četrtim odstavkom
prejšnjega člena.
(6) Če posamezna vrsta sadja iz priloge 6 tega pravilnika ni
razvidna iz zbirne vloge iz drugega odstavka tega člena ali če član
proizvajalec ali proizvajalec prideluje vrsto sadja, ki ni določena v prilogi 6
tega pravilnika, se za izračun iz prvega odstavka tega člena namesto
povprečnega hektarskega pridelka posamezne vrste sadja in povprečne odkupne
cene posamezne vrste sadja upoštevata povprečen hektarski pridelek za sadje in
povprečna odkupna cena za sadje.
(7) Če posamezna vrsta zelenjave iz priloge 6 tega pravilnika
ni razvidna iz zbirne vloge iz drugega odstavka tega člena ali če član
proizvajalec ali proizvajalec prideluje vrsto zelenjave, ki ni določena v
prilogi 6 tega pravilnika, se za izračun iz prvega odstavka tega člena namesto
povprečnega hektarskega pridelka posamezne vrste zelenjave in povprečne odkupne
cene posamezne vrste zelenjave upoštevata povprečen hektarski pridelek za
zelenjavo in povprečna odkupna cena za zelenjavo.
(8) Za posamezne vrste zelišč se za izračun iz prvega
odstavka tega člena namesto povprečnega hektarskega pridelka posamezne vrste
zelišča in povprečne odkupne cene posamezne vrste zelišča upoštevata povprečen
hektarski pridelek za zelenjavo in povprečna odkupna cena za zelenjavo.
(9) Za sadje, pridelano v ekstenzivnih nasadih na vrsti
dejanske rabe GERK 1222 ekstenzivni sadovnjak, se za izračun iz prvega odstavka
tega člena namesto povprečnega hektarskega pridelka posamezne vrste sadja in
povprečne odkupne cene posamezne vrste sadja upoštevata povprečen hektarski
pridelek za ekstenzivne sadovnjake in povprečna odkupna cena za sadje.
(10) Povprečen hektarski pridelek za sadje iz šestega
odstavka, povprečen hektarski pridelek za zelenjavo iz sedmega in osmega
odstavka, povprečen hektarski pridelek za ekstenzivne sadovnjake iz devetega,
povprečna odkupna cena za sadje iz šestega in devetega ter povprečna odkupna
cena za zelenjavo iz sedmega in osmega odstavka tega člena se za posamezno
koledarsko leto določijo v prilogi 7, ki je sestavni del tega pravilnika.
19. člen
(združitev organizacij proizvajalcev)
(1) Organizacije proizvajalcev iz sektorjev iz prvega
odstavka 3. člena tega pravilnika se lahko združijo v skladu s prvim odstavkom
15. člena Uredbe 2017/891/EU.
(2) Za združitev organizacij proizvajalcev se v zvezi s
postopkom za priznanje smiselno uporabljajo določbe 5. in 6. člena tega
pravilnika.
III. ZDRUŽENJE ORGANIZACIJ PROIZVAJALCEV
20. člen
(sektorji)
(1) Združenje organizacij proizvajalcev se v skladu s 156.
členom Uredbe 1308/2013/EU prizna za posamezni sektor iz 3. člena tega
pravilnika.
(2) Ne glede na prejšnji odstavek se v sektorju sadje in
zelenjava združenje organizacij proizvajalcev prizna v skladu z 19. členom
Uredbe 2017/891/EU.
21. člen
(cilji)
Organizacije proizvajalcev ustanovijo združenje organizacij
proizvajalcev na lastno pobudo in z namenom doseganja vsaj enega od ciljev iz
točke c) prvega odstavka 152. člena Uredbe 1308/2013/EU.
22. člen
(priznanje združenj organizacij proizvajalcev)
Za priznanje združenja organizacij proizvajalcev se smiselno
uporabljajo določbe 5., 6. in 13. člena tega pravilnika.
23. člen
(pogoji za priznanje)
(1) Združenje organizacij proizvajalcev se v posameznem
sektorju prizna, če se združijo vsaj tri priznane organizacije proizvajalcev in
združenje organizacij proizvajalcev izpolnjuje naslednje pogoje:
-       
za sadje in zelenjavo: najmanjša skupna vrednost tržne proizvodnje
priznanih organizacij proizvajalcev znaša 2.000.000 eurov;
-       
za oljčno olje in namizne oljke: najmanjša površina znaša 30 ha
oljčnikov;
-       
za hmelj: najmanjša površina znaša 500 ha hmeljišč.
(2) Če so vsi člani organizacij proizvajalcev iz prejšnjega
odstavka vključeni v kontrolo ekološke pridelave ali preusmeritev v ekološko
pridelavo, se najmanjša vrednost tržne proizvodnje ali najmanjša površina za
priznanje združenja organizacij proizvajalcev iz prejšnjega odstavka prepolovi.
(3) Organizacija proizvajalcev, priznana za posamezni sektor
iz prvega odstavka 3. člena tega pravilnika, je lahko za ta sektor članica le
enega združenja organizacij proizvajalcev.
(4) Posamezni član združenja organizacij proizvajalcev ima
lahko največ 49 % vseh glasovalnih pravic in največ 49 % lastništva
organizacije proizvajalcev.
24. člen
(dodatni pogoji za združenje organizacij proizvajalcev za
sektor sadje in zelenjava)
Poleg pogojev iz prejšnjega člena se glede dodatnih pogojev
za združenje organizacij proizvajalcev za sektor sadje in zelenjava smiselno
uporabljajo določbe 10. člena tega pravilnika.
25. člen
(članstvo)
Glede članstva se za združenje organizacij proizvajalcev
smiselno uporabljajo določbe 14. in 15. člena tega pravilnika.
26. člen
(preverjanje izpolnjevanja pogojev za priznanje združenja
organizacij proizvajalcev)
Glede preverjanja izpolnjevanja pogojev za priznanje
združenja organizacij proizvajalcev se smiselno uporabljajo določbe 11. člena
tega pravilnika.
27. člen
(odvzem in začasni odvzem priznanja statusa združenja
organizacij proizvajalcev)
Glede odvzema in začasnega odvzema priznanja statusa združenja
organizacij proizvajalcev se smiselno uporabljajo določbe 12. člena tega
pravilnika.

Priloga
1: Vloga za priznanje organizacije proizvajalcev ali spremembo priznanja
Priloga
2: Člani organizacije proizvajalcev
Priloga
3: Izjava člana organizacije proizvajalcev in proizvajalca
Priloga
4: Opis strukture in dejavnosti organizacije proizvajalcev
Priloga
5: Izjave vlagateljev
Priloga
6: Vrste sadja in zelenjave
Priloga
7: Povprečen hektarski pridelek za sadje, povprečen hektarski pridelek za
zelenjavo, povprečen hektarski pridelek za ekstenzivne sadovnjake, povprečna
odkupna cena za sadje in povprečna odkupna cena za zelenjavo za posamezno
koledarsko leto 

Pravilnik o priznanju organizacij
proizvajalcev in združenj organizacij proizvajalcev v sektorjih sadje in
zelenjava, oljčno olje in namizne oljke ter hmelj (Uradni list RS, št. 19/18) vsebuje naslednjo prehodno in
končni določbi:
»IV. PREHODNA IN KONČNI DOLOČBI
28. člen
(prehodna določba)
(1) Ne glede na določbe tretjega in četrtega odstavka 18.
člena tega pravilnika ministrstvo pri izračunu vrednosti tržne proizvodnje za
namen priznanja pri vlogah za priznanje organizacije proizvajalcev, vloženih v
letu 2018, kot povprečen hektarski pridelek in povprečno odkupno ceno posamezne
vrste sadja in zelenjave upošteva najvišjo vrednost hektarskega pridelka in
povprečne odkupne cene te vrste sadja in zelenjave v triletnem obdobju od 2015
do 2017, ki ju ministrstvo objavi na svojih spletnih straneh iz zbirk podatkov
iz tretjega in četrtega odstavka 18. člena tega pravilnika.
(2) Ne glede na določbo sedmega odstavka 17. člena tega
pravilnika se pri vlogah za priznanje organizacije proizvajalcev, vloženih v
letu 2018, kot povprečna vrednost tržne proizvodnje člana proizvajalca ali
proizvajalca lahko šteje prihodek od prodaje kmetijskih pridelkov, ki jih je
organizacija proizvajalcev navedla v II. ali III. točki vloge za priznanje
organizacije proizvajalcev, če jih je pridelal član proizvajalec ali
proizvajalec, jih prodal v referenčnem obdobju in če je prihodek od pridelave
in prodaje teh kmetijskih pridelkov v referenčnem obdobju razviden iz knjigovodskih
evidenc člana proizvajalca ali proizvajalca. Višina prihodka člana proizvajalca
in proizvajalcev, ki jih član proizvajalec združuje, se izkaže na način iz
šestega odstavka 17. člena tega pravilnika.
29. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o priznanju organizacij proizvajalcev v sektorju sadja in zelenjave, oljčnega
olja in namiznih oljk ter hmelja (Uradni list RS, št. 89/14).
30. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o priznanju organizacij proizvajalcev in združenj organizacij
proizvajalcev v sektorjih sadje in zelenjava, oljčno olje in namizne oljke ter
hmelj (Uradni list RS, št. 64/18) vsebuje naslednjo končno določbo:
»KONČNA DOLOČBA
5. člen
Ta pravilnik začne veljati naslednji dan po objavi v Uradnem
listu Republike Slovenije.«.