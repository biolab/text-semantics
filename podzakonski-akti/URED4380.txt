1.SPLOŠNE DOLOČBE
1. člen
(vsebina)
Ta uredba določa vsebino in obliko programa opremljanja
stavbnih zemljišč (v nadaljnjem besedilu: program opremljanja) ter ureja druga
vprašanja, povezana s pripravo in sprejemanjem programa opremljanja.
2. člen
(namenska poraba sredstev zbranih s komunalnimi prispevki)
(1) Komunalni prispevek je namenski vir financiranja
gradnje komunalne opreme. Občina z odlokom, s katerim sprejme občinski
proračun, določi komunalni prispevek kot namenski prihodek. 
(2) Sredstva, zbrana s komunalnimi prispevki, lahko
občina porablja samo za namen gradnje komunalne opreme skladno z načrtom
razvojnih programov občinskega proračuna in programom opremljanja.
3. člen
(pojmi)
(1) Obračunski stroški komunalne opreme so tisti del
skupnih stroškov komunalne opreme, ki se financirajo iz sredstev zbranih s
plačili komunalnih prispevkov in bodo bremenili določljive zavezance. 
(2) Podlage za odmero komunalnega prispevka so
obračunska območja, stroški komunalne opreme, preračun stroškov na enoto mere
in podrobnejša merila za odmero komunalnega prispevka. 
(3) Za parcelo po tej uredbi se šteje zemljiška parcela
ali njen del, na kateri je možno graditi objekt ali je objekt že zgrajen, in za
katerega mora zavezanec plačati komunalni prispevek. 
(4) Za parcelo po tej uredbi se šteje tudi gradbena
parcela iz veljavnih prostorskih aktov.
4. člen
(vsebina programa opremljanja)
(1) S programom opremljanja se določi komunalno opremo
in drugo gospodarsko javno infrastrukturo, ki jo je treba zgraditi in
rekonstruirati skladno s prostorskim aktom občine, in roke za gradnjo komunalne
opreme po posameznih enotah urejanja prostora. Za komunalno opremo se določijo
tudi podlage za odmero komunalnega prispevka. 
(2) S programom opremljanja se opredeli tudi roke in
način opremljanja stavbnih zemljišč z elektroenergetskim omrežjem.
5. člen
(komunalna oprema in druga gospodarska javna infrastruktura,
ki jo je treba zgraditi)
(1) Komunalna oprema, ki jo je treba zgraditi, se določi
tako, da se: 
-       
ugotovi ustreznost in zmogljivost obstoječe komunalne opreme, 
-       
iz prostorskega akta in drugih razvojnih aktov občine ugotovi komunalno
opremo, ki jo je treba zgraditi vključno z njeno zmogljivostjo in ravnijo
oskrbe glede na pričakovane potrebe, 
-       
za komunalno opremo, ki jo je treba zgraditi, oceni višina stroškov
gradnje. 
(2) Komunalno opremo in drugo gospodarsko javno
infrastrukturo, ki jo je potrebno zgraditi, se navede in opiše z osnovnimi
podatki ter prikaže na karti, ki je pripravljena v merilu prostorskega akta, ki
je podlaga za pripravo programa opremljanja. 
(3) Na osnovi potreb po komunalni opremi, oceni stroškov
njene gradnje in ocenjenih finančnih možnosti občine se določijo prioritete
gradnje komunalne opreme. 
(4) Vsebina programa opremljanja je podlaga za finančno
načrtovanje občine za investicije s področja komunalne opreme.
6. člen
(komunalna oprema in druga gospodarska javna infrastruktura,
ki jo je treba rekonstruirati)
Program opremljanja določa tudi komunalno opremo in drugo
gospodarsko javno infrastrukturo po posameznih vrstah in posameznih enotah
urejanja prostora, ki jo je treba rekonstruirati. Pri določitvi te komunalne
opreme in druge gospodarske javne infrastrukture je treba upoštevati tudi
smernice in mnenja nosilcev urejanja prostora, ki se nanašajo na rekonstrukcijo
komunalne opreme in so jih nosilci urejanja prostora podali k prostorskemu
aktu.
7. člen
(roki za gradnjo ali rekonstrukcijo komunalne opreme)
(1) Roki za gradnjo nove komunalne opreme ali njeno
rekonstrukcijo se določijo na podlagi opredeljenih prioritet. Za vsako
posamezno leto se določi, katero komunalno opremo je treba zgraditi ali
rekonstruirati. Roki se opredelijo vsaj za naslednja štiri leta. 
(2) V programu opremljanja morajo biti z datumom
predvidenega začetka in datumom predvidenega dokončanja opredeljene najmanj
naslednje aktivnosti: 
-       
pridobitev lastninske in drugih stvarnih pravic na zemljiških parcelah,
ki bodo služile komunalni opremi; 
-       
izdelava potrebne projektne in tehnične dokumentacije v skladu s
predpisi s področja graditve objektov; 
-       
gradnja ali rekonstrukcija komunalne opreme; 
-       
tehnični pregled in izdaja uporabnega dovoljenja za komunalno opremo.
8. člen
(podlage za odmero komunalnega prispevka)
Program opremljanja mora vsebovati naslednje podlage za
odmero komunalnega prispevka: 
-       
obračunska območja posameznih vrst komunalne opreme, 
-       
izračunane skupne in obračunske stroške opremljanja po posameznih vrstah
komunalne opreme in po obračunskih območjih in 
-       
preračun obračunskih stroškov opremljanja na m2 parcele
oziroma na m2 neto tlorisne površine objekta po posameznih vrstah
komunalne opreme in obračunskih območjih.
9. člen
(vrste programov opremljanja)
(1) Program opremljanja vsebuje: 
-       
podrobnejšo določitev komunalne opreme in druge gospodarske javne
infrastrukture, ki jo je treba zgraditi ali rekonstruirati, ter roke za gradnjo
in rekonstrukcijo komunalne opreme po posameznih enotah urejanja prostora; 
-       
podlage za odmero komunalnega prispevka za obstoječo komunalno opremo; 
-       
podlage za odmero komunalnega prispevka za komunalno opremo, katere
gradnja je predvidena v občinskem proračunu za tekoče oziroma naslednje leto. 
(2) Občina lahko sprejme tudi program opremljanja, ki
vsebuje samo podlage iz druge alinee prejšnjega odstavka, če ne namerava
graditi komunalne opreme v naslednjih štirih letih. 
(3) Programi opremljanja se sprejemajo za celotno
območje občine, lahko pa tudi le za posamezne dele občine.
10. člen
(obračunska območja)
(1) Obračunska območja se ob spremembah in dopolnitvah
programa opremljanja lahko združujejo ali delijo, če so izpolnjeni pogoji iz te
uredbe. 
(2) Za komunalno opremo s statusom grajenega javnega
dobra se praviloma določi eno obračunsko območje za posamezno komunalno opremo
na celotnem območju občine.
11. člen
(določanje stroškov)
(1) Za posamezno vrsto komunalne opreme se določijo
obračunska območja. 
(2) Za posamezno obračunsko območje se določijo skupni
stroški komunalne opreme v tem obračunskem območju. 
(3) Skupni stroški se financirajo iz komunalnega
prispevka, proračuna občine, proračuna države in iz drugih virov. Občina določi
delež skupnih stroškov, ki se financirajo s komunalnim prispevkom. Ta delež
predstavlja obračunske stroške. 
(4) Na zavezance se kot komunalni prispevek prenese le
del skupnih stroškov, ki predstavljajo obračunske stroške. Vsota vseh
komunalnih prispevkov, ki se bodo po oceni zbrali, predstavlja obračunske
stroške. 
(5) Delež skupnih stroškov, ki bo pokrit s komunalnim
prispevkom, se za posamezno komunalno opremo določi na nivoju cele občine, če
se pripravlja program opremljanja za vso obstoječo komunalno opremo na območju
celotne občine. Če se program opremljanja pripravlja le za del območja občine
se deleži skupnih stroškov za posamezno komunalno opremo po posameznih območjih
lahko razlikujejo vendar razlika med največjim in najmanjšim deležem ne sme
presegati višine najmanjšega deleža. 
(6) Obračunski stroški se preračunajo na m2
parcele in m2 neto tlorisne površine za posamezno komunalno opremo
na obračunskem območju.
12. člen
(opredelitev skupnih stroškov)
(1) Skupni stroški obsegajo vse stroške, ki so povezani
s projektiranjem in gradnjo posamezne vrste komunalne opreme na obračunskem
območju. 
(2) Kot skupni stroški gradnje komunalne opreme se
upoštevajo naslednji stroški: 
-       
stroški izdelave projektne in investicijske dokumentacije za gradnjo
komunalne opreme, 
-       
stroški odkupa nepremičnin, stroški odškodnin zaradi razlastitve
nepremičnin ter omejitev lastninske pravice ter stroški rušitev, ki so potrebni
zaradi gradnje komunalne opreme in 
-       
stroški gradnje komunalne opreme (stroški materiala, stroški dela,
stroški gradbene opreme, stroški režije). 
(3) Kot skupni stroški gradnje komunalne opreme se ne
upoštevajo naslednji stroški: 
-       
vzdrževanje, obnavljanje ali nadomeščanje obstoječe komunalne opreme, ki
služi nemotenemu delovanju te infrastrukture, 
-       
prilagajanje obstoječe komunalne opreme oskrbnim in tehničnim standardom
in 
-       
odpravljanje pomanjkljivosti na obstoječi komunalni opremi, ki
onemogočajo njeno normalno delovanje. 
(4) Zaradi natančne opredelitve skupnih stroškov, ki v
občini pripadajo posamezni komunalni opremi, se odhodke in druge izdatke za komunalno
opremo izkazuje po kontih in podkontih, ki natančno določajo oziroma
razmejujejo vsebino porabe sredstev po ekonomskih in funkcionalnih namenih ter
po neposrednih proračunskih porabnikih. 
(5) Skupni stroški se ugotavljajo na enega izmed
naslednjih načinov, in sicer: 
-       
na podlagi dejanskih stroškov investicije; 
-       
na podlagi investicijske dokumentacije projekta ali na osnovi sredstev,
ki so v proračunu občine rezervirani za dograditev projekta v tekočem ali
naslednjem letu; 
-       
na podlagi evidenc iz poslovnih knjig, ki jih vodijo neposredni
proračunski porabniki; 
-       
na podlagi stroškov, ki so po višini enaki stroškom, ki bi nastali ob
gradnji nove opreme, ki je po zmogljivostih in namenu podobna obstoječi ter
zagotavlja podobno raven oskrbe. 
(6) Občina določi tisti način ugotavljanja skupnih
stroškov, za katerega občina meni, da predstavlja realno vrednost. 
(7) Ne glede na določbe 16. člena te uredbe se skupni
stroški lahko izračunajo tudi za posamezno obračunsko območje, če občina
razpolaga z dovolj podrobnimi podatki o stroških komunalne opreme na tem
obračunskem območju.
13. člen
(obračunski stroški komunalne opreme)
Podlaga za odmero komunalnega prispevka za določeno vrsto
komunalne opreme na obračunskem območju je višina obračunskih stroškov
komunalne opreme. Obračunski stroški komunalne opreme so tisti del skupnih
stroškov komunalne opreme, ki se financirajo iz sredstev zbranih s plačili
komunalnih prispevkov in bremenijo določljive zavezance.
14. člen
(preračun na enoto mere)
(1) Za potrebe odmere
komunalnega prispevka zavezancem je treba izračunane obračunske stroške
preračunati na enoto mere, ki se uporabljajo za odmero komunalnega prispevka.
Preračun se opravi na naslednji način:
Cp(ij) = OS(ij)/∑A(j) in
Ct(ij) = OS(ij) /∑T(j)
Zgornje oznake pomenijo: 
Cp(ij) strošek opremljanja kvadratnega metra parcele z
določeno komunalno opremo na obračunskem območju, 
Ct(ij) strošek opremljanja kvadratnega metra neto
tlorisne površine objekta z določeno komunalno opremo na obračunskem območju, 
OS(ij) obračunski stroški investicije za določeno
komunalno opremo na obračunskem območju, 
∑A(j) vsota površin vseh parcel oziroma delov parcel, ki
ležijo na obračunskem območju, zmanjšana za površine namenjene objektom
grajenega javnega dobra, 
∑T(j) vsota površin vseh neto tlorisnih površin na
obračunskem območju. 
(2) Neto tlorisna površina objekta je seštevek vseh
tlorisnih površin objekta in se izračuna po standardu SIST ISO 9836. 
(3) Kot vsota neto tlorisnih površin na obračunskem
območju se štejejo neto tlorisne površine vseh obstoječih objektov ter dopustne
neto tlorisne površine na še nezazidanih parcelah. Te se za predvidene objekte
izračunajo na podlagi prostorskega akta občine in regije. 
(4) Kot vsota površin vseh parcel oziroma delov parcel,
ki ležijo na obračunskem območju, se upošteva površina zemljiških parcel, na
katerih je v skladu s prostorskim aktom dovoljeno graditi. Tako dobljeno
vrednost se zmanjša za površine namenjene objektom grajenega javnega dobra. 
(5) Stroški opremljanja se izračunajo za vsako vrsto
komunalne opreme posebej po obračunskih območjih. 
(6) Če se pripravlja program opremljanja za vso
obstoječo komunalno opremo na območju celotne občine, preračunani obračunski
stroški na enoto mere na obračunskih območjih komunalne opreme iste vrste v
posamezni občini ne smejo bistveno odstopati. Za bistveno odstopanje se šteje,
če je razlika med najvišjimi in najnižjimi stroški na enoto mere več kot
dvakratna.
15. člen
(preračun skupnih stroškov na obračunsko območje)
(1) Skupne stroške za
dolžinski oziroma kvadratni meter izvedbe posamezne vrste komunalne opreme se
določi na naslednji način:
Cm(i) = S(i) / L(i)
Zgornje oznake pomenijo: 
S(i) višina skupnih stroškov za določeno vrsto komunalne
opreme na celotnem območju občine, 
L(i) dolžina voda posamezne vrste komunalne opreme
oziroma površina javne površine na celotnem območju občine, 
Cm(i) skupni strošek za dolžinski oziroma kvadratni
meter izvedbe posamezne vrste komunalne opreme. 
(2) Skupni stroški se za
vsako vrsto komunalne opreme na obračunskem območju določijo na naslednji
način:
S(ij) = L(ij) · Cm(i)
Zgornje oznake pomenijo: 
S(ij) višina skupnih stroškov za določeno vrsto
komunalne infrastrukture na obračunskem območju, 
L(ij) dolžina voda posamezne vrste komunalne opreme
oziroma površina javne površine na obračunskem območju, 
Cm(i) skupni strošek za dolžinski oziroma kvadratni
meter izvedbe posamezne vrste komunalne opreme.
16. člen
(indeksiranje stroškov opremljanja)
(1) Obračunski stroški opremljanja kvadratnega metra
parcele oziroma njenega dela v določenem obračunskem območju z določeno
komunalno opremo (Cp(ij)) in stroški opremljanja kvadratnega metra neto
tlorisne površine objekta z določeno komunalno opremo (Ct(ij)), se pri odmeri
komunalnega prispevka indeksirajo ob uporabi povprečnega letnega indeksa cen za
posamezno leto, ki ga objavlja Združenje za gradbeništvo v okviru Gospodarske
zbornice Slovenije, pod »Gradbena dela – ostala nizka gradnja«. 
(2) Kot izhodiščni datum za indeksiranje se uporablja
datum uveljavitve programa opremljanja.
17. člen
(oblika in objava programa opremljanja)
(1) Program opremljanja se sprejme z odlokom. Kot odlok
se sprejme celoten program opremljanja ali le tisti njegov del, ki določa: 
-       
obračunska območja posameznih vrst komunalne opreme, 
-       
izračunane skupne in obračunske stroške po posameznih vrstah komunalne
opreme in po obračunskih območjih, 
-       
preračun obračunskih stroškov na m2 parcele in na m2
neto tlorisne površine objekta po posameznih vrstah opreme in obračunskih
območjih in 
-       
morebitna podrobnejša merila za odmero komunalnega prispevka, ki so
razmerje med merilom parcele in merilom neto tlorisne površine, olajšave in
oprostitve za določene kategorije objektov ter možnost obročnega odplačevanja
komunalnega prispevka. 
(2) Če je program opremljanja pripravljen za območja, na
katerih se s prostorskim aktom predvideva gradnja nove ali rekonstrukcija
obstoječe komunalne opreme ali objektov in omrežij druge gospodarske javne
infrastrukture, mora le-ta vsebovati tudi podrobnejšo določitev komunalne
opreme, ki jo je treba zgraditi ali rekonstruirati in roke za gradnjo ali
rekonstrukcijo po posameznih enotah urejanja prostora. 
(3) Obračunska območja so opredeljena, ko je iz besedila
odloka razvidna njihova enolična identifikacija v grafičnem izrisu teh območij.
(4) Dokumenti dolgoročnega razvojnega načrtovanja in
prostorski akti, ki so bili upoštevani pri pripravi programa opremljanja,
projektne in investicijske dokumentacije ter drugi dokumenti in strokovne
podlage, ki so bili potrebni za določitev višine skupnih in obračunskih
stroškov ter določitev stroškov Cp(ij) in Ct(ij), so na vpogled na sedežu
občine.
18. člen
(ugotavljanje neznanih dolžin vodov komunalne opreme)
Če za določeno obračunsko
območje obstoječe komunalne opreme niso znane dolžine vodov posamezne vrste
komunalne opreme in zato ni mogoče uporabiti enačbe iz 16. člena te uredbe, se
do izdelave katastra komunalne opreme dolžina voda izračuna na naslednji način:
L(i) = k · ∑√A(j)
Zgornje oznake pomenijo: 
L(i): dolžina voda posamezne vrste komunalne opreme
oziroma površina javne površine na celotnem območju občine, 
∑√A(j): vsota kvadratnih korenov iz površin vseh parcel
na obračunskem območju, 
K: faktor gostote na obračunskem območju. V primeru
pretežnega priključevanja objektov na vode posamezne vrste komunalne opreme z
obeh strani voda faktor gostote znaša 0,8. V primeru pretežnega priključevanja
objektov na vode posamezne vrste komunalne opreme z ene strani voda faktor
gostote znaša 1,0.
2. PREHODNE IN KONČNE DOLOČBE
19. člen
(stroški opremljanja na podlagi dosedanjih programov
opremljanja)
(1) Ne glede na določbe te uredbe se lahko na
obračunskih območjih komunalne opreme, za katera je bil sprejet program
opremljanja v skladu z Navodilom o vsebini programa opremljanja stavbnih
zemljišč (Uradni list RS, št. 4/99), višina skupnih stroškov opremljanja določi
na podlagi podatkov iz tako sprejetega programa opremljanja. 
(2) Višina skupnih stroškov se indeksira s povprečnim
letnim indeksom cen iz 17. člena te uredbe na začetek leta, v katerem se
pričakuje, da bo program opremljanja sprejet.
20. člen
(veljavnost programov opremljanja)
(1) Programi opremljanja, ki so bili sprejeti na podlagi
Uredbe o vsebini programa opremljanja zemljišč za gradnjo (Uradni list RS, št.
117/04 in 74/05) in Pravilnika o merilih za odmero komunalnega prispevka
(Uradni list RS, št. 117/04 in 75/05), se uporabljajo še največ šest mesecev po
sprejemu občinskega prostorskega načrta. 
(2) Občine do sprejema občinskega prostorskega načrta
lahko sprejemajo programe opremljanja na podlagi veljavnih prostorskih aktov in
ob smiselni uporabi te uredbe.
21. člen
(prenehanje veljavnosti)
Z dnem uveljavitve te uredbe preneha veljati Uredba o vsebini
programa opremljanja zemljišč za gradnjo (Uradni list RS, št. 117/04 in 74/05).
22. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-82/2007/8
Ljubljana, dne 23. avgusta 2007
EVA 2007-2511-0002
Vlada Republike Slovenije
Janez Janša l.r.
Predsednik