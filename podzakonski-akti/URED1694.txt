1. člen
(vsebina)
Ta uredba določa merila, pogoje in postopek za dodeljevanje
spodbud za ustvarjanje gospodarske osnove na narodnostno mešanih območjih v
Republiki Sloveniji (v nadaljnjem besedilu: spodbude).
2. člen
(upravičena območja)
Pravico kandidiranja za spodbude iz 1. člena te uredbe imajo
fizične in pravne osebe za naložbe v občinah: Dobrovnik, Hodoš, Izola, Koper,
Lendava, Moravske Toplice, Piran in Šalovci.
3. člen
(nameni dodeljevanja)
Spodbude se usmerjajo v: 
-    
začetne investicije v proizvodne in storitvene objekte in opremo ter 
-    
naložbe v razvoj kmetij in dopolnilnih dejavnosti na kmetijah.
4. člen
(upravičenci)
Do spodbud za namene iz prve alinee 3. člena te uredbe so
upravičene gospodarske družbe in samostojni podjetniki posamezniki,
organizirani po zakonu, ki ureja gospodarske družbe, ter zadruge oziroma
zadružne zveze. Do teh spodbud so upravičene tudi osebe javnega prava,
zbornice, obrtne zadruge in društva, če je njihov namen spodbujanje
regionalnega razvoja. 
Do spodbud iz prve alinee 3. člena niso upravičena podjetja,
ki poslujejo v sektorjih kmetijstva, ribištva, jeklarstva in premogovništva. V
primeru, ko podjetje posluje v sektorju transporta, ladjedelništva, industrije
sintetičnih vlaken in industrije motornih vozil ter v primeru, da gre za
regionalni projekt velikega obsega, v skladu z določili 40. člena uredbe o
namenih in pogojih za dodeljevanje državnih pomoči ter določitvi pristojnih
ministrstev za upravljanje posameznih shem državnih pomoči (Uradni list RS, št.
59/00), je obvezna individualna priglasitev državne pomoči. Pri tem je potrebno
poleg določil tega pravilnika upoštevati še posebna pravila, ki urejajo
dodeljevanje državnih pomoči za ta področja. 
Do spodbud za namene iz druge alinee 3. člena te uredbe so
upravičene fizične in pravne osebe, ki opravljajo kmetijsko in živilsko
dejavnost oziroma storitve kmetijstva in imajo stalno prebivališče ali sedež v
občinah iz 2. člena te uredbe.
5. člen
(instrumenti)
Za namene iz 3. člena te uredbe lahko upravičenci pridobijo
spodbude iz proračunskih postavk Ministrstva za gospodarstvo (v nadaljnjem
besedilu: ministrstvo). 
Spodbude se dodeljujejo na podlagi javnega razpisa v obliki
posojil, subvencij ali kot kombinacija obeh načinov. Vloga za pomoč mora biti
vložena in potrjena pred začetkom izvajanja investicije. Vlogo potrjuje
komisija iz 13. člena te uredbe. 
Realna obrestna mera za posojila je 0,5%. Doba vračanja
posojila je največ 9 let. Moratorij za odplačevanje glavnice je največ 2 leti. 
Kolikor so spodbude dane kot kombinacija posojil in subvencij
je potrebno upoštevati pravilo kumulacij iz 8. člena te uredbe. 
Z dnem uveljavitve te uredbe se izenači višina realne
obrestne mere za odobrena posojila na razpisih za spodbujanje gospodarske
osnove za avtohtoni narodni skupnosti v letih 1996, 1997, 1998, 1999 in 2000 z
obrestno mero, predpisano v tretjem odstavku tega člena. Pri tem skupna višina
pomoči za posamezen projekt ne sme preseči limitov, določenih v 8. členu te
uredbe.
6. člen
(upravičeni stroški pri začetnih investicijah)
Predmet sofinanciranja so investicije v osnovna sredstva pri:
-    
postavitvi novega proizvodnega obrata, 
-    
širitvi obstoječega obrata, 
-    
začetku nove dejavnosti, ki pomeni temeljito spremembo proizvoda ali
proizvodnega procesa v obstoječem proizvodnem obratu (s pomočjo
racionalizacije, diverzifikacije ali modernizacije), 
-    
nakupu proizvodnega obrata, ki se je zaprl ali bi se zaprl, če ne bi bil
prodan. 
Upravičeni stroški lahko zajemajo: 
-    
stroške nakupa zemljišč, 
-    
stroške komunalnega in infrastrukturnega opremljanja zemljišč, 
-    
gradnjo in/ali nakup objektov, 
-    
nakup strojev in opreme, 
-    
stroške nematerialnih investicij, ki pomenijo prenos tehnologije v
obliki nakupa patentiranih pravic, licenc, znanja in nepatentiranega tehničnega
znanja. V primeru velikih podjetij lahko znašajo stroški nematerialnih
investicij največ 25% upravičenih stroškov nematerialne investicije, 
-    
stroške priprave investicijskih študij in projektov začetnih investicij.
7. člen
(upravičeni stroški pri naložbah v razvoj kmetij in
dopolnilnih dejavnosti na kmetijah)
Naložbe v razvoj kmetij in dopolnilnih dejavnosti na kmetijah
so lahko usmerjene v: 
A) 
Podporo ekonomski diverzifikaciji podeželja – alternativni dohodkovni
viri: 
-   
ustvarjanje zaposlitvenih možnosti in novih delovnih mest za kmete in
njihove družine, 
-   
razvijanje podeželskega turizma, 
-   
ustanavljanje malih predelovalnih obratov, 
-   
ohranjanje tradicionalnih obrti in organiziranje prodaje s
sofinanciranjem izgradnje pomožnih objektov na kmetijah in turističnih
kapacitet na kmetijah, 
-   
izdelava blagovnih znamk in promocije produktov podeželja; 
B) 
Podporo programom za preusmeritev in prenovo kmetijske proizvodnje in
predelave: 
-   
podpora investicijam, ki zagotavljajo večjo konkurenčnost in razvoj
kmetij, kmetijskih obratov in kmetijskih zadrug, 
-   
preusmeritev, tehnološka prenova, specializacija in koncentracija
proizvodnje in predelave, 
-   
zagotavljanje prilagoditve tržnemu povpraševanju, podpora posameznim
specifičnim programom preusmeritve in prenove. 
Upravičeni stroški lahko zajemajo: 
-    
stroške gradnje, pridobitve ali izboljšanja nepremičnine, 
-    
nove stroje in opremo, vključno s programsko opremo, 
-    
svetovanje, tehnične in izvedbene študije ter tržne raziskave za aktivnosti,
ki so povezane z razvojem kvalitetnih kmetijskih proizvodov, 
-    
izobraževanje in usposabljanje, organiziranje in sodelovanje na
tekmovanjih razstavah in sejmih, 
-    
nakup kmetijskih zemljišč, 
-    
ureditev in obnova sadovnjakov in vinogradov, 
-    
nakup živali.
8. člen
(intenzivnost in kumulacija državnih pomoči)
Skupna vrednost državne pomoči za posamezen projekt za
začetne investicije v proizvodne in storitvene objekte in opremo (neto
ekvivalent dotacije) ne sme preseči 40% upravičenih stroškov investicije, ne glede
iz katerih javnih virov (sredstva občinskih proračunov, državnega proračuna ali
mednarodnih virov) je pomoč dodeljena oziroma če je pomoč dodeljena po več
shemah državnih pomoči hkrati oziroma združuje več instrumentov. 
Za majhna in srednje velika podjetja se lahko višina državne
pomoči poveča za 15 odstotnih točk. 
Skupna vrednost državne pomoči za posamezen projekt za
podporo ekonomski diverzifikaciji podeželja ne sme preseči 50% upravičenih
stroškov investicije oziroma 35%, ko gre za projekte za preusmeritev in prenovo
kmetijske proizvodnje in predelave, ne glede iz katerih javnih virov (sredstva
občinskih proračunov, državnega proračuna ali mednarodnih virov) je pomoč
dodeljena oziroma če je pomoč dodeljena po več shemah državnih pomoči hkrati oziroma
združuje več instrumentov.
9. člen
(pogoji dodelitve)
Upravičenci, ki so jim bila sredstva odobrena v letih 1991,
1992, 1993 in 1994 v okviru natečajev za spodbujanje razvoja demografsko
ogroženih območij ter natečajev za spodbujanje gospodarske osnove za avtohtoni
narodni skupnosti v letih 1996, 1997, 1998, 1999 in 2000, ne morejo sodelovati
na javnem razpisu za dodelitev spodbud po tej uredbi z istimi projekti. 
Do spodbud na osnovi te uredbe niso upravičena podjetja v
težavah, ki so v skladu z zakonom o finančnem poslovanju podjetij (Uradni list
RS, št. 54/99, 110/99) v prisilni poravnavi, stečaju ali likvidaciji ali
kapitalsko ne- ustrezna, kar pomeni, da je izguba tekočega leta skupaj s
prenesenimi izgubami dosegla polovico osnovnega kapitala družbe.
10. člen
(posebni pogoji dodeljevanja pomoči za začetne investicije)
Prejemnik pomoči mora prispevati najmanj 25% lastnih
sredstev, ki ne smejo vsebovati državne pomoči. 
Investicijski projekt mora ostati v regiji vsaj pet let po
zaključku investicije. 
Nematerialne investicije se morajo uporabljati izključno v
proizvodnem obratu, ki je prejemnik regionalne državne pomoči, obravnavati jih
je treba kot sredstva, ki se amortizirajo, kupljena morajo biti od tretje osebe
po tržnih pogojih, vključena morajo biti v aktivno podjetja in vsaj pet let
ostati v obratu, ki je prejel regionalno pomoč. 
Spodbude se dodelijo za sofinanciranje začetnih investicij, v
okviru katerih bodo v obdobju treh let od zaključka investicije odprta nova
delovna mesta. Spodbude so namenjene tudi projektom za ustanavljanje ali
širitev razvojno raziskovalnih oddelkov, v okviru katerih bodo v obdobju treh
let od zaključka investicije odprta nova delovna mesta.
11. člen
(merila za izbiro projektov)
Prednost pri izbiri imajo investicijski projekti, ki: 
-    
zagotavljajo večje število novo ustvarjenih delovnih mest, 
-    
so uvrščeni v regionalne razvojne programe v skladu z navodilom o
minimalni obvezni vsebini in metodologiji priprave ter načinu spremljanja
regionalnega razvojnega programa (Uradni list RS, št. 52/00, 111/00, 44/01), 
-    
zagotavljajo večji delež lastnih sredstev, 
-    
izkazujejo boljše reference investitorja, 
-    
zagotavljajo trajnostno naravnanost investicije, 
-    
izkazujejo večji delež vključevanja lokalnih dobaviteljev, 
-    
izkazujejo večji delež visokih tehnologij v investicijskem projektu, 
-    
izkazujejo vključenost raziskovalno-razvojnega kadra, 
-    
izkazujejo višjo tehnološko zahtevnost programa, 
-    
imajo demonstracijski učinek investicije na druge potencialne
investitorje.
12. člen
(prijava na javni razpis)
Prosilec v vlogi, naslovljeni na ministrstvo, predloži: 
(1)  Za
projekte s področja spodbujanja razvoja kmetij in dopolnilnih dejavnosti na
kmetijah: 
- 
obrazec A, ki je priloga tej uredbi (priloga 1), 
- 
investicijski program ali poslovni načrt, 
- 
potrdilo občinskega upravnega organa o priglasitvi dopolnilne
dejavnosti, če gre za investicijo v dopolnilni dejavnosti, 
- 
gradbeno dovoljenje oziroma odločbo o priglasitvi nameravanih del, če
gre za naložbo, za katero je po zakonu treba pridobiti enega teh dokumentov, 
- 
mnenje pristojne območne enote kmetijsko pospeševalne službe, 
- 
mnenje samoupravne narodne skupnosti. 
(2)  Za
začetne investicije v proizvodne in storitvene objekte in opremo: 
- 
izpolnjen obrazec B, ki je priloga tej uredbi (priloga 2), 
- 
investicijski program ali poslovni načrt, 
- 
izpisek iz sodnega registra, ki ne sme biti starejši od 30 dni za
gospodarske družbe oziroma za samostojne podjetnike posameznike potrdilo iz
evidence samostojnih podjetnikov posameznikov, ki ne sme biti starejše od 30
dni, 
- 
fotokopijo zadnje bilance stanja in bilance uspeha, 
- 
gradbeno dovoljenje oziroma odločbo o priglasitvi nameravanih del, če
gre za naložbo, za katero je po zakonu treba pridobiti enega navedenih
dokumentov, 
- 
podpisano in izpolnjeno izjavo, da ni v stečajnem postopku ter se
strinja z danimi pogoji, 
- 
podpisano in izpolnjeno izjavo o prejetih sredstvih za isti namen iz
vseh javnih virov v zadnjih treh letih, 
- 
drugo dokumentacijo, ki je navedena v javnem razpisu, 
- 
mnenje samoupravne narodne skupnosti.
13. člen
(postopek izbora)
Odpiranje prejetih vlog na javni razpis vodi strokovna
komisija in se izvede v roku, ki je predviden v javnem razpisu. Strokovna
komisija ima predsednika in najmanj dva člana in jo sestavljajo predstavniki
Ministrstva za gospodarstvo, Ministrstva za kmetijstvo, gozdarstvo in prehrano
in Urada za narodnosti. 
Strokovna komisija opravi pregled popolnih vlog ter jih oceni
na podlagi pogojev in meril, ki so navedeni v javnem razpisu in razpisni
dokumentaciji. O odpiranju vlog in izboru prejemnikov mora komisija voditi
zapisnik. Če komisija ugotovi, da je prijava na razpis nepopolna, pozove
predlagatelja vloge, da jo dopolni. Rok dopolnitve ne sme biti daljši od 15
dni. Nepopolne vloge, ki jih predlagatelji v določenem roku ne dopolnijo, se
zavržejo. Podatki iz dokumentacije, ki jo vsebuje prijava za dodelitev pomoči,
so uradna tajnost. 
Na podlagi ocene vlog pripravi strokovna komisija predlog
izbora prejemnikov spodbud. 
Sklep o dodelitvi pomoči izda na predlog strokovne komisije
pristojni državni sekretar Ministrstva za gospodarstvo. Sklep vsebuje podatke o
prejemniku, vrsto pomoči, višino ter namen, za katerega je bila dodeljena,
morebitne pogoje, pod katerimi je bila pomoč odobrena, ter pravni poduk. 
Prijavitelje se obvesti o rezultatih javnega razpisa.
Prijavitelj ima v osmih dneh od prejema sklepa pravico vložiti zahtevo za
ponovno ocenitev predloga za dodelitev pomoči. V svoji zahtevi mora opredeliti
razloge, zaradi katerih zahteva ponovno oceno. O zahtevi za ponovno ocenitev
predloga odloča ministrica, prostojna za gospodarstvo. Odločitev je dokončna.
Postopek in način ponovne ocenitve predloga določi ministrica za vsak primer
posebej.
14. člen
(črpanje dodeljenih sredstev)
Prosilci, ki jim je spodbuda dodeljena, sklenejo kreditno
pogodbo o črpanju sredstev z banko, s katero ima ministrstvo sklenjeno pogodbo
o poslovanju po pooblastilu. Kreditojemalci so ob podpisu pogodbe dolžni
predložiti pogodbo z zavarovalnico o zavarovanju kredita oziroma zastavo
premoženja.
15. člen
(nadzor)
Ministrstvo preko pooblaščene banke spremlja porabo
dodeljenih sredstev po javnem razpisu. Upravičenci morajo ministrstvu oziroma
pooblaščeni banki omogočiti nadzor nad porabo sredstev tako, da je vsak čas
možna kontrola realizacije investicije ter vpogled v poslovne knjige in
listine, ki se nanašajo na porabo dodeljenih sredstev. 
Če ministrstvo ali pooblaščena banka ugotovi, da sredstva
niso bila porabljena za namen, za katerega so bila dodeljena, ali se je
sredstva kakorkoli odtujilo, ali so bila sredstva dana na podlagi neresničnih
podatkov, mora upravičenec vrniti vsa dana sredstva v enkratnem znesku.
Upravičenec mora vrniti sredstva z zakonitimi zamudnimi obrestmi od dneva
nakazila do dneva vračila.
16. člen
(veljavnost)
Ta uredba začne veljati naslednji dan po objavi v Uradnem
listu Republike Slovenije.
Št. 403-10/2001-1
Ljubljana, dne 26. julija 2001.
Vlada Republike Slovenije
dr. Pavel Gantar l. r. 
Minister

Priloga
1: Obrazec A
Priloga
2: Obrazec B