I. SPLOŠNA DOLOČBA
1. člen
S to uredbo se določajo pogoji in postopki
za podeljevanje činov, za poviševanje vojakov, podčastnikov, častnikov,
generalov in admiralov, zadržanje povišanja ter odvzem in odpoved činu v
Slovenski vojski.
Ta uredba se smiselno uporablja tudi za
pripadnike enot za zveze, javne uslužbence Ministrstva
za obrambo, ki so razporejeni na delovna mesta v Ministrstvu za obrambo, na
katerih se opravlja vojaška služba oziroma osebe, ki opravljajo vojaško službo
v drugih državnih organih.
II. POVIŠEVANJE VOJAKOV
2. člen
V čin poddesetnika se lahko poviša vojak
ali slušatelj vojaške šole:
-      
med služenjem vojaškega roka, če nadrejeni poveljnik voda, njemu enakem
ali višjem položaju, oceni, da bi lahko uspešno opravljal dolžnost poddesetnika
ali med usposabljanjem za poveljnika oddelka in če ima predpisano stopnjo
izobrazbe,
-      
med služenjem v rezervni sestavi, če je razporejen na dolžnost
poddesetnika in je to dolžnost uspešno opravljal, je uspešno opravil predpisano
usposabljanje v rezervni sestavi in ima predpisano stopnjo izobrazbe,
-      
med izobraževanjem in usposabljanjem na šoli za podčastnike, šoli za
častnike, šoli za podčastnike vojnih enot in šoli za častnike vojnih enot v
skladu s programom šole,
-      
pripadnik stalne sestave po uspešno opravljenem osnovnem vojaško
strokovnem usposabljanju za poklicno delo v stalni sestavi in razporeditvi na
dolžnost, za katero se zahteva čin poddesetnika, če je bil v zadnjem
ocenjevalnem obdobju ocenjen najmanj s službeno oceno »dober«.
3. člen
V čin desetnika se lahko poviša
poddesetnik:
-      
med služenjem vojaškega roka, po uspešno končanem usposabljanju za
poveljnika oddelka ter po uspešno končanem drugem predpisanem usposabljanju,
-      
pripadnik rezervne sestave, ki je razporejen na dolžnost, za katero se
zahteva čin desetnika in je to dolžnost uspešno opravljal, če je uspešno
opravil predpisano usposabljanje ter ima predpisano stopnjo izobrazbe,
-      
med izobraževanjem in usposabljanjem na šoli za podčastnike, šoli za
častnike, šoli za podčastnike vojnih enot in šoli za častnike vojnih enot v
skladu s programom šole,
-      
pripadnik stalne sestave, ki je razporejen na dolžnost, za katero se
zahteva čin desetnika, če je bil v zadnjem ocenjevalnem obdobju ocenjen najmanj
s službeno oceno »dober« ter je uspešno končal predpisano usposabljanje.
4. člen
V čin naddesetnika se lahko poviša
desetnik:
-      
pripadnik rezervne sestave, ki je razporejen na dolžnost, za katero se
zahteva čin naddesetnika in je to dolžnost uspešno opravljal najmanj leto dni ter
je opravil tudi predpisano usposabljanje in ima predpisano stopnjo izobrazbe,
-      
pripadnik stalne sestave, ki je razporejen na dolžnost, za katero se
zahteva čin naddesetnika, če je bil v zadnjem ocenjevalnem obdobju ocenjen najmanj
s službeno oceno »dober«.
III. PODELITEV ČINA
5. člen
Vojaškemu obvezniku oziroma pripadniku
stalne sestave se lahko podeli čin vodnika:
-      
če je uspešno končal šolo za podčastnike,
-      
če je uspešno končal šolo za podčastnike vojnih enot,
-      
med izobraževanjem in usposabljanjem na šoli za častnike in šoli za
častnike vojnih enot v skladu s programom šole,
-      
če je uspešno končal primerljivo vojaško izobraževanje in usposabljanje
v tujini.
Ne glede na določbo prejšnjega odstavka se
lahko vojaškemu obvezniku podeli čin vodnika, če je opravil tečaj za poveljnika
oddelka in je razporejen na podčastniško dolžnost v rezervni sestavi ter je to
dolžnost opravljal najmanj dve leti, vključno z večdnevnim usposabljanjem na
tej dolžnosti in ima predpisano stopnjo izobrazbe.
6. člen
Vojaškemu obvezniku oziroma pripadniku
stalne sestave se lahko podeli čin poročnika:
-      
če je uspešno končal šolo za častnike,
-      
če je uspešno končal šolo za častnike vojnih enot, bil razporejen na
častniško dolžnost v rezervni sestavi in je to dolžnost opravljal najmanj eno
leto ter je uspešno opravil predpisano usposabljanje,
-      
če je uspešno končal visoko strokovno oziroma univerzitetno
izobraževanje organizirano kot šola za častnike in je razporejen na častniško
dolžnost,
-      
če je uspešno končal primerljivo vojaško izobraževanje in usposabljanje
v tujini.
Vojaškemu obvezniku oziroma pripadniku stalne sestave iz
prejšnjega odstavka, ki je razporejen ali predviden za razporeditev na dolžnost
častnika pomorstva, se podeli čin poročnika korvete.
Primerljivost vojaškega izobraževanja in
usposabljanja v tujini iz prejšnjega in tega člena se ugotavlja po merilih, ki
jih določi minister, pristojen za obrambo (v nadaljnjem besedilu: minister).
7. člen
Vojaško osebo, ki je v vojnem stanju ali zaradi vojnih
izkušenj, pridobljenih v miru, pokazala posebno sposobnost za poveljevanje,
lahko pristojni poveljnik ravni bataljona ali višje začasno razporedi na
podčastniško ali častniško dolžnost in predlaga, da se mu podeli čin vodnika
oziroma poročnika, četudi ne izpolnjuje predpisanih pogojev glede vojaško
strokovnega izobraževanja in usposabljanja. Pri tem mora imeti vojaška oseba v
zadnjem ocenjevalnem obdobju službeno oceno »odličen« ali »zelo dober«.
Upošteva pa se tudi pomen vojnih izkušenj in posebnih sposobnosti za
poveljevanje, ki jih izkaže vojaška oseba.
Za vojne izkušnje, pridobljene v miru, se
šteje zlasti sodelovanje v akcijah, ki se izvajajo v skladu s VII. poglavjem
ustanovne listine Združenih narodov v primeru ogrožanja mednarodnega miru in
varnosti ter pri izvrševanju mednarodnih
obveznosti v skladu z mednarodnimi pogodbami.
8. člen
Predloge za podelitev čina vodnika oziroma
poročnika daje ministru načelnik Generalštaba Slovenske vojske.
IV. POVIŠEVANJE PODČASTNIKOV, ČASTNIKOV, GENERALOV IN
ADMIRALOV
9. člen
Podčastnik, častnik, general in admiral v
stalni sestavi Slovenske vojske je lahko povišan v neposredno višji čin, če
izpolnjuje z zakonom predpisane pogoje in:
-      
ima zahtevana dodatna vojaška in splošna znanja ter je uspešno opravil
usposabljanja, ki so predpisana s formacijo za dolžnost, ki jo opravlja,
-      
ima v zadnjem ocenjevalnem obdobju pred povišanjem službeno oceno
najmanj »dober«, s tem da v zadnjih dveh ocenjevalnih obdobjih pred povišanjem
ni bil ocenjen z oceno »negativen«.
Za ustrezno stopnjo izobrazbe za pripadnike
rezervne sestave se smiselno uporabljajo predpisi, ki določajo ustrezno stopnjo
izobrazbe za pripadnike stalne sestave.
10. člen
Podčastnik se lahko poviša v neposredno višji čin, če
izpolnjuje poleg z zakonom določenih splošnih pogojev in pogojev iz prejšnjega
člena še naslednje pogoje:
-      
za povišanje v čin višji vodnik, če je razporejen na dolžnost, za katero
se zahteva čin višjega vodnika ter je to dolžnost opravljal najmanj eno leto,
če je bil v zadnjem ocenjevalnem obdobju ocenjen s službeno oceno »odličen« ali
»zelo dober« oziroma najmanj dve leti, če je bil v zadnjem ocenjevalnem obdobju
ocenjen s službeno oceno »dober«,
-      
za povišanje v čin štabni vodnik, če je s činom višjega vodnika
razporejen na dolžnost, za katero se zahteva čin štabnega vodnika ter je to
dolžnost opravljal najmanj eno leto, če je v bil v zadnjem ocenjevalnem obdobju
ocenjen s službeno oceno »odličen« ali »zelo dober« oziroma najmanj dve leti,
če je bil v zadnjem ocenjevalnem obdobju ocenjen s službeno oceno »dober«,
-      
za povišanje v čin višji štabni vodnik, če je s činom štabnega vodnika
razporejen na dolžnost, za katero se zahteva čin višjega štabnega vodnika ter
je to dolžnost opravljal najmanj eno leto, če je bil v zadnjem ocenjevalnem
obdobju ocenjen s službeno oceno »odličen« ali »zelo dober« oziroma najmanj dve
leti, če je bil v zadnjem ocenjevalnem obdobju ocenjen s službeno oceno
»dober«,
-      
za povišanje v čin praporščak, če je s činom višjega štabnega vodnika
razporejen na dolžnost, za katero se zahteva čin praporščaka ter je to dolžnost
opravljal najmanj eno leto, če je bil v zadnjem ocenjevalnem obdobju ocenjen s
službeno oceno »odličen« ali »zelo dober« oziroma najmanj dve leti, če je bil v
zadnjem ocenjevalnem obdobju ocenjen s službeno oceno »dober«,
-      
za povišanje v čin višji praporščak, če je s činom praporščaka
razporejen na dolžnost, za katero se zahteva čin višjega praporščaka ter je to
dolžnost opravljal najmanj eno leto, če je bil v zadnjem ocenjevalnem obdobju
ocenjen s službeno oceno »odličen« ali »zelo dober« oziroma najmanj dve leti,
če je bil v zadnjem ocenjevalnem obdobju ocenjen s službeno oceno »dober«,
-      
za povišanje v čin štabni praporščak, če je s činom višjega praporščaka
razporejen na dolžnost, za katero se zahteva čin štabnega praporščaka ter je to
dolžnost opravljal najmanj eno leto, če je bil v zadnjem ocenjevalnem obdobju
ocenjen s službeno oceno »odličen«,
-      
za povišanje v čin višji štabni praporščak, če je s činom štabnega
praporščaka razporejen na dolžnost, za katero se zahteva čin višjega štabnega
praporščaka ter je to dolžnost opravljal najmanj eno leto, če je bil v zadnjem
ocenjevalnem obdobju ocenjen s službeno oceno »odličen«.
Slušatelji vojaških šol se povišujejo v podčastniške čine v
skladu s programom vojaških šol.
11. člen
Častnik, general in admiral je lahko povišan v neposredno
višji čin, če izpolnjuje poleg z zakonom določenih splošnih pogojev in pogojev
iz 9. člena te uredbe še naslednje pogoje:
-      
za povišanje v čin nadporočnik, če je s činom poročnika razporejen na
dolžnost, za katero se zahteva čin nadporočnika ter je to dolžnost opravljal
najmanj eno leto, če je bil v zadnjem ocenjevalnem obdobju ocenjen s službeno
oceno »odličen« ali »zelo dober« oziroma najmanj dve leti, če je bil v zadnjem
ocenjevalnem obdobju ocenjen s službeno oceno »dober«,
-      
za povišanje v čin stotnik, če je s činom nadporočnika razporejen na
dolžnost, za katero se zahteva čin stotnika ter je to dolžnost opravljal
najmanj eno leto, če je bil v zadnjem ocenjevalnem obdobju ocenjen s službeno
oceno »odličen« ali »zelo dober« oziroma najmanj dve leti, če je bil v zadnjem
ocenjevalnem obdobju ocenjen s službeno oceno »dober«,
-      
za povišanje v čin major, če je s činom stotnika razporejen na dolžnost,
za katero se zahteva čin majorja ter je to dolžnost opravljal najmanj eno leto,
če je bil v zadnjem ocenjevalnem obdobju ocenjen s službeno oceno »odličen« ali
»zelo dober« oziroma najmanj dve leti, če je bil v zadnjem ocenjevalnem obdobju
ocenjen s službeno oceno »dober«,
-      
za povišanje v čin podpolkovnik, če je s činom majorja razporejen na
dolžnost, za katero se zahteva čin podpolkovnika ter je to dolžnost opravljal
najmanj eno leto, če je bil v zadnjem ocenjevalnem obdobju ocenjen s službeno
oceno »odličen« ali »zelo dober« oziroma najmanj dve leti, če je bil v zadnjem
ocenjevalnem obdobju ocenjen s službeno oceno »dober«,
-      
za povišanje v čin polkovnik, če je s činom podpolkovnika razporejen na
dolžnost, za katero se zahteva čin polkovnika ter je to dolžnost opravljal
najmanj eno leto, če je bil v zadnjem ocenjevalnem obdobju ocenjen s službeno
oceno »odličen«,
-      
za povišanje v čin brigadir, če je s činom polkovnik razporejen na
dolžnost, za katero se zahteva čin brigadirja ter je to dolžnost opravljal
najmanj eno leto, če je bil v zadnjem ocenjevalnem obdobju ocenjen s službeno
oceno »odličen«,
-      
za povišanje v čin generalmajor, če je s činom brigadirja razporejen na
dolžnost, za katero se zahteva čin generalmajorja ter je to dolžnost opravljal
najmanj eno leto, če je bil v zadnjem ocenjevalnem obdobju ocenjen s službeno
oceno »odličen«,
-      
za povišanje v čin generalpodpolkovnik, če je s činom generalmajorja
razporejen na dolžnost, za katero se zahteva čin generalpodpolkovnika ter je to
dolžnost opravljal najmanj eno leto, če je bil v zadnjem ocenjevalnem obdobju
ocenjen s službeno oceno »odličen«,
-      
za povišanje v čin general, če je s činom generalpodpolkovnika
razporejen na dolžnost, za katero se zahteva čin generala ter je to dolžnost
opravljal najmanj eno leto, če je bil v zadnjem ocenjevalnem obdobju ocenjen s
službeno oceno »odličen«.
Pogoji iz prejšnjega odstavka veljajo tudi za povišanje v
mornariške čine.
11.a člen
Častniku Slovenske vojske, ki je opravil vojaško strokovno
usposabljanje za častnika pomorstva in je razporejen ali predviden za
razporeditev na dolžnost častnika pomorstva, se častniški čin prevede v
ekvivalentni mornariški častniški čin. Prevedba se izvede po postopku, kot je
predpisan za podelitev čina poročnika.
12. člen
Za povišanje v neposredno višji čin mora
podčastnik ali častnik v rezervni sestavi Slovenske vojske poleg izpolnjevanja
z zakonom določenih splošnih pogojev opravljati dolžnost, za katero se zahteva
višji čin, najmanj enkrat in pol daljši čas kot je predpisan v 10. in 11. členu
te uredbe ter na tej dolžnosti opraviti vsa usposabljanja, ki so v načrtu
usposabljanja enote.
13. člen
Podčastnik, častnik, general ali admiral je
lahko v vojnem stanju ali zaradi vojnih izkušenj, pridobljenih v miru, povišan
v neposredno višji čin, če je pri opravljanju nalog pokazal posebno sposobnost
za poveljevanje in če je bil razporejen na dolžnost, za katero se zahteva
neposredno višji čin, četudi ne izpolnjuje predpisanih pogojev glede vojaško
strokovnega izobraževanja in usposabljanja. Spregled
predpisanih pogojev glede vojaško strokovnega izobraževanja in usposabljanja se
pri povišanju v neposredno višji čin upošteva samo enkrat. Pri pripravi
predloga za povišanje v neposredno višji čin se upoštevajo tudi drugi kriteriji
iz 7. člena te uredbe.
Za vojne izkušnje, pridobljene v miru, se
šteje sodelovanje v akcijah v skladu s 7. členom te uredbe.
14. člen
Pri odločanju o poviševanju v skladu s to uredbo se upošteva
redna službena ocena. Vsebina službene ocene, pristojnosti in postopki za
ocenjevanje se urejajo s pravili službe v Slovenski vojski in pravilnikom o
službeni oceni.
15. člen
Povišanje častnikov, generalov in admiralov
predlaga ministru načelnik Generalštaba Slovenske vojske. Povišanje pripadnikov
enot za zveze in oseb, ki so razporejene na delovna mesta v Ministrstvu za
obrambo, na katerih se opravlja vojaška služba oziroma opravljajo vojaško
službo v drugih državnih organih, predlagajo ministru predstojniki
organizacijskih enot oziroma državnih organov.
Utemeljenost predlogov za povišanje vojakov
in podčastnikov presoja komisija, ki jo imenuje načelnik Generalštaba Slovenske
vojske.
Utemeljenost predlogov za podelitev čina
vodnika in poročnika, ki so končali šolo za podčastnike in šolo za častnike
vojnih enot, povišanje vojakov in podčastnikov, ki so pripadniki enot za zveze,
javnih uslužbencev Ministrstva za obrambo, ki so
razporejeni na delovna mesta, na katerih se opravlja vojaška služba oziroma
opravljajo vojaško službo v drugih državnih organih, ter predlogov za povišanje
častnikov, presoja komisija, ki jo imenuje minister.
K predlogom za povišanje v generalske
oziroma admiralske čine mora minister za obrambo pridobiti soglasje Vlade
Republike Slovenije. Predloge za povišanje skupaj s soglasjem Vlade Republike
Slovenije pošlje predsedniku Republike Slovenije.
Predlogi za povišanje in podelitev čina z
utemeljitvami morajo biti praviloma dostavljeni Generalštabu Slovenske
vojske, do konca marca v tekočem letu. Minister lahko določi
na predlog načelnika Generalštaba Slovenske vojske tudi izredne roke za
zbiranje predlogov za povišanje, za povišanja in podelitve
činov.
Ne glede na določbo prejšnjega odstavka se predlogi za
izredna povišanja zaradi izpolnitve pogojev za pridobitev pravice do starostne
pokojnine po splošnih predpisih ali zaradi invalidske upokojitve posredujejo
Generalštabu Slovenske vojske, ko so izpolnjeni pogoji za takšno povišanje.
Načelnik Generalštaba Slovenske vojske
določi postopke in pristojnosti v Slovenski vojski za zbiranje predlogov za
podelitev čina in povišanje.
Generalštab Slovenske vojske, posreduje
zbrane predloge za podelitev čina in povišanja komisiji iz tretjega odstavka
tega člena do 20. aprila v tekočem letu ter opravlja druge administrativno
tehnične storitve za komisijo.
V. ODPOVED ČINU
15.a člen
Vojak, podčastnik ali častnik, ki se v
skladu z zakonom pisno odpove činu, poda vlogo na Generalštab Slovenske
vojske. O odpovedi činu izda minister ugotovitveni akt. 
Vojaška oseba iz prejšnjega odstavka se
razporedi na ustrezno vojaško oziroma podčastniško formacijsko dolžnost in se
ji prizna najvišji vojaški oziroma podčastniški čin, za katerega izpolnjuje
predpisane pogoje, po postopku, ki velja za poviševanje vojakov oziroma
podelitev čina vodnika. 
Vojaku oziroma podčastniku, ki izpolni predpisane
pogoje, se lahko ponovno podeli čin vodnika oziroma poročnika, če ga je mogoče
razporediti na ustrezno podčastniško oziroma častniško formacijsko dolžnost.
15.b člen
Pogodbeni pripadniki rezervne sestave
Slovenske vojske, ki se v rezervno sestavo vključijo po prenehanju poklicnega
opravljanja vojaške službe in jim je priznan spregled izobrazbe v skladu z
zakonom, ne morejo biti povišani v činih oziroma napredovati v nazivih,
opravljajo pa lahko dolžnosti v skladu z osebnim činom oziroma nazivom.
VI. ODVZEM ČINA TER ZADRŽANJE POVIŠANJA V VIŠJI ČIN
16. člen
Vojaški osebi se lahko v skladu z zakonom
in pravili službe v Slovenski vojski odvzame čin.
O odvzemu čina odloča minister na predlog
komisije iz tretjega odstavka 15. člena te uredbe.
17. člen
Vojaški osebi se lahko v skladu z zakonom o
obrambi in pravili službe v Slovenski vojski kot disciplinski ukrep za težje
kršitve vojaške discipline odvzame čin za eno stopnjo ali se zadrži povišanje v
višji čin najmanj za dve in največ za pet let.
Organ, ki je izrekel disciplinski ukrep za
kršitve iz prejšnjega odstavka, posreduje en izvod odločbe o disciplinskem
ukrepu Generalštabu Slovenske vojske.
O izvedbi disciplinskega ukrepa odvzem čina
za eno stopnjo izda minister ugotovitveni akt.
VII. OBJAVA PODELITVE ČINOV, POVIŠANJ IN EVIDENCA
18. člen
Podelitve činov in povišanja vojakov,
podčastnikov in častnikov, generalov in admiralov ter odvzem čina se javno
objavijo praviloma v glasilu Slovenska vojska. Objavi se osebno ime vojaške
osebe, letnica rojstva, čin oziroma odvzem čina.
19. člen
Podelitev čina slušateljem šole za
podčastnike in šole za častnike se izvrši ob zaključku izobraževanja oziroma
usposabljanja, povišanja ter podelitev čina vodnika in poročnika slušateljem,
ki so končali šolo za podčastnike vojnih enot in šolo za častnike vojnih enot
pa ob dnevu Slovenske vojske.
20. člen
Evidenca podelitve činov in povišanj,
zadržanja povišanja v višji čin ter odvzema in odpovedi činu se vodi v skladu s
predpisi o vojaški evidenci in to uredbo.
Povišanje v vojaške čine za pripadnike
rezervne sestave, vojakov stalne sestave in podčastnikov stalne ter rezervne
sestave sporoča pristojni poveljnik Generalštabu Slovenske vojske.
Generalštab Slovenske vojske, vodi evidenco
povišanj za osebe iz prejšnjega odstavka in povišanj častnikov, generalov in
admiralov stalne in rezervne sestave ter odvzema in odpovedi činu oziroma
zadržanja povišanja v višji čin.
21. člen
Povišanja v vojaške čine za vojake med
služenjem vojaškega roka oziroma službo v rezervni sestavi sporočajo nadrejeni,
pristojni za povišanje, upravi za obrambo, na območju katere ima vojaški
obveznik stalno prebivališče.

Uredba o činih in poviševanju v Slovenski
vojski (Uradni list RS, št. 99/02)
vsebuje naslednje prehodne in končne določbe:
»VII. PREHODNE IN KONČNE DOLOČBE
22. člen
Minister najkasneje do 1. 1. 2003 določi
zahtevana dodatna vojaška in splošna znanja za posamezne vrste in skupine
činov, ki morajo biti upoštevana pri izdelavi formacij Slovenske vojske v
skladu z 9. členom te uredbe.
23. člen
Podčastnik, častnik, general in admiral, ki
je razporejen ob uveljavitvi te uredbe na dolžnost, za katero se zahteva dve
ali več stopenj višji čin, kot je njegov osebni čin, se lahko izjemoma poviša
le v neposredno višji čin, če je na tej dolžnosti najmanj eno leto in
izpolnjuje druge pogoje, predpisane v 9. členu te uredbe.
Povišanja iz prejšnjega odstavka se lahko
izvedejo najkasneje do 14. 1. 2005.
24. člen
Častnik s činom poročnika je lahko povišan
v enem letu po uveljavitvi te uredbe ne glede na pogoje iz prve točke prvega
odstavka 11. člena te uredbe, če je razporejen na dolžnost, za katero se
zahteva čin nadporočnika in če je pred uveljavitvijo te uredbe dolžnost
poročnika opravljal najmanj eno leto in je ocenjen najmanj s službeno oceno
“dober”.
Določba prejšnjega odstavka se smiselno
uporablja tudi za povišanje mornariških častnikov s činom poročnika korvete in
poročnika fregate.
Določbi prvega in prejšnjega odstavka se ne
uporabljata za povišanja častnikov prevedenih v višji čin v skladu z zakonom.
25. člen
Podčastniki iz 4., 5., 6. in 7. točke
prvega odstavka 10. člena se lahko do 1. 1. 2006 povišajo v neposredno višji
čin, če dolžnost, za katero se zahteva neposredno višji čin, opravljajo najmanj
eno leto in izpolnjujejo druge pogoje, določene z zakonom in to uredbo.
26. člen
Do uveljavitve službene ocene iz 14. člena
te uredbe, vendar najkasneje do 1. 7. 2003, se uporabljajo za oceno uspešnosti
opravljanja dolžnosti merila in postopki, ki so veljali ob uveljavitvi te
uredbe.
27. člen
Ne glede na peti in sedmi odstavek 15.
člena te uredbe lahko pristojni organi posredujejo predloge za povišanje in
podelitev čina tudi v letu 2002 v 30 dneh od dneva uveljavitve te uredbe.
28. člen
Z dnem uveljavitve te uredbe preneha
veljati uredba o podeljevanju činov, o povišanju in o odvzemu činov v Slovenski
vojski (Uradni list RS, št. 42/95).
Postopki, začeti pred uveljavitvijo te
uredbe za podelitev čina ali povišanje, se zaključijo skladno z uredbo iz
prejšnjega odstavka.
29. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
činih in poviševanju v Slovenski vojski (Uradni list RS, št. 87/05) spreminja naslov VII. poglavja
uredbe tako, da se glasi:
»VIII. PREHODNE IN KONČNE DOLOČBE«;
ter vsebuje naslednjo končno določbo:
»KONČNA DOLOČBA
8. člen
Ta uredba začne veljati petnajsti dan po objavi
v Uradnem listu Republike Slovenije.«.

Uredba o spremembah in dopolnitvah Uredbe o
činih in poviševanju v Slovenski vojski (Uradni list RS, št. 34/06) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
Podčastnik, častnik, general in admiral, ki
je pridobil ustrezno stopnjo izobrazbe skladno s petim odstavkom 26. člena
Zakona o spremembah in dopolnitvah Zakona o obrambi (Uradni list RS, št. 40/04)
in je ob uveljavitvi te uredbe razporejen na dolžnost, za katero se zahteva dve
ali več stopenj višji čin, kot je njegov osebni čin, se lahko izjemoma poviša v
neposredno višji čin, če je na tej dolžnosti najmanj eno leto in izpolnjuje
druge predpisane pogoje. 
Povišanja iz prejšnjega odstavka se lahko
izvedejo najkasneje do 14. januarja 2009.
9. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
činih in poviševanju v Slovenski vojski (Uradni list RS, št. 116/07) vsebuje naslednje prehodne in
končno določbo:
»PREHODNE IN KONČNA DOLOČBA
5. člen
Vojak rezervne sestave, ki je ob
uveljavitvi te uredbe razporejen na dolžnost, za katero se zahteva čin
desetnika ali naddesetnika, oziroma vojak rezervne sestave s činom poddesetnik,
ki je ob uveljavitvi te uredbe razporejen na dolžnost, za katero se zahteva čin
naddesetnika, in je to dolžnost uspešno opravljal, je lahko povišan v
neposredno višji čin, če izpolnjuje vse druge pogoje, določene z zakonom in
uredbo. 
Podčastnik rezervne sestave s činom vodnik,
ki je ob uveljavitvi te uredbe razporejen na dolžnost, za katero se zahteva čin
štabnega vodnika, in je to dolžnost opravljal najmanj eno leto s službeno oceno
»odličen«, je lahko povišan v neposredno višji čin, če izpolnjuje vse druge
pogoje, določene z zakonom in uredbo. 
Častnik rezervne sestave s činom poročnik,
ki je ob uveljavitvi te uredbe razporejen na dolžnost, za katero se zahteva čin
stotnika, in je to dolžnost opravljal najmanj eno leto s službeno oceno
»odličen«, je lahko povišan v neposredno višji čin, če izpolnjuje vse druge
pogoje, določene z zakonom in uredbo. 
Povišanja iz tega člena se lahko izvedejo
najkasneje do 14. januarja 2009.
6. člen
Naloge, ki jih ob uveljavitvi te uredbe
opravlja organizacijska enota Ministrstva za obrambo, pristojna za upravljanje
človeških virov, prevzame Generalštab Slovenske vojske v skladu s Pravilnikom o
notranji organizaciji in sistemizaciji delovnih mest Ministrstva za obrambo z
organi v sestavi in formacijo Generalštaba Slovenske vojske.
7. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
činih in poviševanju v Slovenski vojski (Uradni list RS, št. 39/15)
vsebuje naslednjo končno določbo:
»KONČNA DOLOČBA
14. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o činih in
poviševanju v Slovenski vojski (Uradni list RS, št. 73/19)
vsebuje naslednjo končno določbo:
»KONČNA DOLOČBA
3. člen
Ta uredba začne veljati petnajsti dan po
objavi v Uradnem listu Republike Slovenije.«.