I. SPLOŠNE DOLOČBE
1. člen
(vsebina)
S tem pravilnikom se določijo obseg,
vsebina in trajanje programov za integracijo tujcev, način in pogoji izvajanja
teh programov ter vsebina potrdila o opravljenem preizkusu znanja iz teh
programov.
2. člen
(namen izvajanja programov)
(1) Namen zagotavljanja
izvajanja programov za integracijo tujcev, določenih s tem pravilnikom, je
pomoč pri vključevanju oseb, opredeljenih v 3. členu Uredbe o integraciji
tujcev (Uradni list RS, št. 65/08 in 86/10, v nadaljnjem besedilu: uredba) v
kulturno, gospodarsko in družbeno življenje v Republiki Sloveniji.
(2) Udeležba v programih integracije
tujcev je zagotovljena tisti osebi, ki ji pristojna upravna enota izda potrdilo
o izpolnjevanju pogojev za udeležbo v teh programih (v nadaljnjem besedilu:
upravičenci).
II. IZVAJANJE PROGRAMOV
3. člen
(programi za integracijo tujcev)
(1) Programi za integracijo
tujcev po tem pravilniku so:
-      
program učenja slovenščine kot tujega jezika in
-      
program seznanjanja tujcev s slovensko zgodovino, kulturo in ustavno
ureditvijo v Republiki Sloveniji.
-      
program Začetna integracija priseljencev (ZIP)
(2) Program učenja slovenščine kot
tujega jezika se lahko izvaja v dveh različicah glede na status upravičenca in
njegovo predhodno znanje slovenščine, in sicer:
1.    
program učenja slovenščine kot tujega jezika v trajanju največ 180 ur je
namenjen upravičencem, ki izpolnjujejo pogoje iz prvega in tretjega odstavka 3.
člena uredbe, s tem, da se upravičencu omogoči udeležba na tečaju v obsegu 180
ali 120 ali pa 60 ur glede na njegovo predhodno znanje slovenskega jezika, ki
se ugotovi na podlagi razvrstitvenega testa;
2.    
program učenja slovenščine na preživetveni ravni v trajanju 60 ur je
namenjen upravičencem, ki izpolnjujejo pogoje iz drugega in tretjega odstavka
3. člena uredbe.
(3) Program seznanjanja s slovensko
zgodovino, kulturo in ustavno ureditvijo v Republiki Sloveniji (v nadaljnjem
besedilu: program spoznavanja slovenske družbe) se izvaja v obsegu 30 ur, s tem
da se izvajanje vsebinsko prilagodi udeleženčevi ravni znanja slovenščine.
Vsebina programa spoznavanja slovenske družbe je kot priloga sestavni del tega
pravilnika.
(4) Program Začetna integracija
priseljencev (ZIP), ki je kot priloga 1 sestavni del tega pravilnika, se lahko
izvaja v treh različicah glede na status upravičenca, in sicer:
1.    
izvedba v skupnem obsegu 180 ur je namenjena upravičencem, ki
izpolnjujejo pogoje iz prvega odstavka 3. člena in tretjega odstavka 10. člena
uredbe;
2.    
izvedba v trajanju 60 ur je namenjena upravičencem, ki izpolnjujejo
pogoje iz drugega odstavka 3. člena uredbe;
3.    
izvedba v obsegu 120 ur je namenjena upravičencem, ki so se udeležili
programa iz prejšnje točke ter izpolnjujejo pogoje iz tretjega odstavka 10.
člena uredbe oziroma so pridobili dovoljenje za stalno prebivanje.
4. člen
(način izvajanja programov)
(1) Programi za integracijo
tujcev se izvajajo v organizirani obliki, v okviru katere lahko izvajalec
organizira različne oblike oziroma metode učenja oziroma pridobivanja znanja in
kompetenc (zmožnosti) v skladu s sodobnimi andragoškimi in drugimi strokovnimi
dognanji.
(2) Programe za integracijo tujcev
lahko izvaja organizacija za izobraževanje odraslih, ki izpolnjuje predpisane
pogoje (v nadaljnjem besedilu: izvajalec). Izvajalca izbere ministrstvo,
pristojno za notranje zadeve, na podlagi razpisa.
(3) Seznanjanje z vsebinami programov
se zagotovi v obliki e-gradiv, natisnjenih publikacijah, letakih in na druge
načine.
5. člen
(pogoji za izvajalca programov za
integracijo tujcev)
(1) Izvajalec programov za
integracijo tujcev je lahko vsaka fizična ali pravna oseba javnega ali
zasebnega prava, ki je vpisana v razvid izvajalcev javnoveljavnih
vzgojno-izobraževalnih programov pri ministrstvu, pristojnemu za šolstvo (v
nadaljnjem besedilu: ministrstvo) za izvajanje programov, določenih s tem
pravilnikom.
(2) Izvajalec programa spoznavanja
slovenske družbe mora imeti zaposlenega učitelja, ne glede na obliko zaposlitve,
ki izpolnjuje pogoje za učitelja enega od predmetov, in sicer:
-      
državljanska, domovinska vzgoja in etika v izobraževalnem programu
osnovne šole,
-      
družboslovje v nižjem in srednjem poklicnem izobraževanju ali
-      
zgodovine, sociologije ali filozofije v srednjem strokovnem
izobraževanju oziroma programu gimnazije.
6. člen
(izvajanje preizkusa znanja)
(1) Udeleženec programa za
integracijo tujcev po končanem programu opravlja preizkus znanja. Preizkus
znanja pripravi in izvede izvajalec programa.
(2) Preizkus znanja se opravlja iz
vsebin in na način, ki je določen s programom.
7. člen
(dokumentacija in evidence o izvajanju
programov)
Dokumentacija in evidence o izvajanju
programov se vodijo v skladu s predpisi, ki urejajo dokumentacijo in evidence o
izvajanju programov na področju vzgoje in izobraževanja.
8. člen
(potrdilo o opravljenem javno veljavnem
programu)
Udeleženci javno veljavnih programov za
integracijo tujcev prejmejo po opravljenem preizkusu znanja potrdilo, katerega
vsebina in oblika je določena s pravilnikom, ki določa obrazce javnih listin v
izobraževanju odraslih.

Javno
veljavni program za odrasle
Program
izobraževanja za priseljence v Sloveniji

Pravilnik o programih za integracijo tujcev
(Uradni list RS, št. 25/09)
vsebuje naslednje prehodne in končne določbe:
»III. PREHODNE IN KONČNE DOLOČBE
9. člen
(izvajanje
tečajev do sprejetja novih programov)
(1) Do sprejetja novega
programa učenja slovenščine kot tujega jezika iz 3. člena tega pravilnika se:
-      
tečaj po programu iz 1. točke drugega odstavka 3. člena tega pravilnika
izvaja po programu za odrasle Slovenščina za tujce, ki je bil sprejet z Odredbo
o izobraževalnem programu za odrasle Slovenščina za tujce (Uradni list RS, št.
113/00), s tem, da izvajalec prilagodi obseg izvajanja tega programa posamezni
skupini upravičencev glede na njihovo predhodno znanje slovenščine, ugotovljeno
z razvrstitvenim testom, ki ga pripravi in izvede izvajalec programa;
-      
tečaj po programu iz 2. točke drugega odstavka 3. člena tega pravilnika
pa se izvaja po programu iz prejšnje alineje, s tem, da izvajalec prilagodi
njegovo vsebino in obseg v skladu z navodilom o izvajanju programa Slovenščina
za tujce v integracijskem procesu, ki ga sprejme Strokovni svet za izobraževanje
odraslih.
(2) Za izvajanje programa iz
prejšnjega odstavka morajo izvajalci izpolnjevati kadrovske in prostorske
pogoje, ki so predpisani za izvajanje tega programa.
10. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o programih za integracijo tujcev (Uradni list RS, št. 86/11) vsebuje naslednjo končno določbo:
»KONČNA DOLOČBA
7. člen
Ta pravilnik začne veljati naslednji dan po
objavi v Uradnem listu Republike Slovenije.«.