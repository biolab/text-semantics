I. SPLOŠNI DOLOČBI
1. člen
(vsebina pravilnika)
Ta pravilnik določa program strokovnega
izpita za opravljanje funkcije upravitelja v postopkih zaradi insolventnosti in
prisilne likvidacije (v nadaljnjem besedilu: izpit), pripravljalne seminarje,
vsebino in obliko prijave k izpitu, sestavo in oblikovanje izpitnih komisij,
potek in ocenjevanje izpita, zapisnik o poteku izpita, potrdilo o opravljenem
izpitu, plačilo stroškov izpita, vodenje evidenc o izpitih in druga vprašanja v
zvezi z opravljanjem izpita.
2. člen
(naloge ministrstva)
Naloge ministrstva, pristojnega za
pravosodje (v nadaljnjem besedilu: ministrstvo), pri izpitih so:
-       
spremljanje in usklajevanje dela izpitnih
komisij ter skrb za njihovo nemoteno in usklajeno delo;
-       
najmanj enkrat letno sklic posveta predsednikov
in članov izpitnih komisij ali seznanjanje z ugotovitvami o izvajanju tega
pravilnika zaradi poenotenja meril na izpitih na drugačen način;
-       
opravljanje strokovnih in
administrativno-tehničnih del za izpitno komisijo;
-       
zagotavljanje sredstev za plačilo za delo in
povračilo potnih stroškov predsednikov in članov komisij ter zapisnikarjev.
II. PROGRAM IZPITA
3. člen
(program)
Izpit zajema preverjanje znanja s področij
insolvenčnega prava, prava in ekonomije ter vključuje poznavanje predpisov,
teorije in sodne prakse.
4. člen
(področja)
(1) Program izpita vključuje strokovna
znanja s področij prava in ekonomije:
A) 
Insolvenčno pravo:
- 
temeljni pojmi,
- 
postopki zaradi insolventnosti: postopek
prisilne poravnave in stečajni postopki,
- 
prisilna likvidacija,
- 
kolizija zakonov in spori o pristojnosti,
- 
postopki zaradi insolventnosti z mednarodnim
elementom.
B) 
Splošna pravna znanja
- 
gospodarsko statusno pravo, Jamstveni sklad
Republike Slovenije in izbrane teme iz delovnih razmerij,
- 
izbrane teme iz obligacijskih razmerij,
- 
izbrane teme iz stvarnega in zemljiškoknjižnega
prava,
- 
izbrane teme iz izvršilnega postopka in
postopkov zavarovanj.
C) Ekonomska
znanja:
- 
ekonomika podjetja,
- 
izbrana poglavja iz slovenskih računovodskih
standardov,
- 
izbrana poglavja iz poslovnih financ.
(2) Program s podrobnejšo vsebino in
seznamom predpisov, strokovne literature in sodne prakse, ki zajemajo znanje iz
prejšnjega odstavka, predpiše minister, pristojen za pravosodje (v nadaljnjem
besedilu: minister).
(3) Program je kandidatom na vpogled
pri pristojni službi ministrstva in objavljen na njegovi spletni strani.
III. PRIPRAVLJALNI SEMINARJI
5. člen
(pripravljalni seminar za pripravo na
izpit)
(1) Ministrstvo lahko zaradi boljše
usposobljenosti kandidatov za opravljanje izpita organizira pripravljalne
seminarje za pripravo na izpit.
(2) Pripravljalni seminarji
vključujejo predstavitev predpisov, teorije in sodne prakse s področij,
navedenih v prejšnjem členu, ter predstavitev uporabe teh znanj v praksi.
(3) Ministrstvo na svoji spletni
strani objavi informacije o pripravljalnih seminarjih in rok, do katerega se
morajo kandidati prijaviti. Kandidate, ki se prijavijo na pripravljalni
seminar, se obvesti o poteku in vsebini izobraževanja.
(4) O udeležbi na pripravljalnem
seminarju se kandidatu izda pisno potrdilo.
(5) Pripravljalne seminarje izvajajo
strokovnjaki s pravnega in ekonomskega področja. Minister z odredbo določi
višino plačila v neto znesku za delo in povračilo stroškov izvajalcem
pripravljalnih seminarjev.
(6) Stroške izvedbe pripravljalnih
seminarjev na podlagi izstavljenega računa krije kandidat po ceniku, ki ga
sprejme Vlada Republike Slovenije, na predlog ministra. Če se kandidat pripravljalnega seminarja ne udeleži, se mu že
plačani stroški ne vrnejo, razen če po postopku in pod pogoji, ki jih za odstop
od izpita določa 19. člen tega pravilnika, izkaže, da se seminarja ni udeležil
iz upravičenega razloga.
IV. PRIJAVA K IZPITU
6. člen
(prijava)
(1) Kandidat pošlje prijavo za
opravljanje izpita ministrstvu po pošti ali elektronsko.
(2) Prijava iz prejšnjega odstavka
vsebuje te podatke o kandidatu:
-       
osebno ime,
-       
datum in kraj rojstva,
-       
davčno številko,
-       
stalno oziroma začasno prebivališče,
-       
podatek o številu opravljanj izpita,
-       
datum prijave,
-       
podpis kandidata.
(3) Ministrstvo pošlje obvestilo o
dnevu, uri in kraju opravljanja izpita ter sestavi izpitne komisije kandidatu
in ga objavi na spletni strani ministrstva najmanj 15 dni pred dnem, določenim
za pisni del izpita.
V. IZPITNA KOMISIJA
7. člen
(sestava)
(1) Izpit se opravlja pred tričlansko
izpitno komisijo, sestavljeno iz predsednika in dveh članov.
(2) Predsednika in člane za posamezna
področja z odločbo imenuje minister izmed pravnih in ekonomskih strokovnjakov.
(3) Komisija ima zapisnikarja, ki ga z
odločbo imenuje minister izmed strokovnih delavcev ministrstva.
(4) Člani izpitne komisije morajo
imeti najmanj visokošolsko izobrazbo druge stopnje pravne smeri oziroma najmanj
visokošolsko izobrazbo druge stopnje ekonomske smeri. Zapisnikar mora imeti
najmanj srednjo strokovno izobrazbo.
8. člen
(naloge)
(1) Predsednik izpitne komisije skrbi
za pravilnost poteka izpita.
(2) Zapisnikar vodi zapisnik o poteku
izpita in opravlja druge administrativno-tehnične naloge za izpitno komisijo.
9. člen
(plačilo)
(1) Predsedniku, članom izpitne
komisije in zapisnikarju pripadata plačilo za delo in povračilo stroškov po
odredbi ministra, s katero se v neto znesku določi višina plačila za delo in
povračila stroškov.
(2) Sredstva za delo komisije se
zagotavljajo iz namenskih prihodkov in se izplačujejo iz proračuna Republike Slovenije.
VI. POTEK IN OCENJEVANJE IZPITA
10. člen
(1) Izpit je sestavljen iz pisnega in
ustnega dela.
(2) Če kandidat uspešno opravi pisni
del izpita z vseh področij, lahko pristopi k ustnemu delu izpita. Predsednik
komisije seznani kandidata z rezultati pisnega dela izpita pred pristopom na
ustni del izpita.
11. člen
(pisni del)
(1) Pisni del izpita zajema pisno
nalogo s področij iz 4. člena tega pravilnika.
(2) Področje insolvenčnega prava se
preverja z reševanjem problema v obliki študije primera, področji splošnih
pravnih in ekonomskih znanj pa se preverjata na podlagi vprašalnika.
(3) Pisni del izpita traja do šest ur.
Kandidat lahko ima pri sebi pravne predpise in strokovno literaturo samo pri
reševanju problema v obliki študije primera.
12. člen
(nadzor nad potekom pisnega dela izpita)
(1) Med opravljanjem pisnega dela
izpita se kandidat ne sme z nikomer posvetovati in ne sme imeti pri sebi
telekomunikacijskih naprav, niti jih ne sme uporabljati.
(2) Prepoved posvetovanja iz
prejšnjega odstavka med opravljanjem pisnega dela izpita stalno nadzoruje
oseba, zaposlena na ministrstvu, ki jo določi minister.
(3) Kandidat lahko izpitni prostor
zapusti le z dovoljenjem osebe iz prejšnjega odstavka, ki opravlja nadzor.
Osebno ime kandidata, čas njegove odsotnosti in osebno ime osebe, ki je
kandidata v tem času nadzirala, se zapiše v zapisnik.
(4) Kršitev določb tega člena ima
enake posledice kot neuspešno ocenjena pisna naloga.
13. člen
(ocenjevanje pisnega dela izpita)
(1) Pri pisni nalogi se vsako področje
izpita (A, B in C) oceni posebej z opisno oceno kot uspešno ali neuspešno.
Vsako področje se ocenjuje s 100 točkami. Področje je ocenjeno kot uspešno, če
kandidat doseže najmanj 75 od 100 točk.
(2) Če je kandidat pri pisni nalogi za
posamezno področje ocenjen neuspešno, vendar pa doseže več kot 50 točk, za
preostali dve pa je ocenjen uspešno, lahko v naslednjem izpitnem roku ponavlja
pisno nalogo samo s področja, ki je bilo ocenjeno kot neuspešno. Ponovitev se
ne šteje za ponovno opravljanje izpita. Če kandidat ponovitve ne opravi
uspešno, se šteje, da ni opravil celotnega izpita.
(3) Če je kandidat pri pisni nalogi iz
dveh področij ocenjen neuspešno, za eno področje pa uspešno, se šteje, da ni
opravil celotnega izpita.
(4) (črtan).
(5) (črtan).
14. člen
(ustni del izpita)
(1) Ustni del zajema zagovor celotne
pisne naloge in preverjanje znanja kandidata na področjih iz 4. člena tega
pravilnika.
(2) Ustni del traja tako dolgo, kot je
potrebno za preverjanje kandidatove usposobljenosti, vendar največ uro in pol.
(3) Ustni del izpita opravlja kandidat
najpozneje sedem delovnih dni po opravljenem pisnem delu izpita.
15. člen
(ocenjevanje ustnega dela izpita)
(1) Ustni odgovori za posamezno
področje izpita (A, B in C) se ocenijo posebej z opisno oceno kot uspešno ali
neuspešno.
(2) Kandidat opravi ustni izpit, če so vsa
področja (A, B in C) ocenjena kot uspešna.
(3) Kandidat,
ki izpita ni opravil, lahko v naslednjem izpitnem roku z novo prijavo ponovno
opravlja izpit.
(4) Kandidat
ima pravico celoten izpit opravljati največ trikrat.
16. člen
(razglasitev)
Uspeh izpita razglasi predsednik izpitne
komisije v navzočnosti članov izpitne komisije, kandidata in zapisnikarja takoj
po končanem celotnem izpitu. Uspeh se zapiše v zapisnik.
17. člen
(zapisnik)
(1) O poteku izpita se za vsakega
kandidata posebej vodi zapisnik na obrazcu št. 2, ki je kot priloga sestavni
del tega pravilnika in je objavljen skupaj z njim.
(2) Zapisnik vsebuje osebne podatke
kandidata, sestavo komisije, datum opravljanja pisnega dela izpita, vprašanja
ustnega dela izpita za posamezna področja, ocene pisnega in ustnega dela.
(3) Pisna naloga je priloga zapisnika.
Zapisnik podpišejo predsednik izpitne komisije, člani izpitne komisije in
zapisnikar.
18. člen
(potrdilo)
(1) Kandidatu, ki je opravil izpit, se
izda potrdilo o opravljenem izpitu na obrazcu št. 1, ki je kot priloga sestavni
del tega pravilnika in je objavljen skupaj z njim. V potrdilu se navede, da je
kandidat opravil izpit za opravljanje funkcije upravitelja v skladu s tem
pravilnikom.
(2) Potrdilo podpiše
predsednik izpitne komisije. Potrdilo o opravljenem
izpitu se izda v dveh izvodih, od katerih prejme enega kandidat, drugi pa
ostane v spisu ministrstva.
19. člen
(odstop od izpita)
(1) Če kandidat na dan izpita brez
upravičenega razloga ne pristopi k opravljanju izpita ali če odstopi, ko je že
začel opravljati izpit, se šteje, da izpita ni opravil.
(2) O upravičenosti razlogov za odstop
od izpita odloči minister na podlagi pisne obrazložitve in predloženih dokazil kandidata. Kandidat
mora poslati pisno obrazložitev v sedmih dneh od dneva, določenega za
opravljanje izpita.
(3) Za upravičene razloge se štejejo
zlasti:
-       
bolezen,
-       
smrt v ožji družini,
-       
neodložljive in nenačrtovane obveznosti,
-       
odsotnost zaradi
starševskega dopusta in podobno.
(4) Če minister odloči, da so razlogi
upravičeni, se šteje, da kandidat ni opravljal izpita.
VII. STROŠKI IZPITA
20. člen
(stroški izpita)
(1) Kandidat na podlagi izstavljenega
računa poravna stroške izpita skladno s cenikom ministrstva. Kandidat mora pred
opravljanjem izpita izjaviti, da je poravnal stroške izpita, kar ministrstvo
preveri.
(2) Če se kandidat brez upravičenega
razloga izpita določenega dne ne udeleži ali odstopi med opravljanjem izpita,
se mu že plačani stroški ne vrnejo.
VIII. EVIDENCA IZPITOV
21. člen
(spis)
Ministrstvo za vsakega kandidata vodi spis,
ki vsebuje prijavo k izpitu s prilogami, obvestilo iz tretjega odstavka 6.
člena tega pravilnika, zapisnik o izpitu in potrdilo o opravljenem izpitu.
22. člen
(evidenca izpitov)
(1) Ministrstvo za spremljanje in
izvajanje izpitov ter imenovanje upraviteljev vodi evidenco izpitov za
opravljanje funkcije upravitelja, ki vsebuje:
-       
zaporedno številko,
-       
osebno ime kandidata,
-       
njegovo stalno oziroma začasno prebivališče,
-       
številko spisa kandidata,
-       
datum in kraj rojstva,
-       
izpitno komisijo in datum opravljanja izpita,
-       
znesek in datum plačila stroškov izpita,
-       
uspeh na izpitu.
(2) Evidenca iz prejšnjega odstavka se
hrani trajno.
(3) Pri izdelavi statističnih analiz
se smejo osebni podatki uporabljati in objavljati tako, da identiteta osebe ni
razvidna.

Obrazec
št. 1: Potrdilo o opravljenem izpitu
Obrazec
št. 2: Zapisnik o poteku izpita

Pravilnik o programu in načinu opravljanja
strokovnega izpita za opravljanje funkcije upravitelja v postopkih zaradi
insolventnosti in prisilne likvidacije (Uradni list RS, št. 76/08)
vsebuje naslednjo prehodno in končno določbo:
»IX. PREHODNA IN KONČNA DOLOČBA
23. člen
(strokovni
izpit)
Z izpitom po določbah tega pravilnika je
izenačen strokovni izpit za opravljanje funkcije upravitelja v postopkih
prisilne poravnave, stečaja in likvidacije po določbah Zakona o prisilni
poravnavi, stečaju in likvidaciji (Uradni list RS, št. 67/93, 74/94 – odločba
US, 8/96 – odločba US, 25/97 – ZJSRS, 39/97, 1/99 – ZNIDC, 52/99, 101/01 –
odločba US, 42/02 – ZDR, 58/03 – ZZK-1, 10/06 – odločba US in 126/07 –
ZFPPIPP).
24. člen
(začetek
veljavnosti)
Ta pravilnik začne veljati 1. oktobra
2008.«.

Pravilnik o spremembi in dopolnitvi Pravilnika
o programu in načinu opravljanja strokovnega izpita za opravljanje funkcije
upravitelja v postopkih zaradi insolventnosti in prisilne likvidacije (Uradni
list RS, št. 7/11) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Nova tretja alinea B) točke prvega odstavka
4. člena pravilnika se začne uporabljati 1. maja 2011.
4. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o programu in načinu opravljanja
strokovnega izpita za opravljanje funkcije upravitelja v postopkih zaradi
insolventnosti in prisilne likvidacije (Uradni list RS, št. 38/22)
vsebuje naslednjo prehodno in končno določbo:
»PREHODNA IN KONČNA DOLOČBA
7. člen
Kandidati, ki so ministrstvu poslali
prijavo za opravljanje izpita do uveljavitve tega pravilnika, opravljajo izpit
po določbah Pravilnika o programu in načinu opravljanja strokovnega izpita za
opravljanje funkcije upravitelja v postopkih zaradi insolventnosti in prisilne
likvidacije (Uradni list RS, št. 76/08 in 7/11).
8. člen
Ta pravilnik začne veljati petnajsti dan po
objavi v Uradnem listu Republike Slovenije.«.