1. člen
(vsebina)
(1) Ta uredba ureja dokumentacijo in
način izdaje dovoljenj, potrdil in prepovedi tranzita ter določa naloge in
način delovanja Komisije za nadzor izvoza blaga z dvojno rabo (v nadaljnjem
besedilu: komisija).
(2) Ta uredba določa tudi poročanje in
vodenje registrov, prepoved uporabe splošnih izvoznih dovoljenj Evropske unije
ter sorazmerna in ustrezna sredstva in postopke za zagotovitev skladnosti pri
izdaji globalnega izvoznega dovoljenja za izvajanje Uredbe Sveta (ES) št.
428/2009 z dne 5. maja 2009 o vzpostavitvi režima Skupnosti za nadzor
izvoza, prenosa, posredovanja in tranzita blaga z dvojno rabo (UL L št. 134 z
dne 29. 5. 2009, str. 1), zadnjič spremenjene z Uredbo (EU) št.
1232/2011 Evropskega parlamenta in Sveta z dne 16. novembra 2011 o
spremembi Uredbe Sveta (ES) št. 428/2009 o vzpostavitvi režima Skupnosti za
nadzor izvoza, prenosa, posredovanja in tranzita blaga z dvojno rabo (UL L št.
326 z dne 8. 12. 2011, str. 26), (v nadaljnjem besedilu: Uredba
428/2009/ES).
2. člen
(dovoljenje za izvoz, prenos in
posredniške storitve za blago z dvojno rabo)
(1) Dovoljenja iz prvega odstavka 4.
člena Zakona o nadzoru izvoza blaga z dvojo rabo (Uradni list RS, št. 37/04 in
8/10; v nadaljnjem besedilu: zakon) so individualna in se izdajo z veljavnostjo
do enega leta. Na zahtevo
izvoznika in po pozitivnem mnenju komisije lahko ministrstvo, pristojno za
gospodarstvo (v nadaljnjem besedilu: ministrstvo), individualno dovoljenje
podaljša še največ za eno leto glede na izpolnjevanje meril iz 12. člena Uredbe
428/2009/ES.
(2) Ne glede na prejšnji odstavek lahko
ministrstvo v skladu z drugim odstavkom 9. člena Uredbe 428/2009/ES izda
globalno izvozno dovoljenje. Pri tem za določanje sorazmernih in ustreznih
sredstev iz drugega odstavka 12. člena Uredbe 428/2009/ES upošteva:
-      
vrsto blaga z dvojno rabo,
-      
pogostost izvoza na letni ravni,
-      
pretekla individualna dovoljenja, izdana
izvozniku za to vrsto blaga,
-      
dolgoročnost izvoznega posla in
-      
državo oziroma države, v katero se to blago
izvaža.
(3) Pri izvajanju postopkov za
zagotavljanje skladnosti iz drugega odstavka 12. člena Uredbe 428/2009/ES za
pridobitev globalnega izvoznega dovoljenja mora izvoznik izpolnjevati te
pogoje:
-      
vodstvo izvoznika da izjavo, da je med svojimi
zaposlenimi določilo osebo, odgovorno za nadzor izvoza blaga z dvojno rabo, ki
je seznanjena z veljavno zakonodajo na tem področju in skrbi za njeno pravilno
izvajanje, sodeluje z ministrstvom in o tem seznanja druge zaposlene;
-      
izvoznik razvrsti svoje blago po Uredbi
428/2009/ES, s čimer označi blago z dvojno rabo, za izvoz katerega je potrebno
izvozno dovoljenje, in te podatke vključi v obstoječi sistem (podatkovno
zbirko) oziroma s temi podatki vzpostavi sistem (podatkovno zbirko), preverja
verjetnost končne uporabe pri končnem uporabniku za namen iz dovoljenja in to
dokumentira;
-      
izvoznik da izjavo, da bo o vsakršni kršitvi
oziroma sumu kršitve zakonodaje ali izvajanja postopkov za zagotavljanje
skladnosti z nadzorom sestavil takojšnje poročilo in nemudoma obvestil carinske
organe.
(4) Globalno izvozno dovoljenje velja
do dveh let, na prošnjo izvoznika pa lahko ministrstvo po pozitivnem mnenju
komisije dovoljenje podaljša še za največ dve leti glede na izpolnjevanje meril
iz 12. člena Uredbe 428/2009/ES.
(5) Ali se izvajajo postopki za
zagotavljanje skladnosti iz tretjega odstavka tega člena, ugotavlja Carinska
uprava Republike Slovenije.
(6) Kadar ministrstvo ugotovi, da so
izpolnjeni pogoji iz prvega odstavka 9. člena Uredbe 428/2009/ES, lahko z
odločbo prepove uporabo splošnega izvoznega dovoljenja Evropske unije.
(7) Ministrstvo sprejme odločitev o
prepovedi uporabe splošnega izvoznega dovoljenja Evropske unije iz prejšnjega
odstavka na podlagi predhodnega mnenja komisije o izpolnjevanju pogojev iz
prvega odstavka 9. člena Uredbe 428/2009/ES.
(8) Ministrstvo z odločbo ponovno
dovoli uporabo splošnega izvoznega dovoljenja Evropske unije po prenehanju
razlogov iz prvega odstavka 9. člena Uredbe 428/2009/ES.
(9) Ministrstvo sprejme odločitev o
ponovni dovolitvi uporabe splošnega izvoznega dovoljenja Evropske unije iz
prejšnjega odstavka na podlagi predhodnega mnenja komisije.
3. člen
(mednarodno uvozno potrdilo in potrdilo o
dostavi blaga)
(1) Potrdili iz prvega odstavka 12.
člena zakona sta individualni.
(2) Mednarodno uvozno potrdilo –
International Import Certificate se izda na zahtevo uvoznika blaga z dvojno
rabo pred nameravanim uvozom in velja šest mesecev.
(3) Potrdilo o dostavi blaga –
Delivery Verification Certificate se izda na zahtevo uvoznika blaga po
opravljenem uvozu blaga z dvojno rabo. Na zahtevo ministrstva Carinska uprava
Republike Slovenije predhodno preveri resničnost
navedb v zahtevku.
(4) Določbe tega člena se smiselno
uporabljajo tudi za prenos blaga z dvojno rabo znotraj Evropske unije.
4. člen
(zahtevki za izdajo dovoljenj in potrdil)
(1) Zahtevek za izdajo dovoljenja iz prve
in tretje alineje prvega odstavka 4. člena zakona ter za izdajo globalnega
izvoznega dovoljenja iz drugega odstavka 2. člena te uredbe se vloži pri
ministrstvu na obrazcih iz prilog 1, 2 in 3, ki so sestavni del te uredbe.
(2) Zahtevek za izdajo dovoljenja iz
druge alineje prvega odstavka 4. člena zakona se vloži pri ministrstvu na
obrazcu, določenem v prilogi 4, ki je sestavni del te uredbe.
(3) Zahtevku iz prvega in drugega
odstavka tega člena je treba priložiti potrdilo o končni uporabi blaga in
njegovem prejemniku v slovenskem in angleškem jeziku. Obrazec potrdila o končni
uporabi je vezan na naravo blaga z dvojno rabo ter na dejavnost in je določen v
prilogi 5, ki je sestavni del te uredbe. Zahtevku se priloži tudi tehnična
dokumentacija o blagu, ki se izvaža.
(4) V zahtevku za izdajo dovoljenja za
zagotavljanje tehnične pomoči mora vlagatelj navesti opis tehnične pomoči,
trajanje in končnega prejemnika, vključno z opisom blaga, tarifno številko in
oznako blaga z dvojno rabo iz priloge I Uredbe 428/2009/ES, na katero se tehnična
pomoč nanaša.
(5) Zahtevek za izdajo mednarodnega
uvoznega potrdila za blago z dvojno rabo se vloži pri ministrstvu na obrazcu,
določenem v prilogi 6, ki je sestavni del te uredbe.
(6) Zahtevek za izdajo potrdila o
dostavi blaga z dvojno rabo se vloži pri ministrstvu na obrazcu, določenem v
prilogi 7, ki je sestavni del te uredbe.
(7) Fizična ali pravna oseba, ki vlaga
zahtevek za izdajo dovoljenja ali potrdila iz prvega do šestega odstavka tega
člena, mora navesti pravilno razvrstitev in opis blaga z dvojno rabo v skladu z
razvrstitvijo v veljavni prilogi I Uredbe 428/2009/ES.
(8) Za izdajo dovoljenj in potrdil iz
tega člena se plačujejo takse, določene s tarifnimi številkami 1, 3 in
4 taksne tarife Zakona o upravnih taksah (Uradni list RS, št. 106/10 –
uradno prečiščeno besedilo).
5. člen
(izdaja dovoljenj)
Vsa dovoljenja in potrdila, ki jih ureja ta
uredba, se izdajo v dveh izvodih, od katerih prejme en izvod vlagatelj, drugi
pa ostane na ministrstvu.
6. člen
(sprememba, zavrnitev, preklic in razveljavitev
dovoljenja)
(1) Dovoljenje iz 2. člena te uredbe
se lahko v skladu s prvim odstavkom 13. člena Uredbe 428/2009/ES zavrne,
razveljavi, spremeni, prekliče ali odloži izvršitev po uradni dolžnosti, če je
bilo ugotovljeno, da kateri koli podatek v zahtevku ni resničen, ali če se je
katera koli okoliščina, potem ko je bilo dovoljenje izdano, spremenila tako, da
mednarodna zaveza ali obveznosti, ki so zavezujoče za Republiko Slovenijo,
zahtevajo tak ukrep.
(2) Dovoljenje iz 2. člena te uredbe
se lahko zavrne, razveljavi, spremeni, prekliče ali odloži izvršitev tudi na
zahtevo vlagatelja, če so se spremenile okoliščine, ki so bile podlaga za
izdajo dovoljenja in so na strani izvoznika, posrednika, uvoznika, končnega
uporabnika ali osebe, ki zagotavlja tehnično pomoč.
7. člen
(obveznosti poročanja in vodenja
registrov)
(1) Na podlagi izdanega individualnega
dovoljenja mora izvoznik, posrednik oziroma oseba, ki zagotavlja tehnično
pomoč, v 15 dneh po vsakem tudi delno opravljenem poslu, za katerega je bilo
izdano dovoljenje, poročati ministrstvu o izvedbi posla.
(2) Imetnik globalnega izvoznega
dovoljenja poroča ministrstvu o opravljenih izvozih dvakrat letno, in sicer do
15. julija ter do 15. januarja.
(3) Izvozniki, ki uporabljajo splošno
izvozno dovoljenje Evropske unije iz prvega odstavka 9. člena Uredbe
428/2009/ES, morajo najpozneje v 30 dneh po prvem izvozu o tem poročati
ministrstvu. Uporabnik splošnega izvoznega dovoljenja Evropske unije poroča
ministrstvu o opravljenih izvozih dvakrat letno, in sicer do 15. julija
ter do 15. januarja.
(4) Poročila iz prvega in drugega
odstavka tega člena se pošljejo ministrstvu na obrazcih, določenih v prilogah
8, 9, 10, 11 in 12, ki so sestavni del te uredbe.
(5) Poročilo iz tretjega odstavka tega
člena se pošlje ministrstvu na obrazcu, določenem v prilogi 13, ki je sestavni
del te uredbe.
(6) Na podlagi izdanega mednarodnega
uvoznega potrdila mora uvoznik v 15 dneh po izvedbi uvoznega posla o tem
poročati ministrstvu. Poročilo se pošlje ministrstvu na obrazcu, določenem v
prilogi 14, ki je sestavni del te uredbe.
(7) Izkoriščeno dovoljenje imetnik
vrne ministrstvu v 15 dneh po opravljenem poslu oziroma najkasneje v 15 dneh po
preteku roka veljavnosti.
(8) Registri ali evidence iz 20. člena
Uredbe 428/2009 ES se morajo voditi pet let od konca koledarskega leta, v
katerem je bil posel opravljen.
8. člen
(tranzit)
(1) Neskupnostno blago iz Priloge 1
Uredbe 428/2009 ES, namenjeno uporabam iz prvega odstavka 4. člena Uredbe
428/2009/ES, ki se daje ali se nahaja v tranzitnem postopku preko carinskega
območja Evropske Unije, carinski organi začasno zadržijo ter izdajo sklep o
začasnem zadržanju za največ deset delovnih dni, ta rok pa se v izjemnih
okoliščinah lahko podaljša do največ 30 delovnih dni. O začasnem zadržanju
carinski organi obvestijo ministrstvo in deklaranta ali imetnika blaga.
(2) Odločbo o prepovedi tranzita
oziroma prepustitvi blaga deklarantu ali imetniku blaga izda ministrstvo na
podlagi drugega odstavka 4. člena zakona. Odločbo izda v roku iz prvega
odstavka tega člena.
9. člen
(komisija za nadzor izvoza blaga z dvojno
rabo)
(1) Naloge komisije so predvsem:
-      
dajanje mnenj pred izdajo dovoljenj,
upoštevajoč dejavnike iz 12. člena Uredbe 428/2009/ES, dajanje mnenj o
podaljšanju dovoljenj ter dajanje mnenj pred izdajo mednarodnih uvoznih
potrdil;
-      
dajanje mnenj za prepoved tranzita blaga z
dvojno rabo ter za prepoved uporabe posameznega ali vseh splošnih izvoznih
dovoljenj Evropske unije;
-      
dajanje mnenj pred izdajo dovoljenj za blago z
dvojno rabo zaradi omejevalnih ukrepov, ki jih je sprejela Evropska unija;
-      
izmenjava podatkov in predlogov, pomembnih za
nadzor izvoza, prenosa na carinskem ozemlju Evropske unije, posredovanja in
tranzita blaga z dvojno rabo ter za zagotavljanje tehnične pomoči;
-      
usklajevanje in sodelovanje pri izvajanju
Uredbe 428/2009/ES in zakona.
(2) Komisija dela in odloča na sejah,
ki jih sklicuje in vodi član komisije, ki je predstavnik ministrstva.
Organizacijo in način dela komisija podrobneje določi v svojem poslovniku.
(3) Vlada Republike Slovenije imenuje
po enega člana komisije in njegovega namestnika, ki so predstavniki Ministrstva
za gospodarski razvoj in tehnologijo, Ministrstva za zunanje zadeve,
Ministrstva za notranje zadeve, Ministrstva za obrambo, Uprave Republike
Slovenije za jedrsko varnost, Ministrstva za zdravje, Carinske uprave Republike
Slovenije in Slovenske obveščevalno-varnostne agencije, v 30 dneh po
uveljavitvi te uredbe.
(4) Komisija o svojem delu letno
poroča Vladi Republike Slovenije.
10. člen
(elektronska izdaja dovoljenj in izmenjava
podatkov med člani)
Ministrstvo lahko uredi elektronski sistem
izdaje dovoljenj in potrdil. Prav tako lahko ministrstvo vzpostavi varen
elektronski sistem izmenjave podatkov med člani komisije.
10.a člen
(prekrški)
(1) Z globo od 200 do 10.000 eurov se
kaznuje za prekršek pravna oseba, samostojni podjetnik posameznik ali
posameznik, ki samostojno opravlja dejavnost, ki ne izpolnjuje obveznosti
poročanja iz 7. člena te uredbe.
(2) Z globo od 100 do 1.200 eurov se
za prekršek iz prejšnjega odstavka kaznuje tudi odgovorna oseba pravne osebe
ali samostojnega podjetnika posameznika.
(3) Z globo od 100 do 1.200 eurov se
kaznuje posameznik, ki stori prekršek iz prvega odstavka tega člena.
(4) Carinska uprava Republike
Slovenije odloča kot prekrškovni organ o prekrških zaradi kršitve določb te
uredbe v skladu z zakonom, ki ureja prekrške.

Priloga 1: Zahtevek za izdajo dovoljenja za
izvoz/prenos blaga z dvojno rabo
iz Priloge I Uredbe 428/2009/ES
Priloga 2: Dodatno blago z dvojno rabo iz
Priloge I Uredbe 428/2009/ES
Priloga 3: Dodatni prejemniki in uporabniki
blaga z dvojno rabo za izvoz
Priloga 4: Zahtevek
za izdajo dovoljenja za opravljanje posredniških storitev za blago z dvojno
rabo iz Priloge I Uredbe
428/2009/ES
Priloga 5: Potrdilo o končni uporabi blaga z dvojno rabo
Priloga 6: Zahtevek za izdajo mednarodnega uvoznega potrdila za
blago z dvojno rabo
Priloga 7: Zahtevek za izdajo potrdila o dostavi blaga z dvojno
rabo
Priloga 8: Poročilo o opravljenem izvozu blaga z dvojno rabo
Priloga 9: Obrazec za dodatno blago k poročilu o opravljenem poslu za blago z
dvojno rabo
Priloga 10: Poročilo o opravljenih
posredniških storitvah za blago z
dvojno rabo
Priloga 11: Poročilo o zagotavljanju tehnične
pomoči za blago z dvojno rabo
Priloga 12: Poročilo o opravljenem izvozu blaga z dvojno rabo na
podlagi globalnega izvoznega dovoljenja
Priloga 13: Poročilo o prvi uporabi in opravljenem
izvozu blaga z dvojno rabo na
podlagi splošnega izvoznega dovoljenja Unije
Priloga
14: Poročilo o opravljenem uvozu blaga z dvojno rabo na
podlagi izdanega Mednarodnega uvoznega potrdila

Uredba o načinu izdaje dovoljenj in potrdil
ter vlogi Komisije za nadzor izvoza blaga z dvojno rabo (Uradni list RS, št. 34/10) vsebuje naslednji prehodni in
končni določbi:
»PREHODNI IN KONČNI DOLOČBI
11. člen
(komisija)
Komisija, imenovana na podlagi prvega
odstavka 9. člena zakona in drugega odstavka 7. člena Uredbe o izvajanju
kontrole izvoza blaga z dvojno rabo (Uradni list RS, št. 53/05 in 4/06), po
uveljavitvi te uredbe nadaljuje svoje delo do imenovanja komisije v skladu s
tretjim odstavkom 9. člena te uredbe.
12. člen
(zahtevki pred
uveljavitvijo te uredbe)
Zadeve, za katere se je postopek ob
uveljavitvi te uredbe že začel, ali za katere je ob uveljavitvi te uredbe že
vložen zahtevek, se končajo po Uredbi o izvajanju kontrole izvoza blaga z
dvojno rabo (Uradni list RS, št. 53/05 in 4/06).
13. člen
(prenehanje
veljavnosti predpisov)
Z dnem uveljavitve te uredbe preneha
veljati Uredba o izvajanju kontrole izvoza blaga z dvojno rabo (Uradni list RS,
št. 53/05 in 4/06), uporablja pa se za dokončanje postopkov iz prejšnjega
člena.
14. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu izdaje dovoljenj in potrdil ter vlogi Komisije za nadzor izvoza blaga z
dvojno rabo (Uradni list RS, št. 42/12) vsebuje naslednjo prehodno in
končno določbo:
»Prehodna in končna določba
9. člen
Postopki, začeti pred uveljavitvijo te
uredbe, se končajo v skladu z Uredbo o načinu izdaje dovoljenj in potrdil ter o
vlogi Komisije za nadzor izvoza blaga z dvojno rabo (Uradni list RS, št.
34/10).
10. člen
Ta uredba začne veljati petnajsti dan po
objavi v Uradnem listu Republike Slovenije.«.