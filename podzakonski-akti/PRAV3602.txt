1. člen
Ta pravilnik določa način dela zdravniških
komisij in Inštituta Republike Slovenije za rehabilitacijo (v nadaljnjem
besedilu: izvedenci), ki dajejo izvide in mnenja upravnim enotam v postopkih za
uveljavitev pravic po zakonu o vojnih invalidih (Uradni list RS, št. 63/95; v
nadaljnjem besedilu: zakon) na prvi stopnji oziroma Ministrstvu za delo,
družino in socialne zadeve (v nadaljnjem besedilu: ministrstvo) v pritožbenih
in revizijskih postopkih ter predpisuje obrazca izvida in mnenja (obrazec št. 1
in obrazec št. 2), ki sta sestavna dela tega pravilnika. 
Ta pravilnik velja za delo zdravniških
komisij iz prejšnjega odstavka tudi, kadar dajejo izvide in mnenja v postopkih
za uveljavitev pravic po predpisih o prometnem davku oziroma po carinskih
predpisih in predpisuje obrazec izvida in mnenja (obrazec št. 3), ki je
sestavni del tega pravilnika, ter v postopkih za uveljavitev pravic po
predpisih o obrambi, v katerih dajejo zdravniške komisije izvide in mnenja na
obrazcu št. 1.
2. člen
Zdravniške komisije prve stopnje dajo v
postopku na prvi stopnji izvid in mnenje o: 
1.    
odstotku vojne invalidnosti, 
2.    
okvari zdravja, na podlagi katere ima vojni invalid pravico do dodatka
za posebno invalidnost, 
3.    
okvari zdravja, na podlagi katere ima vojni invalid pravico do dodatka
za pomoč in postrežbo, 
4.    
potrebnosti zdraviliškega in klimatskega zdravljenja, 
5.    
popolni nezmožnosti za delo, 
6.    
potrebnosti tehničnih pripomočkov ter o 
7.    
sposobnosti za poklicno rehabilitacijo. 
Zdravniške komisije prve stopnje dajo tudi
izvid in mnenje o stopnji telesne okvare, ki je pogoj za uveljavitev pravice do
oprostitve plačila davka od prometa proizvodov od osebnih avtomobilov oziroma
za uveljavitev pravice do oprostitve plačila carine pri uvozu motornih vozil (v
nadaljnjem besedilu: izvid in mnenje o stopnji telesne okvare) ter izvid in
mnenje o stopnji okvare organizma, ki je pogoj za uveljavitev pravice do
enkratne denarne pomoči.
3. člen
Zdravniška komisija druge stopnje da v
pritožbenem in revizijskem postopku izvid in mnenje o zadevah iz 1. do 3. in iz
5. točke prvega odstavka prejšnjega člena ter v pritožbenem postopku o zadevah
iz 4. in 7. točke prvega odstavka in iz drugega odstavka prejšnjega člena. 
Zdravniška komisija druge stopnje skrbi za
strokovno enotnost in usklajuje delo zdravniških komisij prve stopnje.
4. člen
Inštitut Republike Slovenije za
rehabilitacijo (v nadaljnjem besedilu: inštitut) da v postopku na prvi stopnji
izvid in mnenje o: 
1.    
izpolnjevanju pogojev in načinu poklicne rehabilitacije, 
2.    
potrebnosti prilagoditve prostorov in tehnične opreme zaradi poklicne
rehabilitacije oziroma zaposlitve vojnih invalidov. 
Inštitut da v pritožbenem postopku izvid in
mnenje o zadevah iz prejšnjega odstavka in o potrebnosti tehničnih pripomočkov.
5. člen
Zdravniške komisije dajo izvid in mnenje: 
-    
o odstotku vojne invalidnosti in o okvari zdravja, na podlagi katere
imajo vojni invalidi pravico do dodatka za posebno invalidnost – na podlagi
ustreznega pravilnika in po načelih medicinske znanosti; 
-    
o okvari zdravja, na podlagi katere imajo vojni invalidi pravico do
dodatka za pomoč in postrežbo – z uporabo predpisov o pokojninskem in
invalidskem zavarovanju in pravilnika iz prejšnje alinee; 
-    
o potrebnosti zdraviliškega in klimatskega zdravljenja – na podlagi
ustreznega pravilnika in po načelih medicinske znanosti; 
-    
o popolni nezmožnosti za delo – z uporabo predpisov o pokojninskem in
invalidskem zavarovanju glede izgube delovne zmožnosti in po načelih medicinske
znanosti; 
-    
o sposobnosti za poklicno rehabilitacijo – po načelih medicinske
znanosti.
6. člen
Izvedenec da izvid in mnenje: 
-    
o potrebnosti tehničnih pripomočkov – na podlagi ustreznega pravilnika
in po načelih medicinske znanosti in ortopedske tehnike; 
-    
o izpolnjevanju pogojev in načinu poklicne rehabilitacije – po načelih
medicinske, psihološke in drugih znanosti; 
-    
o potrebnosti prilagoditve prostorov in tehnične opreme zaradi poklicne
rehabilitacije oziroma zaposlitve vojnih invalidov – na podlagi ustreznega
pravilnika in po načelih medicinske in drugih znanosti.
7. člen
Zdravniške komisije dajo izvid in mnenje o
stopnji telesne okvare po predpisih o pokojninskem in invalidskem zavarovanju,
o stopnji okvare organizma, ki je pogoj za uveljavitev pravice do enkratne
denarne pomoči, pa na podlagi pravilnika o ugotavljanju odstotka vojne
invalidnosti (Uradni list RS, št. 20/96) in po načelih medicinske znanosti.
8. člen
Zdravniška komisija prve stopnje ima tri
člane zdravnike, praviloma specialiste. 
Zdravniška komisija druge stopnje ima pet
članov zdravnikov specialistov, in sicer praviloma internista, kirurga,
nevrologa ali psihiatra, specialista medicine dela, prometa in športa ali
specialista splošne medicine in oftalmologa.
9. člen
Predsednik in člani zdravniške komisije
prve oziroma druge stopnje imajo namestnike. 
Vse določbe tega pravilnika, ki se nanašajo
na predsednika oziroma člane zdravniških komisij, veljajo tudi za namestnike.
10. člen
Predsednike in člane zdravniških komisij se
imenuje za dobo štirih let, s tem, da so lahko ponovno imenovani praviloma do
dopolnjenega 70. leta starosti.
11. člen
V delu izvedenca ne more sodelovati
zdravnik, ki zdravi ali je zdravil vojnega invalida, o katerem izvedenec daje
izvid in mnenje.
12. člen
Minister, pristojen za vojne invalide,
imenuje predsednika in člane zdravniške komisije prve in druge stopnje.
13. člen
Zdravniška komisija oziroma inštitut podata
izvid in mnenje o dejstvih, določenih z zakonom, na zahtevo upravne enote
oziroma ministrstva.
14. člen
Predsednik zdravniške komisije pred sejo
pregleda zahteve za izvid in mnenje in jih razdeli glede na strokovno področje,
v katero sodijo. 
Predsednik ali član zdravniške komisije, ki
mu je bila dodeljena zahteva za izvid in mnenje (v nadaljnjem besedilu:
zdravnik poročevalec), pred sejo pregleda zahtevo in zbrano dokumentacijo in
oceni, ali je ta popolna in zadostna za izdajo izvida in mnenja. 
Zdravnik poročevalec s stanjem in
ugotovitvami seznani člane zdravniške komisije na njeni seji.
15. člen
Izvedenec se mora v izvidu in mnenju izreči
o dejstvih in okoliščinah, navedenih v zahtevi, pri čemer mora upoštevati
medicinsko in drugo dokumentacijo iz upravnega spisa stranke, ki jo je potrebno
priložiti zahtevi. Zahtevi za izvid in mnenje o potrebnosti zdraviliško – klimatskega
zdravljenja mora biti priložen tudi bolniški list za zdraviliško in klimatsko
zdravljenje. 
Izvid in mnenje o potrebnosti tehničnih
pripomočkov in o potrebnosti prilagoditve prostorov in tehnične opreme zaradi
poklicne rehabilitacije oziroma zaposlitve vojnih invalidov da izvedenec tudi
na podlagi tehniške in druge podobne dokumentacije, ogleda bivalnih prostorov
vojnega invalida, ogleda tehničnih pripomočkov, prostorov in tehnične opreme, v
katerih oziroma pri kateri naj bi se vojni invalid poklicno rehabilitiral
oziroma zaposlil, oziroma kjer je opravljal delo do nastanka invalidnosti.
16. člen
Izvedenec poda izvid in mnenje na podlagi
medicinske dokumentacije in neposrednega pregleda stranke, ali samo na podlagi
medicinske dokumentacije. 
Izvedenec poda izvid in mnenje samo na
podlagi medicinske dokumentacije v primerih, ko iz slednje jasno izhaja stanje
okvare zdravja, kar v primeru, ko je izvedenec zdravniška komisija, predhodno
ugotovi zdravnik poročevalec. 
V primeru, da stranka zaradi stanja okvar
zdravja ne more priti na osebni pregled, jo lahko član izvedenca pregleda na
domu ali izjemoma v zdravstvenem zavodu. V primerih iz prejšnjega stavka poda
izvedenec izvid in mnenje na podlagi poročila člana izvedenca, ki je osebo
pregledal.
Minister pristojen za invalidsko varstvo
določi višino plačila za izvid in mnenje.
17. člen
Zdravniške komisije dajejo izvide in mnenja
z večino glasov svojih članov. 
Član zdravniške komisije, ki se ne strinja
z mnenjem večine, lahko da svoje ločeno obrazloženo mnenje.
18. člen
Izvid in mnenje mora biti jasno, popolno in
obrazloženo. 
Obsegati mora vse elemente, ki so navedeni
v zahtevi za izvid in mnenje in so pomembni za pravilno odločitev o pravicah
stranke. 
Izvedenec v izvidu in mnenju navede določbe
predpisov, ki so bili podlaga za izvid in mnenje. 
V izvidih in mnenjih o odstotku vojne
invalidnosti mora biti navedeno, ali gre za lažjo, srednjo ali težjo obliko
oziroma stopnjo okvare zdravja, če so tovrstne gradacije predpisane v
posameznih določbah pravilnika o ugotavljanju odstotka vojne invalidnosti. Če
je odstotek vojne invalidnosti v pravilniku določen v razponu, mora biti v
izvidu in mnenju obrazloženo, zakaj je bila vojna invalidnost ocenjena z
določenim odstotkom invalidnosti v okviru določenega razpona. V primerih, ko
gre za oceno okvare zdravja z analogno uporabo pravilnika o ugotavljanju
odstotka vojne invalidnosti, je potrebna natančna navedba točke pravilnika, ki
se analogno uporabi, navedba člena, ki omogoča analogno uporabo in natančna
obrazložitev ugotovljenega odstotka vojne invalidnosti.
19. člen
Izvid in mnenje o utemeljenosti
zdraviliškega in klimatskega zdravljenja poda zdravniška komisija na obrazcu ZZ
2, ki je sestavni del pravilnika o zdraviliškem in klimatskem zdravljenju
vojnih invalidov (Uradni list RS, št. 26/96).
20. člen
Odstotek vojne invalidnosti označi
zdravniška komisija s številko in z besedo in hkrati navede ustrezne določbe
pravilnika o ugotavljanju odstotka vojne invalidnosti. 
Če znaša manj kot 20%, se vojna invalidnost
ne vpisuje.
21. člen
Izvedenec poda izvid in mnenje v postopku
na prvi stopnji na podlagi medicinske dokumentacije zdravnika ustrezne
specialnosti, ki v času vložitve zahteve ne sme biti starejša od šestih
mesecev. 
Za osebo, ki se zdravi v stacionarnem zdravstvenem
zavodu, da izvedenec izvid in mnenje na podlagi izvida in poročila (diagnoze,
anamneze ipd.) tega zavoda. 
Če izvedenec ugotovi, da je medicinska
dokumentacija nepopolna ali nezadostna za izdajo izvida in mnenja, zahteva
uradna oseba, ki vodi postopek, od stranke, da jo v postavljenem roku dopolni. 
Če izvedenec ugotovi, da so za izvid in
mnenje potrebne dodatne medicinske preiskave oziroma specialistični izvidi,
zahteva uradna oseba, ki vodi postopek, od stranke, da v postavljenem roku
predloži izsledke medicinskih preiskav oziroma specialistične izvide.
22. člen
Izvedenec poda pisni izvid in mnenje v dveh
izvodih. 
Izvedenec da izvid in mnenje v slovenskem
jeziku, v latinskem jeziku pa le v primeru, da za določeno okvaro zdravja ni
ustreznega slovenskega izraza.
23. člen
Upravna enota, na območju katere ima
zdravniška komisija sedež, in ministrstvo vodita knjigo izvidov in mnenj, v
katero se vpišejo ime in priimek osebe, za katero je bilo izvid in mnenje
podano, številka in datum izvida in mnenja, številka zadeve ter bistvena
vsebina izvida in mnenja.

Obrazec
IM 1
Obrazec
IM 2
Obrazec
IM 3

Pravilnik o delu izvedencev (Uradni list RS,
št. 30/96) vsebuje naslednji končni določbi:
»24. člen
Z dnem uveljavitve tega pravilnika se
preneha uporabljati pravilnik o delu zdravniških komisij v postopku za
uveljavljanje pravic po zakonu o temeljnih pravicah vojaških invalidov in
družin padlih borcev (Uradni list SFRJ, št. 7/82).
25. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvi Pravilnika o delu
izvedencev (Uradni list RS, št. 36/21) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.