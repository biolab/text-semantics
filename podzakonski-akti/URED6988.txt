I. SPLOŠNI DEL
1. člen
(vsebina)
(1) S to uredbo se za izvajanje Uredbe (ES)
št. 1082/2006 Evropskega parlamenta in Sveta z dne 5. julija 2006 o
ustanovitvi evropskega združenja za teritorialno sodelovanje (EZTS) (UL L št.
210 z dne 31. 7. 2006, str. 19), zadnjič spremenjene z Uredbo (EU)
št. 1302/2013 Evropskega parlamenta in Sveta z dne 17. decembra 2013 o
spremembi Uredbe (ES) št. 1082/2006 o ustanovitvi evropskega združenja za
teritorialno sodelovanje (EZTS), kar zadeva razjasnitev, poenostavitev in
izboljšanje ustanavljanja in delovanja takih združenj (UL L št. 347 z dne
20. 12. 2013, str. 303), (v nadaljnjem besedilu: Uredba
1082/2006/ES), določajo:
-       
subjekti, ustanovljeni po pravu Republike Slovenije, ki lahko
ustanovijo, sodelujejo pri ustanovitvi ali se lahko včlanijo v evropsko
združenje za teritorialno sodelovanje (v nadaljnjem besedilu: EZTS);
-       
pridobitev pravne osebnosti, pravica do delovanja na območju Republike
Slovenije in obseg pravne sposobnosti EZTS in registracija;
-       
organ, pristojen za odobritev sodelovanja pri ustanovitvi EZTS s sedežem
v Republiki Sloveniji in včlanjenje subjektov iz Republike Slovenije v EZTS s
sedežem v drugi državi članici Evropske unije (v nadaljnjem besedilu: Unija),
ter organ, pristojen za odobritev spremembe konvencije EZTS;
-       
postopek za odobritev sodelovanja pri ustanovitvi EZTS s sedežem v
Republiki Sloveniji in za včlanitev pravnih oseb iz Republike Slovenije v EZTS
ter
-       
postopek za odobritev članstva subjekta iz tretje države, ki meji vsaj
na eno od držav članic Unije, katerih subjekti so člani v EZTS s sedežem v
Republiki Sloveniji.
(2) S to uredbo se urejajo tudi pogoji za registracijo
dejavnosti in druge zadeve delovanja EZTS na območju Republike Slovenije, ki
jih Uredba 1082/2006/ES prepušča urejanju držav članic Unije.
(3) Določbe posebnega dela te uredbe, ki določajo
pristojni organ, postopek in akte odobritve ustanovitve in včlanitve v EZTS in
odobritve konvencije, se uporabljajo tudi za pristojne organe, postopek in akte
odobritve sklenitve sporazuma o ustanovitvi evropskega regionalnega združenja
za sodelovanje (v nadaljnjem besedilu: ERZS) ali včlanjenja občin in pravnih
oseb javnega prava, ki so jih ustanovile, v ERZS ob upoštevanju pogojev za
odobritev, določenih s Protokolom št. 3 k Evropski okvirni konvenciji o
čezmejnem sodelovanju teritorialnih skupnosti ali oblasti glede združevanja in
sodelovanja evropskih regij (Uradni list RS, Mednarodne pogodbe št. 2/11).
2. člen
(svoboda ustanavljanja in vstopanja v EZTS)
Subjekti iz Republike Slovenije, določeni s to uredbo,
svobodno ustanavljajo in se včlanjujejo v EZTS v skladu z Uredbo 1082/2006/ES,
s to uredbo in z zakonom, ki ureja zavode.
3. člen
(soustanovitelji in člani EZTS)
(1) Pri ustanovitvi EZTS s sedežem v Republiki Sloveniji
lahko sodelujejo subjekti, ustanovljeni po pravu Republike Slovenije, in sicer:
-       
Republika Slovenija, ki jo zastopa Vlada Republike Slovenije (v
nadaljnjem besedilu: vlada),
-       
Združenje občin Slovenije,
-       
Skupnost občin Slovenije,
-       
Združenje mestnih občin Slovenije,
-       
občina in zveza občin, v katero je včlanjena,
-       
javni zavod in združenje javnih zavodov,
-       
javno podjetje in javni gospodarski zavod ter njihovo združenje,
-       
javna agencija,
-       
javni sklad in
-       
druge osebe javnega prava, ki so naročniki po 3. členu Zakona o javnem
naročanju (Uradni list RS, št. 12/13 – uradno prečiščeno besedilo, 19/14 in
90/14 – ZDU-1) ter 3. členu Zakona o javnem naročanju na vodnem,
energetskem, transportnem področju in področju poštnih storitev (Uradni list RS,
št. 72/11 – uradno prečiščeno besedilo, 43/12 – odl. US, 90/12, 19/14 in 90/14
– ZDU-1I).
(2) Subjekti iz prejšnjega odstavka se lahko včlanijo v
EZTS s sedežem v Republiki Sloveniji in lahko sodelujejo pri ustanovitvi ali se
včlanijo v EZTS s sedežem v drugi državi članici Unije.
4. člen
(statusna oblika)
(1) EZTS se v Republiki Sloveniji ustanovi kot javni
zavod s statusom pravne osebe. Za ustanovitveni akt javnega zavoda se šteje
konvencija EZTS.
(2) EZTS pridobi status pravne osebe javnega prava z vpisom
v sodni register.
5. člen
(delovanje EZTS)
(1) EZTS lahko na območju Republike Slovenije opravlja
naloge s finančnim prispevkom Unije ali brez njega.
(2) V Republiki Sloveniji je dovoljeno delovanje EZTS,
katerega člani omejeno odgovarjajo za obveznosti EZTS, če je EZTS zavarovalo
tveganja v zvezi s svojimi dejavnostmi, ki jih dopuščajo predpisi Republike
Slovenije.
6. člen
(pravica do delovanja in obseg pravne sposobnosti)
(1) Na območju Republike Slovenije lahko deluje EZTS, v
katerega je včlanjen subjekt iz prvega odstavka 3. člena te uredbe.
(2) EZTS iz prejšnjega odstavka deluje v okviru
registriranih nalog oziroma dejavnosti v skladu s pravnim redom Republike
Slovenije.
II. POSEBNI DEL
7. člen
(odobritev sodelovanja pri ustanovitvi, članstva in
konvencije)
(1) O odobritvi sodelovanja subjektov iz prvega odstavka
3. člena te uredbe, razen Republike Slovenije, pri ustanovitvi EZTS in
odobritvi članstva teh oseb v EZTS odloči vlada z odločbo.
(2) O odobritvi članstva subjekta iz tretje države, ki
meji vsaj na eno državo članico Unije, katere subjekti so člani EZTS s sedežem
v Republiki Sloveniji, odloči vlada z odločbo.
(3) Odločitev iz prvega in drugega odstavka tega člena vključuje
tudi odobritev konvencije EZTS, na katero se nanaša.
(4) Obrazložitev odločbe, s katero se odobritev zavrne,
lahko vsebuje predloge za spremembo konvencije, če bi bile te spremembe podlaga
za drugačno odločitev.
(5) Ministrstvo, pristojno za lokalno samoupravo, vodi
postopek odobritve sodelovanja pri ustanovitvi in odobritev članstva v EZTS
pred izdajo odločbe iz prvega in drugega odstavka tega člena.
8. člen
(vloga za odobritev)
(1) Odobritev sodelovanja pri ustanovitvi EZTS in
odobritev članstva v EZTS zahteva subjekt iz prvega odstavka 3. člena te
uredbe, razen Republike Slovenije, z vlogo, ki se šteje za uradno obvestilo o
namenu ustanovitve in sodelovanja v EZTS. K vlogi se priložita predlog
konvencije in statuta prihodnjega EZTS ali konvencija in statut obstoječega
EZTS.
(2) Vlogo za odobritev članstva subjekta iz tretje
države, ki meji vsaj na eno državo članico Unije, katere subjekti so člani EZTS
s sedežem v Republiki Sloveniji, vloži zastopnik EZTS. K vlogi se priložita
konvencija in odobritev članstva subjekta tretje države, ki ga je izdal
pristojni organ te države.
9. člen
(rok za izdajo odločbe)
(1) Vlada sprejme odločitev iz prvega in drugega
odstavka 7. člena te uredbe v šestih mesecih od prejema vloge za odobritev.
(2) V rok iz prejšnjega odstavka se ne všteva čas, ki je
potreben za dopolnitev vloge, odgovore na pripombe ali pošiljanje dodatnih
informacij, daljši od desetih delovnih dni od prejema zahteve organa, ki vodi
postopek.
(3) Če vlada v roku iz prvega odstavka tega člena ne izda
odločbe, se šteje, da je odobritev dana.
10. člen
(odobritev spremembe konvencije)
O odobritvi spremembe konvencije EZTS odloča vlada v skladu z
Uredbo 1082/2006/ES in 7., 8. in 9. členom te uredbe.
11. člen
(prepoved dejavnosti EZTS)
(1) Če EZTS na območju Republike Slovenije izvaja
dejavnost, ki ni v skladu z javnim interesom ali politiko Republike Slovenije
in je v nasprotju z določbami Uredbe 1082/2006/ES ali predpisi Republike
Slovenije, vključno z določbami te uredbe, ali z javno varnostjo, javnim zdravjem
ali javno moralo, ga vlada pozove, da preneha s tako dejavnostjo in jo v
določenem roku o tem uradno obvesti.
(2) Če EZTS ne ravna v skladu s pozivom vlade iz
prejšnjega odstavka, vlada z odločbo odpravi odobritev članstva subjekta iz
prvega odstavka 3. člena te uredbe v EZTS ali sprejme sklep o izstopu iz EZTS.
(3) Odločitvi vlade iz prejšnjega odstavka sta podlaga
za izbris EZTS s sedežem v Republiki Sloveniji iz sodnega registra.
III. NADZOR
12. člen
(organi, pristojni za nadzor)
(1) Za nadzor nad zakonitostjo dela organov EZTS s
sedežem v Republiki Sloveniji so pristojna ministrstva, v katerih področje dela
spadajo naloge, določene s konvencijo EZTS, in vlada ob smiselni uporabi določb
zakona, ki ureja nadzor nad zakonitostjo dela občinskih organov.
(2) Poslovanje in smotrno porabo javnih sredstev, s
katerimi upravlja EZTS s sedežem v Republiki Sloveniji, preverja Računsko
sodišče Republike Slovenije.
13. člen
(nadzor porabe sredstev Unije)
V primeru uporabe sredstev Unije se za finančni nadzor EZTS s
sedežem v Republiki Sloveniji uporabljajo določbe predpisov, ki urejajo
izvajanje postopkov pri porabi sredstev Unije v Republiki Sloveniji.
IV. PREHODNA IN KONČNI DOLOČBI
14. člen
(dokončanje začetih postopkov)
Postopki odobritve članstva v EZTS, ki so se začeli pred
uveljavitvijo te uredbe, se končajo v skladu z Uredbo o ustanavljanju evropskega
združenja za teritorialno sodelovanje (Uradni list RS, št. 31/08 in 9/11).
15. člen
(razveljavitev predpisov)
Z dnem uveljavitve te uredbe preneha veljati Uredba o
ustanavljanju evropskega združenja za teritorialno sodelovanje (Uradni list RS,
št. 31/08 in 9/11).
16. člen
(uveljavitev)
Ta uredba začne veljati petnajsti dan po objavi v Uradnem
listu Republike Slovenije.
Št. 00714-5/2015
Ljubljana, dne 9. aprila 2015
EVA 2015-3130-0033
Vlada Republike Slovenije
dr. Miroslav Cerar l.r.
Predsednik