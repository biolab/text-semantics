1. člen
(vsebina)
Ta pravilnik določa podrobnejši način
pravilne uporabe fitofarmacevtskih sredstev (v nadaljnjem besedilu: FFS) in
uporabe FFS na javnih površinah v skladu z 12. in 13. členom Direktive
2009/128/ES Evropskega parlamenta in Sveta z dne 21. oktobra 2009 o
določitvi okvira za ukrepe Skupnosti za doseganje trajnostne rabe pesticidov
(UL L št. 309 z dne 24. 11. 2009, str. 71), zadnjič spremenjene z Uredbo
(EU) 2019/1243 Evropskega parlamenta in Sveta z dne 20. junija 2019 o
prilagoditvi več zakonodajnih aktov, v katerih je določena uporaba
regulativnega postopka s pregledom, členoma 290 in 291 Pogodbe o delovanju
Evropske unije (UL L št. 198 z dne 25. 7. 2019, str. 241).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.     
čas cvetenja je čas od odpiranja prvih cvetov do odpadanja
zadnjih cvetnih listov;
2.     
čebelam nevarna FFS so FFS, ki so zaradi svojih lastnosti
označena na etiketi in v navodilu za uporabo kot čebelam nevarna;
3.     
delovna karenca je časovni razmik med tretiranjem in vstopom
ljudi ali živali na tretirano območje;
4.     
insekticid je FFS, ki se uporablja za zatiranje škodljivih
žuželk;
5.     
kontaktna FFS so FFS, ki ostanejo na površini rastline in
delujejo na škodljive organizme le kontaktno;
6.     
sistemična FFS so FFS, ki jih rastlina vsrka in se premeščajo
oziroma pretakajo po notranjosti rastline ter delujejo na škodljive organizme
preko rastlinskih sokov;
7.     
zanašanje je neposredno zanašanje kapljic škropilne ali pršilne
brozge izven območja tretiranja s FFS, do katerega pride zaradi nanašanja FFS,
naravnih zračnih tokov in turbulentnih tokov, povzročenih z napravami za
nanašanje FFS.
3. člen
(etiketa in navodilo za uporabo)
(1) Pred uporabo FFS mora uporabnik
FFS natančno prebrati in upoštevati etiketo ter navodilo za uporabo in pri
uporabi FFS dosledno upoštevati vsa predpisana opozorila (npr. opozorila o
varnostnih pasovih do voda, varstvu čebel in drugih neciljnih organizmov).
(2) FFS se sme uporabljati le na
rastlinah, v odmerkih oziroma koncentracijah in v časovnih razmikih, kot je
določeno na etiketi in v navodilu za uporabo.
4. člen
(ravnanje s FFS)
(1) Pripravljanje škropilne brozge,
tretiranje s FFS in spiranje naprav za nanašanje FFS ni dovoljeno v neposredni
bližini površinskih voda ali na površinah, kjer je veliko tveganje za odtekanje
FFS v površinske vode ali zunanjo kanalizacijo, ali v neposredni bližini
objektov, ki se rabijo za oskrbo s pitno vodo in bi razlitje onesnažilo
podtalnico in pitno vodo.
(2) Škropilno brozgo je treba polniti
in mešati v rezervoarju škropilnice na mestih, kjer morebitno razlitje ne more
doseči podtalnice, površinskih voda, vodnjakov in odtočnih kanalov. Morebitno
manjše razlitje je treba prekriti z dobro vpojnim materialom (npr. s suho
zemljo, žaganjem ali mivko) in ga odstraniti v skladu s predpisi, ki urejajo
odpadke. Ob večjih razlitjih je treba obvestiti Center za obveščanje Republike
Slovenije na telefonsko številko 112 oziroma najbližjo gasilsko ali policijsko
postajo. Razlitega FFS se ne sme izpirati.
(3) Ob polnjenju rezervoarja
škropilnice je treba embalažo FFS temeljito izprazniti, če je FFS v trdni
obliki. Če je FFS v tekoči obliki, je treba upoštevati navodila proizvajalca
glede ravnanja z embalažo FFS. Če ni navodil proizvajalca, je treba embalažo
FFS v tekoči obliki trikrat temeljito izprati s čisto vodo oziroma temeljito
sprati z integriranim sistemom za izpiranje, če je ta nameščen na škropilni
napravi, in jo izprazniti v rezervoar škropilnice.
(4) Ostankov škropilne brozge ni
dovoljeno izpirati v površinske vode, vodnjake, ponikovalnice ali odtočne
odprtine, greznice in zunanjo kanalizacijo. Zaradi preprečitve onesnaženja
podtalnice je pri čiščenju naprav za nanašanje FFS prepovedano točkovno
izpuščanje vode ali izlitje iz rezervoarja škropilnice. Vodo, uporabljeno za
čiščenje naprav, je treba razpršiti na že tretirani površini ali na drugi
biološko aktivni površini oziroma na sistemu biološke razgradnje na kmetijskem
obratu.
5. člen
(skladiščenje in shranjevanje)
(1) FFS morajo biti shranjena v
originalni embalaži, ločeno od živil in drugih predmetov splošne rabe, izven
dosega otrok, v pogojih temperature, vlage in svetlobe, kot so navedeni na
etiketi in v navodilu proizvajalca.
(2) Uporabnik ne sme skladiščiti
oziroma shranjevati FFS, ki niso registrirana ali dovoljena v Republiki
Sloveniji.
(3) Neočiščeno embalažo, ostanke FFS
in FFS, ki jim je potekla odločba o registraciji, dovoljenje ali rok uporabe (v
nadaljnjem besedilu: odpadna FFS), mora uporabnik FFS odstraniti kot nevarni
odpadek v skladu s predpisi, ki urejajo ravnanje z odpadnimi FFS.
(4) Temeljito izpraznjeno in očiščeno
embalažo FFS v trdni ali tekoči obliki je treba shraniti v zaščitenem in suhem
prostoru do odstranitve. Zamaške je treba hraniti ločeno ob embalaži. Očiščeno,
dobro odcejeno in posušeno embalažo se odda v zbirne centre za očiščeno odpadno
embalažo.
(5) Odpadna FFS, ki jih ni mogoče
takoj na predpisan način odstraniti, mora uporabnik FFS do odstranitve hraniti
v posebnih pokritih, nevnetljivih in nekorozivnih posodah, izven dosega otrok,
v skladiščih, kjer se tudi sicer hranijo FFS.
6. člen
(varstvo čebel)
(1) Cvetoča podrast v trajnih nasadih
mora biti v času tretiranja s FFS, ki so označena kot čebelam nevarna, pokošena
oziroma mora biti na drug način preprečeno, da bi jo FFS doseglo.
(2) Uporaba sistemičnih FFS, ki so
označena kot čebelam nevarna, je prepovedana v času cvetenja gojenih rastlin.
(3) Uporaba kontaktnih FFS, ki so
označena kot čebelam nevarna, v času cvetenja gojenih rastlin in v dnevnem času
ni dovoljena; v nočnem času od dve uri po sončnem zahodu do dve uri pred
sončnim vzhodom pa je dovoljena le, če iz ocene tveganja v postopku
registracije teh FFS izhaja, da taka uporaba ne pomeni tveganja za čebele, kar
je navedeno v odločbi o registraciji FFS, na etiketi in v navodilu za uporabo.
Če iz ocene tveganja izhaja, da uporaba kontaktnih FFS na gojenih rastlinah v
času cvetenja pomeni tveganje za čebele, se njihova uporaba prepove v odločbi o
registraciji FFS in navede na etiketi ter v navodilu za uporabo FFS.
(4) Pri uporabi FFS, ki so označena
kot čebelam nevarna, mora uporabnik tretiranje izvajati na način, da se
prepreči zanašanje FFS na sosednje površine s cvetočimi rastlinami ali
kulturami.
7. člen
(preprečevanje zanašanja FFS)
(1) Tretiranje s FFS se mora izvajati
na način, ki preprečuje zanašanje na sosednje gojene rastline ob upoštevanju
vseh dejavnikov, ki vplivajo na zanašanje (npr. vrsta naprav za nanašanje FFS,
veter, zračna vlaga).
(2) Uporabnik FFS mora skrbeti, da
zaradi uporabe FFS oziroma zaradi zanašanja, spiranja ali odtekanja FFS ne
pride v neposreden stik z vodnim telesom površinske in podzemne vode ali
zalogami pitne vode in mora pri tretiranju s FFS upoštevati varnostne pasove in
omejitve, določene s predpisi, ki urejajo vode.
(3) Uporabnik FFS mora skrbeti, da
zaradi uporabe FFS oziroma zaradi zanašanja, spiranja ali odtekanja FFS ne
pride v neposreden stik s človekom, objekti za skladiščenje in predelavo
rastlin, objekti za rejo in oskrbo živali, čebelnjaki, stanovanjskimi stavbami,
vrtci, šolami, otroškimi in športnimi igrišči, zdravstvenimi ustanovami, domovi
upokojencev ali drugimi tovrstnimi objekti. Da se prepreči zanašanje, je treba
naprave za nanašanje FFS uporabljati v ustrezni oddaljenosti od teh objektov.
(4) Kot ustrezna oddaljenost, ki
preprečuje zanašanje FFS iz prejšnjega odstavka (v nadaljnjem besedilu:
varnostni pas), se šteje:
a)    
pri tretiranju trajnih nasadov in hmeljišč:
- 
20 metrov pri uporabi traktorskih pršilnikov in motornih nahrbtnih
škropilnic brez dodatne opreme za preprečevanje zanašanja in brez zaščitne
rastlinske pregrade ali druge naravne ali izdelane pregrade (v nadaljnjem
besedilu: zaščitna pregrada),
- 
zaščitna pregrada, ki preprečuje zanašanje škropilne brozge in ki mora
biti enako visoka ali višja od trajnega nasada ali hmeljišča. Zaščitna pregrada
se lahko postavi med robom trajnega nasada ali hmeljišča ter mejo s sosednjimi
zemljišči in objekti v odmiku od meje, ki je predpisan s prostorskimi akti
lokalnih skupnosti,
- 
pet metrov pri uporabi traktorskih pršilnikov z dodatno opremo za
preprečevanje zanašanja, brez zaščitnih pregrad, ali
- 
pri uporabi šob za preprečevanje zanašanja, brez zaščitnih pregrad, se v
odvisnosti od lastnosti šob glede odstotka zmanjšanja zanašanja 20 metrski
varnostni pas zmanjša za ustrezen odstotek (npr. pri uporabi šob s 50 odstotnim
zmanjšanjem zanašanja se varnostni pas skrajša z 20 na 10 metrov), vendar ne na
manj kot pet metrov;
b)    
pri tretiranju njivskih posevkov:
- 
pet metrov pri uporabi traktorskih škropilnic in motornih nahrbtnih
škropilnic brez dodatne opreme za preprečevanje zanašanja in brez zaščitnih
pregrad,
- 
zaščitna pregrada, ki preprečuje zanašanje škropilne brozge in ki mora
biti najmanj dva metra visoka. Zaščitna pregrada se lahko postavi med robom
posevka ter mejo s sosednjimi zemljišči in objekti v odmiku od meje, ki je
predpisan s prostorskimi akti lokalnih skupnosti, ali
- 
pri uporabi šob za preprečevanje zanašanja, brez zaščitnih pregrad, se v
odvisnosti od lastnosti šob glede odstotka zmanjšanja zanašanja petmetrski varnostni
pas zmanjša za ustrezen odstotek (npr. pri uporabi šob s 50 odstotnim
zmanjšanjem zanašanja se varnostni pas skrajša s pet metrov na 2,5 metra),
vendar ne na manj kot dva metra.
(5) Če zemljišče, na kateri se tretira
s FFS, meji na javno cesto ali javno pot, kjer se v času tretiranja sprehajajo
ljudje ali prevažajo čebele, ki so zaradi tega lahko izpostavljene negativnemu
vplivu FFS, mora uporabnik FFS tretiranje začasno prekiniti, dokler se ljudje
ali čebele ne umaknejo s poti.
(6) Uporabniki FFS, katerih zemljišča
mejijo na vrtce, šole, otroška in športna igrišča, zdravstvene ustanove, domove
upokojencev ali druge tovrstne objekte, morajo najmanj 24 ur pred uporabo FFS o
tem obvestiti lastnika oziroma upravljavca objekta. V obvestilu mora biti navedeno
trgovsko ime FFS, mesto, način, datum in predvidena ura tretiranja.
8. člen
(časovna omejitev dostopa na tretirane
površine)
V času trajanja delovne karence je treba
omejiti dostop ljudem oziroma rejnim živalim na tretirane površine. Delovna
karenca je navedena na etiketi in v navodilu za uporabo FFS. Če delovna karenca
ni navedena na etiketi in v navodilu za uporabo FFS, je treba pred dostopom na
tretirane površine počakati, da se škropilna brozga na tretiranih rastlinah
oziroma tretirani površini posuši.
9. člen
(dobra praksa varstva rastlin)
(1) Pri načrtovanju ukrepov varstva
rastlin morata poklicni in nepoklicni uporabnik FFS s FFS ravnati v skladu z
dobro prakso varstva rastlin, opredeljeno z zakonom, ki ureja FFS.
(2) Poklicni uporabnik FFS mora pri
vsakem tretiranju uporabljati le naprave za nanašanje FFS, pregledane v skladu
predpisom, ki ureja zahteve glede pravilnega delovanja naprav za nanašanje FFS
in pogoje ter način izvajanja njihovih pregledov.
(3) Poklicni in nepoklicni uporabnik
FFS, ki uporabljata FFS za poklicno rabo, morata imeti opravljeno usposabljanje
za ravnanje s FFS v skladu s predpisom, ki ureja usposabljanje o FFS.
(4) Poklicni in nepoklicni uporabnik
FFS morata pri tretiranju uporabljati osebno varovalno opremo v skladu s predpisi,
ki urejajo varstvo pri delu, in v skladu z etiketo in navodilom proizvajalca
FFS.
10. člen
(dobra kmetijska praksa pri tretiranju
semena s FFS)
(1) Seme se sme tretirati s FFS le v
napravah za razkuževanje semenskega materiala, ki izpolnjujejo zahteve iz
predpisa, ki ureja varnost strojev.
(2) Seme smejo v skladu s prejšnjim
odstavkom tretirati le fizične in pravne osebe, ki so za opravljanje dejavnosti
»priprava za trg semena poljščin in zelenjadnic« vpisane v register
dobaviteljev v skladu z zakonom, ki ureja semenski material kmetijskih rastlin.
(3) Seme, ki je že tretirano z
insekticidi, se ne sme ponovno tretirati z istimi ali dodatnimi FFS.
11. člen
(dobra kmetijska praksa pri rokovanju in
setvi s FFS tretiranega semena)
(1) Pri ravnanju s FFS tretiranim
semenom v vrečah je treba ravnati na način, da se preprečijo mehanske poškodbe
semena in embalaže ter odpadanje obloge FFS s tretiranega semena.
(2) Pri polnjenju nasipnice sejalnice
se iz vreče ne sme stresti prahu, ki je odpadel s FFS tretiranega semena in je
ostal v vreči po nasutju semena.
(3) Izpraznjene vreče in odpadli prah,
ki je ostal v vrečah, je treba odstraniti v skladu s predpisi, ki urejajo
ravnanje z odpadki.
(4) Neporabljeno s FFS tretirano seme
je treba do naslednje setve shraniti skupaj z etiketo v dobro zaprtih vrečah in
ločeno od ostalega netretiranega semena ali ga odstraniti v skladu s predpisi,
ki urejajo ravnanje z odpadki.
(5) Pred setvijo s FFS tretiranega
semena je treba natančno prebrati opozorila in obvestila na etiketi o osebni
zaščiti, varovanju okolja in živali ter jih pri setvi dosledno upoštevati. Za
setev je treba uporabiti tehnično brezhibne naprave.
(6) Setev semena koruze, tretiranega s
FFS, ki so označena kot čebelam nevarna, se sme izvajati s podtlačnimi pnevmatskimi
sejalnicami le, če so opremljene z napravo, ki zmanjša odnašanje prašnih delcev
z zračnim tokom, ki izstopa v okolico.
(7) Pri setvi semena, tretiranega s
FFS, ki so označena kot pticam nevarna, je treba poskrbeti, da je posejano seme
popolnoma prekrito z zemljo in morebitno raztreseno seme takoj pobrati in
odstraniti.
(8) S FFS tretiranega semena se ne sme
uporabljati za krmo ali hrano.
12. člen
(uporaba FFS na javnih površinah)
(1) Na javnih površinah se za zatiranje
škodljivih organizmov uporabljajo nekemične metode.
(2) Ne glede na določbe prejšnjega odstavka
se za zatiranje škodljivih organizmov na javnih površinah, razen na otroških in
šolskih igriščih, lahko uporabi FFS, ki je registrirano za zatiranje teh
škodljivih organizmov, če z uporabo nekemičnih metod ni mogoče preprečiti
nevarnosti, ki jo lahko ti organizmi pomenijo za rastline, okolje ali zdravje.
(3) Ne glede na določbe prejšnjega odstavka
se za zatiranje plevela na javnih površinah, vključno z golf igrišči, športnimi igrišči in cestami, ne sme uporabiti FFS,
razen na železniških površinah in na srednjem ločilnem pasu avtoceste ali hitre
ceste ter v širini do 1,5 metra na bankini avtoceste ali hitre ceste. Glede na
status železniških površin ter avtocest in hitrih cest so v Prilogi, ki je
sestavni del tega pravilnika, določene dovoljene za okolje sprejemljive aktivne
snovi v FFS, način nanosa ter vrste plevela.
(4) Skrbnik javnih površin, razen cest in
železnic, mora o nameravanem tretiranju s FFS iz drugega odstavka tega člena na
krajevno običajen način obvestiti potencialne uporabnike teh površin najmanj 24
ur pred uporabo FFS. V obvestilu mora biti navedeno trgovsko ime FFS, mesto,
način, datum in predvidena ura tretiranja.
(5) Javne površine kot so dvorišča,
parkirišča, parki in podobno, razen cest in železnic, se morajo pred
tretiranjem s FFS iz drugega odstavka tega člena zagraditi s trakom ali
premično ograjo, ki preprečuje dostop ljudem. Na mestih, kjer običajno vstopajo
ljudje, je treba na trak ali ograjo obesiti napis ali ob traku ali ograji
postaviti tablo z besedilom: »Ne vstopaj! Tretirano s fitofarmacevtskimi
sredstvi.«. Napisi, trak ali ograja morajo biti nameščeni do poteka delovne
karence. Če delovna karenca na etiketi in v navodilu za uporabo tega FFS ni
navedena, mora biti tretirano območje zavarovano najmanj 12 ur od končanega
tretiranja.
(6) Skrbnik javnih površin mora opraviti
tretiranje s FFS iz drugega odstavka tega člena v suhem brezvetrnem vremenu v
času po sončnem zahodu.
(7) Pri tretiranju javnih površin s FFS iz
drugega odstavka tega člena je treba zaradi preprečitve zanašanja FFS
upoštevati ustrezen varnostni pas.

Priloga: Dovoljene aktivne snovi, status železniških površin ter
površin avtocest in hitrih cest, način nanosa ter vrste plevela

Pravilnik o pravilni uporabi fitofarmacevtskih
sredstev (Uradni list RS, št. 71/14) vsebuje naslednji končni določbi:
»13. člen
(prenehanje
veljavnosti)
Z dnem uveljavitve tega pravilnika
prenehata veljati:
-       
Pravilnik o dolžnostih uporabnikov fitofarmacevtskih sredstev (Uradni
list RS, št. 62/03, 5/07, 30/09, 83/12 – ZFfS-1 in 43/14) in
-       
Odredba o obveznem sodelovanju imetnikov pri zatiranju škodljivih
organizmov na železniških objektih (Uradni list RS, št. 42/95 in 83/12 –
ZFfS-1).
14. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o pravilni uporabi fitofarmacevtskih sredstev (Uradni list RS, št. 28/18) vsebuje naslednji končni določbi:
»KONČNI DOLOČBI
2. člen
(1) Ta pravilnik se začne uporabljati 1.
oktobra 2019.
(2) Ne glede na prejšnji odstavek se za
ceste in železnice ta pravilnik začne uporabljati 1. aprila 2021.
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvi
Pravilnika o pravilni uporabi fitofarmacevtskih sredstev (Uradni list RS, št. 56/22) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.