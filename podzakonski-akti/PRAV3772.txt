1. člen
(1) Ta pravilnik določa način zootehniškega pregleda in
nadzora plemenskih živali, njihovega semena, jajčnih celic in zarodkov (v
nadaljnjem besedilu: plemenski material), navedenih v II. poglavju Priloge A
Direktive Sveta 90/425/EGS (v nadaljnjem besedilu: direktiva), ki so v prometu
na območju držav članic Evropske unije (v nadaljnjem besedilu: območje EU), kot
je določeno v direktivi z vsemi spremembami.
(2) Glede izvajanja zootehniških pregledov iz prejšnjega odstavka
se uporabljata direktiva in ta pravilnik.
2. člen
Izrazi, uporabljeni v tem pravilniku, imajo naslednji pomen:
1.     
zootehniški pregled je vsak pregled oziroma administrativna formalnost,
ki velja za živali, zajete v II. poglavju Priloge A direktive, in ki je
namenjena za neposredno ali posredno izboljšanje pasem;
2.     
pristojni organ je Ministrstvo za kmetijstvo, gozdarstvo in prehrano (v
nadaljnjem besedilu: ministrstvo), kmetijska inšpekcija ali priznane rejske
organizacije;
3.     
promet pomeni promet na območju EU v smislu 3. točke 2. člena direktive;
4.     
gospodarstvo je kmetijsko gospodarstvo ali objekti trgovca z živalmi
(npr. hlev, zbirni center, sejem, ipd.), kjer se živali, razen kopitarjev,
redijo ali so v varstvu. Pri kopitarjih se za gospodarstvo štejejo objekti v
skladu s točko (a) 2. člena Direktive Sveta 90/426/EGS;
5.     
pregled na izvoru pomeni pregled zootehniške dokumentacije na mestu od
koder gre plemenski material v promet na območje EU;
6.     
namembno mesto pomeni kraj, kamor je žival v prometu namenjena.
3. člen
Zootehniške preglede in nadzor plemenskega materiala na
območju Republike Slovenije, ki je namenjen za promet na območje EU, izvajajo:
ministrstvo, kmetijska inšpekcija in priznane rejske organizacije, vsak v
okviru svojih pristojnosti.
4. člen
Promet s plemenskim materialom je dovoljen:
-       
če plemenski material izpolnjuje pogoje, določene s predpisi v poglavju
II priloge A direktive;
-       
če je označen v skladu s pravili, ki so predpisana v zakonodaji Evropske
unije (v nadaljnjem besedilu: EU), in registriran na način, ki zagotavlja
sledljivost izvornega in tranzitnega gospodarstva;
-       
plemenski material mora pri prevozu spremljati predpisan dokument iz
ustreznega predpisa iz poglavja II Priloge A direktive;
-       
kjer prevoz vključuje več namembnih mest, mora biti plemenski material
zbran v toliko pošiljk, kot je navedenih namembnih mest;
-       
spričevala, potrdila ali drugo zootehniško dokumentacijo, ki jo določajo
predpisi EU s področja zootehnike, morajo spremljati plemenski material od
mesta izvora na njegovo namembno mesto.
5. člen
(1) Priznane rejske organizacije redno izvajajo zootehniške preglede
plemenskih živali in drugega plemenskega materiala, preden so te vpisane v
njihove rodovniške knjige. Prav tako so dolžne izvajati zootehniške preglede
plemenskih živali, ki se uvažajo na območje EU iz tretjih držav v skladu s
predpisom, ki ureja uvoz plemenskega materiala iz tretjih držav.
(2) V primeru ugotovljenih nepravilnosti ali utemeljenega suma,
da se na določenem področju zootehniška zakonodaja EU ne izvaja ali se ne
izvaja v celoti, je organizacija iz prejšnjega odstavka dolžna o tem obvestiti
kmetijsko inšpekcijo in ministrstvo.
6. člen
Ta pravilnik začne veljati 1. maja 2004.
Št. 321-06-42/2004
Ljubljana, dne 11. marca 2004.
EVA 2001-2311-0091
mag. Franc But l. r.
Minister
za kmetijstvo, gozdarstvo in prehrano
___________________
* Ta pravilnik vsebinsko povzema Direktivo Sveta 90/425/EGS,
UL L 224
 