I. SPLOŠNE DOLOČBE
1. člen
(vsebina pravilnika)
Ta pravilnik določa vrste žit, kategorije, v katerih se
uradno potrdi in trži seme posamezne vrste žit, zahteve glede sortne ali vrstne
pristnosti in čistosti, zdravstvenega stanja in drugih meril kakovosti semena
žit, ki jih mora za uradno potrditev izpolnjevati posamezna kategorija, zahteve
glede pakiranja, zapiranja in označevanja in druge pogoje za trženje semena
žit, posebne zahteve za trženje nedokončno potrjenega semena žit in semena žit
v mešanicah ter majhnih pakiranjih, podrobnejši postopek uradne potrditve
semena žit, postopek uradnega nadzora nad preglednikom in vzorčevalcem pod
uradnim nadzorom, postopek izvedbe naknadne kontrole semena žit in podrobnejši
način obveščanja ter izmenjave podatkov v skladu z:
-       
Direktivo Sveta z dne 14. junija 1966 o trženju semena žit (66/402/EGS)
(UL L št. 125 z dne 11. 7. 1966, str. 2309), zadnjič spremenjeno z Izvedbeno
direktivo Komisije (EU) 2021/2171 z dne 7. decembra 2021 o spremembi Direktive
Sveta 66/402/EGS glede partije semena in mase vzorca Avena nuda (UL L
št. 438 z dne 8. 12. 2021, str. 84), (v nadaljnjem besedilu: Direktiva
66/402/EGS) in
-       
Direktivo Komisije 2006/47/ES z dne 23. maja 2006 o posebnih pogojih
glede prisotnosti Avena fatua v semenu žit (kodificirana različica) (UL
L št. 136 z dne 24. 5. 2006, str. 18).
2. člen
(vrste žit)
Žita so rastline naslednjih vrst, ki so namenjene za
poljedelsko in vrtnarsko pridelavo, razen za okrasne namene:
1.     
Avena nuda L. – goli oves;
2.     
Avena sativa L. (vključno z A. byzantina K. Koch) – navadni oves
in bizantinski oves;
3.     
Avena strigosa Schreb. – peščeni oves;
4.     
Fagopyrum esculentum Moench – navadna ajda;
5.     
Hordeum vulgare L. – navadni ječmen;
6.     
Oryza sativa L. – riž;
7.     
Panicum miliaceum L. – navadno proso;
8.     
Phalaris canariensis L. – kanarska čužka (svetlo seme);
9.     
Secale cereale L. – rž;
10.  
Sorghum bicolor (L.) Moench subsp. bicolor – navadni
sirek;
11.  
Sorghum bicolor (L.) Moench subsp. drummondii (Steud.) de
Wet ex Davidse – sudanski sirek;
12.  
Sorghum bicolor (L.) Moench subsp. bicolor x Sorghum
bicolor (L.) Moench subsp. drummondii (Steud.) de Wet ex Davidse –
hibridi iz križanja Sorghum bicolor (L.) Moench subsp. bicolor in
Sorghum bicolor (L.) Moench subsp. drummondii (Steud.) de Wet ex
Davidse;
13.  
xTriticosecale Wittm. ex A. Camus – tritikala (hibridi iz križanj
vrst iz rodu Triticum z vrstami iz rodu Secale);
14.  
Triticum aestivum L. subsp. aestivum – navadna pšenica;
15.  
Triticum turgidum L. subsp. durum (Desf.) van Slageren –
trda pšenica;
16.  
Triticum aestivum L. subsp. spelta (L.) Thell. – pira
(sevka);
17.  
Zea mays L. (partim) – koruza (razen pokovke in sladke koruze).
3. člen
(pomen izrazov)
Izrazi, uporabljeni v tem pravilniku, pomenijo:
1.     
žlahtniteljevo seme je seme, ki ga pridela žlahtnitelj oziroma
vzdrževalec sorte in je namenjeno pridelavi semena generacije pred osnovnim
semenom (v nadaljnjem besedilu: predosnovno seme) ali semena kategorije osnovno
seme;
2.     
sorte, hibridi in samooplodne linije koruze in sirka (Sorghum
spp.) so:
a)   
tujeprašna sorta – sorta, ki je dovolj izenačena in nespremenljiva,
b)   
samooplodna linija – linija, ki je dovolj izenačena in nespremenljiva
ter je pridobljena z umetno samooplodnjo, združeno z odbiro v več zaporednih
množitvah, ali z enakovredno metodo,
c)   
dvolinijski hibrid – neposredno potomstvo križanja dveh samooplodnih
linij, kakor ga je določil žlahtnitelj,
č)   štirilinijski hibrid – neposredno potomstvo
križanja dveh dvolinijskih hibridov, kakor ga je določil žlahtnitelj,
d)   
trilinijski hibrid – neposredno potomstvo križanja med somooplodno
linijo in dvolinijskim hibridom, kakor ga je določil žlahtnitelj,
e)   
top cross hibrid – neposredno potomstvo križanja med samooplodno linijo
ali dvolinijskim hibridom in med tujeprašno sorto, kakor ga je določil
žlahtnitelj,
f)    
znotrajsortni hibrid – neposredno potomstvo križanja med rastlinami,
pridelanimi iz osnovnega semena dveh tujeprašnih sort.
II. ZAHTEVE ZA TRŽENJE SEMENA ŽIT
4. člen
(splošne zahteve za trženje semena žit)
(1) Seme žit se lahko da na trg, če:
1.     
pripada sorti, ki je vpisana v sortno listo v skladu z zakonom, ki ureja
semenski material kmetijskih rastlin (v nadaljnjem besedilu: sortna lista), ali
vključena v skupni katalog sort v skladu z Direktivo Sveta 2002/53/ES z dne 13.
junija 2002 o skupnem katalogu sort poljščin (UL L št. 193 z dne 20. 7. 2002,
str. 1), zadnjič spremenjeno z Odločbo Komisije z dne 18. decembra 2006 o
dovoljenju Romuniji, da odloži uporabo nekaterih določb Direktive Sveta
2002/53/ES glede trženja semena nekaterih sort poljščin (UL L št. 32 z dne 6.
2. 2007, str. 167);
2.     
ga je organ, ki je pristojen za uradno potrditev semena žit (v
nadaljnjem besedilu: pristojni uradni organ) v državi članici Evropske unije (v
nadaljnjem besedilu: EU) uradno potrdil v eni od kategorij iz 6. člena tega
pravilnika;
3.     
izpolnjuje zahteve glede pakiranja, zapiranja in označevanja iz 7. in 8.
člena tega pravilnika.
(2) Poleg zahtev iz prejšnjega odstavka mora seme žit
izpolnjevati tudi naslednje zahteve:
1.     
če se trži seme gensko spremenjene sorte, mora biti na etiketah ali
dokumentih, ki so pritrjeni na pakiranja semena ali ki spremljajo partijo tega
semena, navedeno, da je sorta gensko spremenjena;
2.     
če je seme tretirano ali obdelano s kakršnim koli kemičnim sredstvom,
mora biti to sredstvo navedeno na uradnih etiketah ali na etiketah dobavitelja,
ki so na pakiranjih semena ali v njih;
3.     
če je seme tretirano ali obdelano s fitofarmacevtskim sredstvom (v
nadaljnjem besedilu: FFS), mora poleg zahteve iz prejšnje točke izpolnjevati
tudi zahteve, določene s predpisi, ki urejajo dajanje FFS v promet.
5. člen
(izjeme)
(1) Ne glede na določbe prejšnjega člena se lahko uradno
potrdi in trži seme žit:
1.     
ki ne izpolnjuje zahtev glede sorte iz 1. točke prvega odstavka
prejšnjega člena, na podlagi dovoljenja, izdanega v skladu z Odločbo Komisije z
dne 1. decembra 2004 o pravilih za izvajanje, po katerih lahko države članice
dovolijo dajanje v promet semen tistih sort, za katere je bila vložena prošnja
za vpis v nacionalni katalog sort poljščin ali zelenjadnic (2004/842/ES) (UL L
št. 362 z dne 9. 12. 2004, str. 21), zadnjič spremenjeno z Izvedbenim sklepom
Komisije (EU) 2016/320 z dne 3. marca 2016 o spremembi Odločbe 2004/842/ES o
pravilih za izvajanje, po katerih lahko države članice dovolijo dajanje v
promet semen tistih sort, za katere je bila vložena prošnja za vpis v
nacionalni katalog sort poljščin ali zelenjadnic (UL L št. 60 z dne 5. 3. 2016,
str. 88); seme mora biti označeno, kot je določeno v 5. členu navedene odločbe;
2.     
ki glede kalivosti ne izpolnjuje zahtev iz dela B Priloge 2 tega
pravilnika, na podlagi dovoljenja, ki se izda v skladu z Uredbo Komisije (ES)
št. 217/2006 z dne 8. februarja 2006 o pravilih za uporabo direktiv Sveta
66/401/EGS, 66/402/EGS, 2002/54/ES, 2002/55/ES in 2002/57/ES glede dovoljenja
držav članic za začasno trženje semena, ki ne izpolnjuje zahtev o najmanjši
kaljivosti (UL L št. 38 z dne 9. 2. 2006, str. 17); seme mora biti označeno,
kot je določeno v 4. členu navedene uredbe;
3.     
kategorije predosnovno in osnovno seme, ki glede kalivosti ne izpolnjuje
zahtev iz Priloge 2 tega pravilnika in je namenjeno nadaljnjemu razmnoževanju,
če so pakiranja takega semena dodatno označena z etiketo, na kateri so navedeni
najmanj naslednji podatki:
- 
osebno ime in naslov ali firma in sedež dobavitelja,
- 
številka partije semena,
- 
dejanska kalivost semena.
(2) Ne glede na določbe prejšnjega člena se lahko seme žit
uradno potrdi in trži tudi kot mešanica semena žit, če so izpolnjene posebne
zahteve za mešanico semena žit iz 10. člena tega pravilnika.
(3) Ne glede na določbe prejšnjega člena se lahko seme žit in
mešanica semena žit tržita v majhnih pakiranjih, ki izpolnjujejo posebne
zahteve za majhna pakiranja iz 11. člena tega pravilnika.
(4) Ne glede na določbe prejšnjega člena se lahko seme žit,
ki ne izpolnjuje vseh zahtev glede pakiranja in zapiranja iz 7. člena tega
pravilnika ter zahtev glede kakovosti iz dela B Priloge 2 tega pravilnika,
uvozi oziroma dobavi drugemu dobavitelju z namenom priprave za trg in dokončne
uradne potrditve semena, če izpolnjuje posebne zahteve za nedokončno potrjeno
seme iz 12. člena tega pravilnika.
6. člen
(kategorije semena žit)
(1) Seme žit, ki se uradno potrdi v kategoriji osnovno seme,
je seme:
1.     
golega, navadnega in peščenega ovsa, navadne ajde, navadnega ječmena,
riža, navadnega prosa, kanarske čužke, rži, tritikale, navadne pšenice in trde
pšenice ali pire, razen hibridnih sort navedenih vrst:
a)   
ki je pridelano neposredno iz žlahtniteljevega semena ali iz
predosnovnega semena v skladu s priznanimi postopki vzdrževanja sorte,
b)   
ki je namenjeno pridelavi certificiranega semena, certificiranega semena
prve množitve ali certificiranega semena druge množitve,
c)   
ki izpolnjuje zahteve za osnovno seme iz Priloge 1 in Priloge 2, ki sta
sestavni del tega pravilnika, in
č)   za katero je bilo izpolnjevanje zahtev iz
te točke ugotovljeno z uradnimi pregledi, vzorčenji in testiranji, razen zahtev
iz Priloge 2 tega pravilnika, katerih izpolnjevanje se ugotovi z uradnimi
pregledi, vzorčenji in testiranji ali s pregledi, vzorčenji in testiranji pod
uradnim nadzorom;
2.     
hibridnih sort golega, navadnega in peščenega ovsa, navadnega ječmena,
riža, rži, navadne pšenice, trde pšenice, pire ali samoprašnih sort tritikale:
a)   
ki je namenjeno pridelavi hibridnih sort,
b)   
ki izpolnjuje zahteve za osnovno seme iz Prilog 1 in 2 tega pravilnika
in
c)   
za katero je bilo izpolnjevanje zahtev iz te točke ugotovljeno z
uradnimi pregledi, vzorčenji in testiranji, razen zahtev iz Priloge 2 tega
pravilnika, katerih izpolnjevanje se ugotovi z uradnimi pregledi, vzorčenji in
testiranji ali s pregledi, vzorčenji in testiranji pod uradnim nadzorom;
3.     
tujeprašnih sort koruze in sirka (Sorghum spp.):
a)   
ki je pridelano v skladu s priznanimi postopki vzdrževanja sorte,
b)   
ki je namenjeno pridelavi certificiranega semena tujeprašnih sort, top
cross hibridov ali znotrajsortnih hibridov,
c)   
ki izpolnjuje zahteve za osnovno seme iz Prilog 1 in 2 tega pravilnika
in
č)   za katero je bilo izpolnjevanje zahtev iz
te točke ugotovljeno z uradnimi pregledi, vzorčenji in testiranji, razen zahtev
iz Priloge 2 tega pravilnika, katerih izpolnjevanje se ugotovi z uradnimi
pregledi, vzorčenji in testiranji ali s pregledi, vzorčenji in testiranji pod
uradnim nadzorom;
4.     
samooplodnih linij koruze ali sirka (Sorghum spp.):
a)   
ki izpolnjuje zahteve za osnovno seme iz Prilog 1 in 2 tega pravilnika
in
b)   
za katero je bilo izpolnjevanje zahtev iz te točke ugotovljeno z
uradnimi pregledi, vzorčenji in testiranji, razen zahtev iz Priloge 2 tega
pravilnika, katerih izpolnjevanje se ugotovi z uradnimi pregledi, vzorčenji in
testiranji ali s pregledi, vzorčenji in testiranji pod uradnim nadzorom;
5.     
dvolinijskih hibridov koruze ali sirka (Sorghum spp.):
a)   
ki je namenjeno pridelavi štirilinijskih hibridov, trilinijskih hibridov
ali top cros« hibridov,
b)   
ki izpolnjuje zahteve za osnovno seme iz Prilog 1 in 2 tega pravilnika
in
c)   
za katero je bilo izpolnjevanje zahtev iz te točke ugotovljeno z
uradnimi pregledi, vzorčenji in testiranji, razen zahtev iz Priloge 2 tega
pravilnika, katerih izpolnjevanje se ugotovi z uradnimi pregledi, vzorčenji in
testiranji ali s pregledi, vzorčenji in testiranji pod uradnim nadzorom.
(2) Seme žit, ki se uradno potrdi v kategoriji certificirano
seme, je seme kanarske čužke, rži, sirka (Sorghum spp.) in koruze ter
hibridnih sort golega, navadnega in peščenega ovsa, navadnega ječmena, riža,
navadne pšenice, trde pšenice, pire ali samoprašnih sort tritikale:
a)    
ki je pridelano neposredno iz osnovnega semena ali, če vzdrževalec
oziroma žlahtnitelj to zahteva, iz predosnovnega semena, za katero je bilo z
uradnimi pregledi ugotovljeno, da izpolnjuje zahteve za osnovno seme iz Prilog
1 in 2 tega pravilnika,
b)    
ki je namenjeno za setev za pridelavo kmetijskih rastlin,
c)    
ki izpolnjuje zahteve za certificirano seme iz Prilog 1 in 2 tega
pravilnika in
č)    za katerega je bilo izpolnjevanje zahtev iz te točke ugotovljeno
z uradnimi pregledi, vzorčenji in testiranji ali s pregledi, vzorčenji in
testiranji pod uradnim nadzorom.
(3) Seme žit, ki se uradno potrdi v kategoriji certificirano
seme prve množitve, je seme golega, navadnega in peščenega ovsa, navadne ajde,
navadnega ječmena, navadnega prosa, riža, tritikale, navadne pšenice, trde
pšenice in pire, razen hibridnih sort navedenih vrst:
a)    
ki je pridelano neposredno iz osnovnega semena ali, če vzdrževalec oziroma
žlahtnitelj to zahteva, iz predosnovnega semena, za katero je bilo z uradnimi
pregledi ugotovljeno, da izpolnjuje zahteve za osnovno seme iz Prilog 1 in 2
tega pravilnika,
b)    
ki je namenjeno pridelavi semena kategorije certificirano seme druge
množitve ali za setev za pridelavo kmetijskih rastlin,
c)    
ki izpolnjuje zahteve za certificirano seme prve množitve iz Prilog 1 in
2 tega pravilnika in
č)    za katero je bilo izpolnjevanje
zahtev iz te točke ugotovljeno z uradnimi pregledi, vzorčenji in testiranji ali
s pregledi, vzorčenji in testiranji pod uradnim nadzorom.
(4) Seme žit, ki se uradno potrdi v kategoriji certificirano
seme druge množitve, je seme golega, navadnega in peščenega ovsa, navadne ajde,
navadnega ječmena, navadnega prosa, riža, tritikale, navadne pšenice, trde
pšenice ali pire, razen hibridnih sort navedenih vrst:
a)    
ki je pridelano neposredno iz osnovnega semena ali certificiranega
semena prve množitve ali, če vzdrževalec oziroma žlahtnitelj to zahteva, iz
predosnovnega semena, za katerega je bilo z uradnimi pregledi ugotovljeno, da
izpolnjuje zahteve za osnovno seme iz Prilog 1 in 2 tega pravilnika,
b)    
ki je namenjeno za setev za pridelavo kmetijskih rastlin,
c)    
ki izpolnjuje zahteve za certificirano seme druge množitve iz Prilog 1
in 2 tega pravilnika in
č)    za katero je bilo izpolnjevanje
zahtev iz te točke ugotovljeno z uradnimi pregledi, vzorčenji in testiranji ali
s pregledi, vzorčenji in testiranji pod uradnim nadzorom.
(5) Seme žit, ki se uradno potrdi v kategoriji trgovsko seme,
je seme navadne ajde in navadnega prosa:
a)    
ki je vrstno pristno,
b)    
ki je namenjeno za setev za pridelavo kmetijskih rastlin,
c)    
ki izpolnjuje zahteve za trgovsko seme iz Priloge 2 tega pravilnika in
č)    za katero je bilo izpolnjevanje
zahtev iz te točke ugotovljeno z uradnimi pregledi, vzorčenji in testiranji ali
s pregledi, vzorčenji in testiranji pod uradnim nadzorom.
(6) Seme žit, ki se uradno potrdi v kategoriji predosnovno
seme, je seme:
a)    
ki je pridelano neposredno iz žlahtniteljevega semena v skladu s
priznanimi postopki vzdrževanja sorte,
b)    
ki izpolnjuje najmanj zahteve, ki so v Prilogah 1 in 2 tega pravilnika
predpisane za kategorijo osnovno seme, in
c)    
za katero je bilo izpolnjevanje zahtev iz te točke ugotovljeno z
uradnimi pregledi, vzorčenji in testiranji.
7. člen
(zahteve glede pakiranja in zapiranja)
(1) Uradno potrjeno seme žit vseh kategorij se lahko da na
trg le v homogenih partijah in izvirno zaprtih pakiranjih. Masa posamezne
partije semena ne sme presegati največje mase, ki je za posamezno vrsto žit
navedena v 2. stolpcu Preglednice 1 Priloge 3, ki je sestavni del tega
pravilnika.
(2) Pakiranja uradno potrjenega semena so izvirno zaprta, če:
1.     
so zaprta uradno ali pod uradnim nadzorom;
- 
pakiranja so uradno zaprta, če jih pristojni uradni organ uradno zapre
in označi z uradnimi etiketami,
- 
pakiranja so zaprta pod uradnim nadzorom, če jih zapre in z uradnimi
etiketami označi dobavitelj pod uradnim nadzorom pristojnega uradnega organa;
2.     
jih ni mogoče odpreti brez poškodbe sistema zapiranja ali brez vidnih
poškodb uradne etikete ali embalaže, v katero je seme zapakirano. Sistem
zapiranja vključuje pritrditev etikete z uradno plombo ali na drug način, ki
zagotavlja, da etikete ni mogoče odstraniti in jo ponovno namestiti na
pakiranje ali je drugače uporabiti, ne da bi bilo to opazno.
(3) Ne glede na določbo 2. točke prejšnjega odstavka so
pakiranja izvirno zaprta tudi, če se uporabi kateri od sistemov zapiranja za
enkratno uporabo iz Odločbe Komisije z dne 28. julija 1981 o določitvi, da so
določeni sistemi zapiranja »sistemi za enkratno uporabo« v smislu direktiv
Sveta 66/400/EGS, 66/401/EGS, 66/402/EGS, 69/208/EGS in 70/458/EGS (81/675/EGS)
(UL L št. 246 z dne 29. 8. 1981, str. 26), zadnjič spremenjene z Odločbo
Komisije z dne 12. novembra 1986 o spremembi Odločbe 81/675/EGS o določitvi, da
so določeni sistemi zapiranja »sistemi za enkratno uporabo« med drugim v smislu
direktiv Sveta 66/401/EGS in 69/208/EGS (86/563/EGS) (UL L št. 327 z dne 22.
11. 1986, str. 50).
(4) Izvirno zaprtih pakiranj se ne sme ponovno zapreti, razen
uradno ali pod uradnim nadzorom. Če so pakiranja ponovno izvirno zaprta, morata
biti datum ponovnega zapiranja in pristojni uradni organ navedena na uradni
etiketi.
8. člen
(zahteve glede označevanja)
(1) Vsako pakiranje uradno potrjenega semena mora biti
označeno tako, da ima na zunanji strani pritrjeno uradno etiketo, ki še ni bila
uporabljena. Če se uporabi uradna etiketa z luknjo za vrvico, je treba njeno
pritrditev zavarovati z uradno plombo.
(2) Dovoljena je uporaba samolepilnih uradnih etiket, ki
morajo biti pritrjene tako, da njihova odstranitev ali zamenjava ni možna brez
vidne poškodbe etikete ali pakiranja.
(3) Vsako pakiranje mora vsebovati kartonček enake barve, kot
je uradna etiketa, na njem pa morajo biti navedeni najmanj podatki iz 2. točke
pod č), e) in f) Priloge 4, ki je sestavni del tega pravilnika, v primeru
trgovskega semena pa podatki iz 3. točke pod c) in d) Priloge 4 tega
pravilnika. Kartonček je izdelan tako, da ga ni mogoče zamenjati z uradno
etiketo. Kartonček ni potreben, če so podatki neizbrisno natisnjeni na
pakiranju ali če je uporabljena samolepilna etiketa ali etiketa iz materiala,
ki se ne trga.
9. člen
(uradne etikete za uradno potrjeno seme žit)
(1) Uradne etikete za uradno potrjeno seme žit so:
-       
bele barve z vijoličasto diagonalno črto za predosnovno seme,
-       
bele barve za osnovno seme,
-       
modre barve za certificirano seme in certificirano seme prve množitve,
-       
rdeče barve za certificirano seme druge množitve,
-       
rjave barve za trgovsko seme.
(2) Podatki, ki morajo biti natisnjeni na uradnih etiketah,
so za posamezno kategorijo semena navedeni v 1., 2. in 3. točki Priloge 4 tega
pravilnika.
(3) Najmanjša velikost uradne etikete je 110 mm x 67 mm.
10. člen
(posebne zahteve za mešanico semena žit)
(1) Mešanica semena žit je mešanica semena različnih sort
iste vrste žita ali mešanica semena različnih vrst in sort žit.
(2) Mešanica semena žit se lahko trži le, če je bila na
podlagi uradnih pregledov ali pregledov pod uradnim nadzorom uradno potrjena in
če so pakiranja označena z uradnimi etiketami iz četrtega odstavka tega člena
ter izpolnjujejo ostale zahteve glede pakiranja, zapiranja in označevanja iz 7.
in 8. člena tega pravilnika.
(3) Mešanica semena žit se uradno potrdi, če se z uradnimi
pregledi ugotovi, da:
1.     
je vsaka sestavina mešanice semena žit pred mešanjem izpolnjevala
zahteve za trženje, določene s tem pravilnikom;
2.     
oprema za mešanje zagotavlja, da je celotna količina semena po mešanju
izenačena po sestavi, kot jo je določil dobavitelj.
(4) Pakiranja uradno potrjene mešanice semena žit se označijo
z uradnimi etiketami za mešanico semena žit, ki so zelene barve, na njih pa se
navedejo podatki iz 4. točke Priloge 4 tega pravilnika. Najmanjša velikost
uradnih etiket za mešanico semena žit je 110 mm x 67 mm.
11. člen
(posebne zahteve za majhna pakiranja)
(1) Majhna pakiranja semena žit in mešanice semena žit (v
nadaljnjem besedilu: majhna pakiranja) so pakiranja, ki se tržijo izključno
končnemu potrošniku.
(2) Seme žit in mešanica semena žit se lahko v majhnih
pakiranjih tržita le, če je bila partija semena ali mešanice semena pred
pakiranjem v majhna pakiranja na podlagi uradnih pregledov ali pregledov pod
uradnim nadzorom uradno potrjena.
(3) Majhna pakiranja se zapirajo tako, da jih ni mogoče
odpreti, ne da bi bilo to opazno.
(4) Majhna pakiranja se označijo z etiketami dobavitelja, ki
se pritrdijo na zunanji strani vsakega majhnega pakiranja, ali pa se podatki,
predpisani za etiketo dobavitelja, natisnejo neposredno na embalažo. Na etiketi
dobavitelja ali na embalaži mora biti označeno, da gre za majhna pakiranja.
(5) Ne glede na določbe prejšnjega odstavka se lahko majhna
pakiranja na zahtevo dobavitelja označijo z uradnimi etiketami, na katerih mora
biti označeno, da gre za majhna pakiranja.
12. člen
(posebne zahteve za nedokončno potrjeno seme)
(1) Nedokončno potrjeno seme žit iz četrtega odstavka 5.
člena tega pravilnika se lahko drugemu dobavitelju dobavi le, če:
1.     
je bilo seme pridelano:
a)   
neposredno iz predosnovnega semena, osnovnega semena ali certificiranega
semena prve množitve, ki je bilo uradno potrjeno v eni od držav članic EU ali v
tretji državi, ki ji je bila priznana enakovrednost (v nadaljnjem besedilu:
tretja država) z Odločbo Sveta z dne 16. decembra 2002 o enakovrednosti
poljskih pregledov semenskih posevkov v tretjih državah in o enakovrednosti
semena, pridelanega v tretjih državah (2003/17/ES) (UL L št. 8 z dne 14. 1.
2003, str. 10), zadnjič spremenjeno s Sklepom (EU) 2021/537 Evropskega
parlamenta in Sveta z dne 24. marca 2021 o spremembi odločb Sveta 2003/17/ES in
2005/834/ES glede enakovrednosti poljskih pregledov in enakovrednosti nadzora
nad postopki vzdrževanja sort poljščin, ki se izvajajo v Združenem kraljestvu
(UL L št. 108 z dne 29. 3. 2021, str. 4), (v nadaljnjem besedilu: Odločba
2003/17/ES) ali
b)   
z neposrednim križanjem osnovnega semena, ki je bilo uradno potrjeno v
eni od držav članic EU, z osnovnim semenom, ki je bilo uradno potrjeno v tretji
državi;
2.     
je bilo z uradnimi pregledi ugotovljeno, da je semenski posevek, v
katerem je bilo seme pridelano, izpolnjeval zahteve za semenske posevke iz
Priloge 1 tega pravilnika in zahteve glede sortne pristnosti in čistosti iz
Priloge 2 tega pravilnika;
3.     
so pakiranja semena izvirno zaprta in označena z uradnimi etiketami za
nedokončno potrjeno seme, ki so sive barve, na njih pa so navedeni podatki iz
prvega odstavka 5. točke Priloge 4 tega pravilnika;
4.     
seme do drugega dobavitelja spremlja potrdilo o izpolnjevanju zahtev za
nedokončno potrjen semenski material iz drugega odstavka 5. točke Priloge 4
tega pravilnika.
(2) Ne glede na določbe prejšnjega odstavka se lahko
nedokončno potrjeno seme žit uvozi in dobavi dobavitelju, ki bo seme pripravil
za trg in zagotovil njegovo dokončno uradno potrditev, če je:
1.     
bilo to seme pridelano v tretji državi:
a)   
neposredno iz predosnovnega semena, osnovnega semena ali certificiranega
semena prve množitve, ki je bilo uradno potrjeno v eni od držav članic EU ali v
tretji državi, ali
b)   
z neposrednim križanjem osnovnega semena, ki je bilo uradno potrjeno v
eni od držav članic EU, z osnovnim semenom, ki je bilo uradno potrjeno v tretji
državi;
2.     
pristojni uradni organ tretje države na podlagi uradnih pregledov:
a)   
ugotovil, da je semenski posevek, v katerem je bilo seme pridelano,
izpolnjeval zahteve za semenske posevke, določene v Odločbi 2003/17/ES, in
b)   
seme zaprl in označil kot nedokončno potrjeno seme ter zanj izdal
certifikat v skladu z določbami odločbe iz te točke pod a).
III. POSTOPEK URADNE POTRDITVE
13. člen
(prijava semenskega posevka)
(1) Dobavitelj prijavi semenski posevek organu za
potrjevanje, ki je pristojni uradni organ in ima v skladu z zakonom, ki ureja
semenski material kmetijskih rastlin, javno pooblastilo za vodenje postopka
uradne potrditve semena žit.
(2) Prijava semenskega posevka, ki jo dobavitelj pridobi pri
organu za potrjevanje, vsebuje najmanj naslednje podatke o:
1.     
dobavitelju: osebno ime in naslov ali firmo in sedež ter neponovljivo
registrsko številko, s katero je vpisan v register dobaviteljev semenskega
materiala kmetijskih rastlin v skladu z zakonom, ki ureja semenski material
kmetijskih rastlin (v nadaljnjem besedilu: SEME-register);
2.     
pridelovalcu, če dobavitelj organizira pridelavo semena žit v dogovoru s
pridelovalcem: osebno ime in naslov ali firmo in sedež pridelovalca;
3.     
mestu pridelave: naziv in naslov ter neponovljivo identifikacijsko številko
kmetijskega gospodarstva, ki mu pripadajo površine, na katerih bo semenski
posevek;
4.     
zemljišču, na katerem je semenski posevek:
a)   
identifikacijska oznaka in domače ime grafične enote rabe kmetijskega
zemljišča (v nadaljnjem besedilu: GERK), s katerima je GERK vpisan v register
kmetijskih gospodarstev v skladu z zakonom, ki ureja kmetijstvo,
b)   
površina GERK-a oziroma njegovega dela, če je semenski posevek le na
delu GERK-a,
c)   
o predhodnih posevkih na tem GERK-u;
5.     
semenu, uporabljenem za setev semenskega posevka:
a)   
o sorti, kategoriji in poreklu; če je semenski posevek namenjen
pridelavi semena hibridne sorte, se podatki navedejo za vsako starševsko
komponento,
b)   
količini,
c)   
datumu setve.
(3) Dobavitelj mora prijavi semenskega posevka priložiti
kopije dokazil o semenu, uporabljenem za setev semenskega posevka. Če
dobavitelj uporabi seme, ki ga je pridelal sam, zadostuje navedba številke in
datuma zapisnika o opravljenih poljskih pregledih ali potrdila o izpolnjevanju
zahtev za nedokončno potrjeno seme iz tretjega odstavka 20. člena tega
pravilnika.
(4) Če dobavitelj za setev semenskega posevka uporabi
žlahtniteljevo seme, se v prijavi namesto kategorije in porekla semena navede
»žlahtniteljevo seme«.
(5) Dobavitelj lahko v prijavi semenskega posevka zahteva, da
se pri poljskih pregledih iz 19. člena tega pravilnika preveri tudi prisotnost
gluhega ovsa (Avena fatua) v semenskem posevku v skladu s 1. točko
Priloge 5, ki je sestavni del tega pravilnika.
(6) Rok za prijavo semenskega posevka je vsako leto:
-       
do 31. marca za ozimna žita;
-       
do 15. aprila za jara žita;
-       
do 15. maja za koruzo in sirek ter
-       
do 15. julija za navadno ajdo in navadno proso.
14. člen
(uradni pregledi semenskega posevka)
(1) Po prejemu prijave semenskega posevka iz prejšnjega člena
opravi organ za potrjevanje uradne preglede semenskega posevka, ki vključujejo
pregled evidenc in dokazil, ki jih o semenskem posevku vodi in hrani dobavitelj
v skladu z zakonom, ki ureja semenski material kmetijskih rastlin, ter poljske
preglede. Z uradnimi pregledi semenskega posevka organ za potrjevanje preveri,
ali:
1.     
je bilo za setev semenskega posevka uporabljeno predosnovno seme,
osnovno seme ali certificirano seme prve množitve, ki je bilo uradno potrjeno v
eni od držav članic EU ali v tretji državi;
2.     
zemljišče, na katerem je semenski posevek, izpolnjuje zahteve glede
predhodnih posevkov iz 15. člena tega pravilnika;
3.     
semenski posevek izpolnjuje zahteve glede izolacije, zapleveljenosti,
sortne pristnosti in čistost ter zdravstvenega stanja iz 16., 17. in 18. člena
tega pravilnika.
(2) Ne glede na določbo 1. točke prejšnjega odstavka se za
setev semenskega posevka, v katerem bo pridelano seme kategorije predosnovno
seme, uporabi žlahtniteljevo seme.
(3) Izpolnjevanje zahtev iz 3. točke prvega odstavka tega
člena se preveri s poljskimi pregledi iz 19. člena tega pravilnika.
(4) Pri poljskih pregledih se preveri tudi prisotnost
škodljivih organizmov, navedenih v delu C Priloge 6, ki je sestavni del tega
pravilnika.
15. člen
(predhodni posevki)
(1) Zemljišče je primerno za pridelovanje semena posamezne
vrste oziroma sorte žit, če na njem najmanj dve predhodni rastni dobi ni bilo
posejano žito iste vrste.
(2) Ne glede na določbo prejšnjega odstavka se lahko za
pridelavo semena koruze in sirka ter za pridelavo semena sort drugih vrst žit,
ki niso hibridne sorte, na istem zemljišču zaporedoma prideluje seme iste sorte
in kategorije žita, če se zagotovi, da sortna pristnost ustreza zahtevam iz 18.
člena tega pravilnika.
16. člen
(izolacija)
(1) Semenski posevek tujeprašne vrste žit mora izpolnjevati
zahteve glede najmanjše oddaljenosti semenskega posevka (v nadaljnjem besedilu:
izolacijska razdalja) od vseh drugih posevkov in virov cvetnega prahu, ki bi
lahko povzročili neželeno tujo oprašitev. Najmanjše izolacijske razdalje so za
posamezno vrsto žit navedene v Prilogi 1 tega pravilnika.
(2) Semenski posevek samoprašne vrste žit mora biti od drugih
posevkov žit ločen z oviro ali pasom zemljišča, na katerem ne raste žito, da
med žetvijo ne pride do mešanja semena različnih vrst in sort žit.
17. člen
(zapleveljenost)
(1) Semenski posevek ne sme biti tako močno zapleveljen, da
organ za potrjevanje ne bi mogel preveriti sortne pristnosti in čistosti ter
zdravstvenega stanja semenskega posevka.
(2) Semenski posevek mora glede prisotnosti plevelov, katerih
seme je težko odstraniti iz partije semena žit, izpolnjevati zahteve, določene
v delu A Priloge 6 tega pravilnika.
18. člen
(sortna pristnost in čistost ter zdravstveno stanje)
(1) Semenski posevek mora glede sortne pristnosti in sortne
čistosti izpolnjevati zahteve iz Priloge 1 in dela A Priloge 2 tega pravilnika.
(2) Semenski posevek mora glede zdravstvenega stanja
izpolnjevati zahteve, ki so navedene v Prilogi 1 tega pravilnika.
19. člen
(poljski pregledi)
(1) Organ za potrjevanje opravi poljske preglede v skladu s
3. točko Priloge 1 tega pravilnika.
(2) Ne glede na določbe prejšnjega odstavka in prvega
odstavka 3.2 točke Priloge 1 tega pravilnika se:
1.     
pri koruzi in sirku opravijo najmanj:
a)   
trije poljski pregledi semenskega posevka, namenjenega pridelavi
osnovnega semena hibridov:
-   
prvi poljski pregled se opravi pred cvetenjem, ko se preverita izolacija
in zapleveljenost,
-   
drugi in tretji poljski pregled se opravita na začetku in na koncu
cvetenja, preverja se moška sterilnost in zapleveljenost;
b)   
trije poljski pregledi semenskega posevka, namenjenega pridelavi
certificiranega semena hibridnih sort; pregledi se opravijo v času, ko je svila
ženske starševske komponente sposobna oploditve;
c)   
dva poljska pregleda semenskega posevka, namenjenega pridelavi osnovnega
semena samooplodnih linij; prvi poljski pregled se opravi pred cvetenjem, drugi
pa med cvetenjem;
č)   en poljski pregled semenskega posevka,
namenjenega pridelavi certificiranega semena tujeprašne sorte;
2.     
pri ostalih vrstah žit opravita najmanj dva poljska pregleda semenskega
posevka, najmanj eden se opravi v času po klasenju rastlin.
(3) Ne glede na določbe prvega odstavka tega člena lahko
opravi poljske preglede semenskega posevka, namenjenega pridelavi
certificiranega semena, certificiranega semena prve množitve ali
certificiranega semena druge množitve, fizična oseba, ki je v skladu z zakonom,
ki ureja semenski material kmetijskih rastlin, imenovana za opravljanje
poljskih pregledov semenskih posevkov pod uradnim nadzorom organa za
potrjevanje (v nadaljnjem besedilu: preglednik pod uradnim nadzorom), če je
bilo za setev semenskega posevka uporabljeno seme, katerega vzorec je bil
vključen v naknadno kontrolo iz 32. člena tega pravilnika in je bilo pri tem
ugotovljeno, da je glede sortne pristnosti in čistosti ustrezal zahtevam tega
pravilnika. Preglednik pod uradnim nadzorom lahko opravi tudi poljske preglede
semenskega posevka, namenjenega pridelavi trgovskega semena.
(4) Organ za potrjevanje izvede uradni nadzor nad
preglednikom pod uradnim nadzorom tako, da:
1.     
opravi preglednik organa za potrjevanje (v nadaljnjem besedilu: uradni
preglednik) kontrolne poljske preglede semenskih posevkov, ki jih je pregledal
preglednik pod uradnim nadzorom;
2.     
odvzame vzorčevalec organa za potrjevanje (v nadaljnjem besedilu: uradni
vzorčevalec) vzorce semena žit, pridelanega v semenskih posevkih, ki jih je
pregledal preglednik pod uradnim nadzorom, in jih vključi v naknadno kontrolo
na poskusnem polju, ki se izvede v skladu z 32. členom tega pravilnika; za
odvzem vzorcev semena se uporablja metoda iz tretjega odstavka 23. člena tega
pravilnika.
(5) Prvo leto po imenovanju preglednika pod uradnim nadzorom
se kontrolni poljski pregledi iz 1. točke prejšnjega odstavka opravijo na 10 %
semenskih posevkov, ki jih pregleda preglednik pod uradnim nadzorom. Delež
semenskih posevkov, v katerih se v naslednjih letih po imenovanju preglednika
pod uradnim nadzorom opravi kontrolni pregled, se zmanjša na 5 % semenskih
posevkov pri tistih preglednikih, pri katerih se rezultati kontrolnih poljskih
pregledov ujemajo z rezultati poljskih pregledov, ki jih je opravil preglednik
pod uradnim nadzorom.
(6) Delež vzorcev semena, ki se odvzamejo za naknadno
kontrolo na poskusnem polju v skladu z 2. točko četrtega odstavka tega člena,
določi organ za potrjevanje na podlagi rezultatov opravljenega uradnega nadzora
nad preglednikom pod uradnim nadzorom v preteklem letu.
20. člen
(zapisnik o poljskih pregledih in potrdilo o izpolnjevanju
zahtev za nedokončno potrjeno seme)
(1) Uradni preglednik in preglednik pod uradnim nadzorom
vodita zapisnik o opravljenih poljskih pregledih in ga po končanem zadnjem
poljskem pregledu posredujeta organu za potrjevanje.
(2) Organ za potrjevanje na podlagi ugotovitev, navedenih v
zapisniku o poljskih pregledih, preveri, ali semenski posevek izpolnjuje
zahteve iz prvega in drugega odstavka 14. člena tega pravilnika.
(3) Seme žit, požeto v semenskem posevku, ki je izpolnjeval
zahteve iz prvega in drugega odstavka 14. člena tega pravilnika, organ za
potrjevanje na dobaviteljevo zahtevo izvirno zapre in označi z uradnimi
etiketami za nedokončno potrjeno seme iz 3. točke prvega odstavka 12. člena
tega pravilnika ter zanj izda potrdilo o izpolnjevanju zahtev za nedokončno
potrjeno seme iz drugega odstavka 5. točke Priloge 4 tega pravilnika.
(4) Če je bilo na zahtevo dobavitelja pri poljskih pregledih
semenskega posevka ugotovljeno, da izpolnjuje semenski posevek tudi zahteve
glede prisotnosti gluhega ovsa (Avena fatua) iz 1. točke Priloge 5 tega
pravilnika, se ta ugotovitev navede na zapisniku o poljskih pregledih
semenskega posevka in na potrdilu o izpolnjevanju zahtev za nedokončno potrjeno
seme.
21. člen
(prijava partije semena v dokončno uradno potrditev)
(1) Seme, ki je bilo požeto v semenskem posevku, ki je
izpolnjeval zahteve iz prvega in drugega odstavka 14. člena tega pravilnika, se
za dokončno uradno potrditev pripravi s postopki dodelave semena, kot so
sušenje, čiščenje, kalibriranje, tretiranje s FFS ali kemikalijami in
pakiranje. Dodelano seme se za dokončno uradno potrditev pripravi po partijah,
ki pri posamezni vrsti žit ne presegajo mase, določene v 2. stolpcu Preglednice
1 Priloge 3 tega pravilnika.
(2) Partijo semena iz prejšnjega odstavka prijavi dobavitelj
organu za potrjevanje v dokončno uradno potrditev. V prijavi partije semena, ki
jo pridobi pri organu za potrjevanje, navede najmanj podatke o:
1.     
dobavitelju: osebno ime in naslov ali firmo in sedež ter neponovljivo
registrsko številko, s katero je vpisan v SEME- register;
2.     
mestu vzorčenja semena;
3.     
vrsti, sorti in kategoriji semena;
4.     
oznaki partije semena;
5.     
številki in datumu zapisnika o opravljenih poljskih pregledih iz prvega
odstavka prejšnjega člena ali številki in datumu potrdila o izpolnjevanju
zahtev za nedokončno potrjeno seme iz tretjega odstavka prejšnjega člena;
6.     
skupni masi partije semena in načinu pakiranja.
(3) V prijavi partije semena lahko dobavitelj zahteva, da se
pri uradnem pregledu partije semena preveri tudi prisotnost gluhega ovsa (Avena
fatua) v semenu v skladu s Prilogo 5 tega pravilnika.
22. člen
(uradni pregled partije semena)
(1) Na podlagi prijave partije semena opravi organ za
potrjevanje pred dokončno uradno potrditvijo uradni pregled partije semena le,
če je semenski posevek, v katerem je bilo pridelano seme prijavljene partije,
izpolnjeval zahteve iz prvega in drugega odstavka 14. člena tega pravilnika.
(2) Pri uradnem pregledu partije semena organ za potrjevanje
preveri, ali partija semena izpolnjuje:
1.     
zahteve glede homogenosti partije iz prvega odstavka 7. člena tega
pravilnika in največje mase partije semena iz 2. stolpca Preglednice 1 Priloge
3 tega pravilnika;
2.     
zahteve glede kakovosti semena iz dela B Priloge 2 tega pravilnika;
3.     
zahteve glede najvišje vsebnosti vlage v semenu žit iz dela B Priloge 6
tega pravilnika;
4.     
zahteve glede zdravstvenega stanja semena žit iz dela C Priloge 2 in
dela C Priloge 6 tega pravilnika.
(3) Zahteve iz 2., 3. in 4. točke prejšnjega odstavka se
preverijo z laboratorijskimi testi na način, kot je določeno v 23. členu tega
pravilnika.
23. člen
(vzorčenje partije semena in testiranje vzorcev)
(1) Vzorčenje partije semena za ugotavljanje skladnosti z
zahtevami iz 2., 3. in 4. točke drugega odstavka prejšnjega člena opravi uradni
vzorčevalec.
(2) Vzorci semena žit se odvzamejo iz še nepakirane in
nezaprte homogene partije semena, ki se jo po odvzemu vzorca zapečati. Če je
seme žit že zaprto uradno ali pod uradnim nadzorom, se pakiranja odprejo in po
vzorčenju uradno zaprejo.
(3) Vzorčenje partije semena se izvede v skladu z metodo
vzorčenja, ki jo določi laboratorij, imenovan za izvajalca preskusov kakovosti
semena žit v skladu z zakonom, ki ureja semenski material kmetijskih rastlin (v
nadaljnjem besedilu: semenski laboratorij), in je skladna s pravili Mednarodne
zveze za testiranje semena (v nadaljnjem besedilu: pravila ISTA). Mase vzorcev
semena žit, ki se za ta namen odvzamejo iz posamezne partije semena, so
določene v stolpcu 3 Preglednice 1 Priloge 3 tega pravilnika. Če se v skladu z
delom C Priloge 6 tega pravilnika zahteva laboratorijsko testiranje vzorca
semena žit za ugotavljanje prisotnosti škodljivih organizmov v ali na semenu,
razen za ugotavljanje prisotnosti trdih sneti (Tilletia spp.), se masa
vzorcev semena iz stolpca 3 Preglednice 1 Priloge 3 poveča za 50 %. Za
ugotavljanje prisotnosti trdih sneti (Tilletia spp.) v ali na semenu se
odvzame poseben vzorec semena žit z maso najmanj 500 g.
(4) Testiranje vzorcev semena žit za ugotavljanje skladnosti
z zahtevami iz 2. in 3. točke drugega odstavka prejšnjega člena opravi semenski
laboratorij.
(5) Testiranje vzorcev za ugotavljanje skladnosti z zahtevami
iz 4. točke drugega odstavka prejšnjega člena se opravi v laboratoriju, ki je v
skladu s predpisi, ki urejajo uradni nadzor in druge uradne dejavnosti na
področju zdravja rastlin, določen za izvajanje laboratorijskih analiz in
diagnosticiranje vzorcev za ugotavljanje prisotnosti škodljivih organizmov
rastlin (v nadaljnjem besedilu: uradni laboratorij za diagnosticiranje
škodljivih organizmov rastlin).
(6) Ne glede na določbo prvega odstavka tega člena lahko
vzorce semena žit za ugotavljanje kakovosti semena žit in vsebnosti vlage v
semenu žit odvzame fizična oseba, ki je v skladu z zakonom, ki ureja semenski
material kmetijskih rastlin, imenovana za vzorčenje partij semena pod uradnim
nadzorom organa za potrjevanje (v nadaljnjem besedilu: vzorčevalec pod uradnim
nadzorom), razen vzorcev predosnovnega semena, ki jih mora odvzeti uradni
vzorčevalec.
(7) Organ za potrjevanje izvede uradni nadzor nad
vzorčevalcem semena pod uradnim nadzorom tako, da:
1.     
opravi uradni vzorčevalec kontrolno vzorčenje najmanj 5 % in največ 10 %
partij semena, ki jih je vzorčil vzorčevalec pod uradnim nadzorom; delež partij
semena, pri katerih se v posameznem letu opravi kontrolno vzorčenje, določi
organ za potrjevanje na podlagi rezultatov opravljenega uradnega nadzora
vzorčevalca pod uradnim nadzorom v preteklem letu;
2.     
preveri organ za potrjevanje ujemanje rezultatov laboratorijskega
testiranja vzorcev semena žit, odvzetih pri kontrolnem vzorčenju iz prejšnje
točke, z rezultati laboratorijskega testiranja vzorcev semena žit, ki jih je
odvzel vzorčevalec pod uradnim nadzorom; za oceno ujemanja rezultatov se
uporabljajo metode iz tretjega odstavka tega člena.
24. člen
(izdaja uradnih etiket in označevanje)
(1) Za partijo semena, ki izpolnjuje zahteve iz drugega
odstavka 22. člena tega pravilnika, izda organ za potrjevanje uradne etikete iz
9. člena tega pravilnika za kategorijo, v katero se dokončno uradno potrdi
seme.
(2) Organ za potrjevanje izvirno zapre pakiranja semena
partije iz prejšnjega odstavka in jih označi z uradnimi etiketami tako, kot je
določeno v 8. členu tega pravilnika.
(3) Ne glede na prejšnji odstavek lahko organ za potrjevanje
dovoli, da dobavitelj pod uradnim nadzorom organa za potrjevanje sam izvirno
zapre pakiranja semena vseh kategorij certificiranega semena in partije
trgovskega semena ter jih označi z uradnimi etiketami.
(4) Dobavitelj, ki izvirno zapira in označuje partije semena
pod uradnim nadzorom organa za potrjevanje, vodi evidenco o količinah tako
zaprtega in označenega semena ter o uporabi uradnih etiket. Po končanem
pakiranju in označevanju organu za potrjevanje sporoči podatke o uradnih
etiketah, ki jih je uporabil za označitev posamezne partije semena, in o morebitnih
poškodovanih uradnih etiketah. Neporabljene in poškodovane uradne etikete vrne
organu za potrjevanje.
(5) Organ za potrjevanje izvaja uradni nadzor dobavitelja iz
tretjega odstavka tega člena tako, da strokovni delavec organa za potrjevanje
neposredno nadzira pakiranje, zapiranje in označevanje najmanj 5 % partij
semena, ki jih izvirno zapira in označuje dobavitelj sam. Pri tem preveri, ali
dobavitelj pakira, zapira in označuje seme v skladu z drugim odstavkom 7. člena
in 8. členom tega pravilnika ter ali vodi evidence iz prejšnjega odstavka.
25. člen
(tiskanje podatkov neposredno na embalažo)
(1) Ne glede na določbe prejšnjega člena organ za potrjevanje
dovoli dobavitelju, da partije osnovnega semena, vseh kategorij certificiranega
semena in trgovskega semena označi tako, da se predpisani podatki za uradno
etiketo neizbrisno natisnejo neposredno na embalažo.
(2) Organ za potrjevanje dovoli označevanja pakiranj semena
žit s tiskanjem podatkov za uradno etiketo neposredno na embalažo, če ugotovi,
da so izpolnjeni pogoji, določeni v Odločbi Komisije z dne 17. julija 1980 o
odobritvi neizbrisnega tiskanja predpisanih podatkov na embalažo semena žit
(80/755/EGS) (UL L št. 207 z dne 9. 8. 1980, str. 37), zadnjič spremenjeni z
Odločbo Komisije z dne 10. februarja 1981 o spremembah Odločbe 80/755/EGS o
odobritvi neizbrisnega tiskanja predpisanih podatkov na embalažo semena žita
(81/109/EGS) (UL L št. 64 z dne 11. 3. 1981, str. 13).
(3) Organ za potrjevanje vodi evidenco o količinah semena, za
katere je dovolil označevanje pakiranj semena na način iz tega člena.
(4) Pri dobavitelju, ki mu je organ za potrjevanje dovolil
označevanje pakiranj semena na način iz tega člena, izvaja organ za potrjevanje
nadzor, pri katerem preverja evidence dobavitelja o količinah semena, ki ga je
označil na način iz tega člena.
26. člen
(izdaja potrdila o uradni potrditvi)
(1) Organ za potrjevanje izda potrdilo o uradni potrditvi
partije semena, če ugotovi, da:
1.     
partija semena izpolnjuje zahteve za partije semena iz drugega odstavka
22. člena tega pravilnika;
2.     
so pakiranja semena izvirno zaprta in označena tako, kot je določeno v
24. ali 25. členu tega pravilnika.
(2) Na potrdilu o uradni potrditvi semena se poleg podatkov,
predpisanih za uradno etiketo iz Priloge 4 tega pravilnika, navedeta tudi masa
partije semena in število pakiranj v partiji semena.
(3) Na posebno zahtevo dobavitelja izda organ za potrjevanje
uradno potrdilo o izpolnjevanju strožjih zahtev glede prisotnosti gluhega ovsa
(Avena fatua) v semenu žit, če so za to izpolnjene zahteve iz Priloge 5
tega pravilnika.
27. člen
(dokončna uradna potrditev partije semena, pridelanega v
drugi državi članici EU ali v tretji državi)
(1) Nedokončno potrjeno seme, ki je bilo pridelano v drugi
državi članici EU ali tretji državi, se z dodelavo pripravi za dokončno uradno
potrditev na način iz prvega odstavka 21. člena tega pravilnika.
(2) Dobavitelj prijavi organu za potrjevanje partijo semena
iz prejšnjega odstavka v dokončno uradno potrditev. V prijavi partije semena
navede podatke iz 1., 2., 3., 4. in 6. točke drugega odstavka 21. člena tega
pravilnika ter ji priloži kopije dokazil o nedokončno potrjenem semenu iz 3. in
4. točke prvega odstavka ali 2. točke drugega odstavka 12. člena tega
pravilnika. V prijavi lahko tudi zahteva, da se pri uradnem pregledu partije
semena preveri prisotnost gluhega ovsa (Avena fatua) v semenu v skladu s
Prilogo 5 tega pravilnika.
(3) Organ za potrjevanje opravi na podlagi dobaviteljeve
prijave partije semena uradni pregled, če na podlagi dokazil o nedokončno
potrjenem semenu iz 3. in 4. točke prvega odstavka ali 2. točke drugega
odstavka 12. člena tega pravilnika ugotovi, da je seme pred dodelavo
izpolnjevalo posebne zahteve za nedokončno potrjeno seme iz 12. člena tega
pravilnika. Z uradnim pregledom preveri, ali partija semena izpolnjuje zahteve
iz drugega odstavka 22. člena tega pravilnika.
(4) Za partijo semena, ki izpolnjuje zahteve iz drugega
odstavka 22. člena tega pravilnika, izda organ za potrjevanje uradne etikete iz
9. člena tega pravilnika, s katerimi se partija semena označi na način iz 24.
ali 25. člena tega pravilnika. Organ za potrjevanje izda tudi potrdilo o uradni
potrditvi partije semena v skladu s 26. členom tega pravilnika.
28. člen
(ponovna uradna potrditev)
(1) Partija semena, ki je že bila dokončno uradno potrjena,
se na zahtevo dobavitelja ponovno dokončno uradno potrdi in označi z novimi
uradnimi etiketami, če organ za potrjevanje z uradnim pregledom ugotovi, da
partija semena še izpolnjuje zahteve za uradno potrditev iz drugega odstavka
22. člena tega pravilnika in da so pakiranja semena še vedno izvirno zaprta in
označena tako, kot je določeno v 24. in 25. členu tega pravilnika.
(2) V prijavi partije semena iz prejšnjega odstavka
dobavitelj navede podatke iz 1., 2., 3., 4. in 6. točke drugega odstavka 21.
člena tega pravilnika in prijavi priloži kopije starih uradnih etiket oziroma
potrdila o uradni potrditvi prijavljene partije semena. V prijavi navede tudi
razlog za ponovno uradno potrditev (npr. prepakiranje, ponovna analiza kalivosti).
(3) Za partijo semena, ki izpolnjuje zahteve iz drugega
odstavka 22. člena tega pravilnika, izda organ za potrjevanje uradne etikete iz
9. člena tega pravilnika, s katerimi se označi partija semena. Glede
označevanja z uradnimi etiketami se smiselno uporabljajo določbe 24. člena tega
pravilnika. Organ za potrjevanje izda tudi potrdilo o ponovni uradni potrditvi
partije semena, na katerem se poleg podatkov, predpisanih za uradno etiketo iz
Priloge 4 tega pravilnika, navedejo tudi masa partije semena, število pakiranj
v partiji semena in podatek, da je seme ponovno uradno potrjeno.
IV. ETIKETE DOBAVITELJA IN URADNE ETIKETE ZA MAJHNA PAKIRANJA
29. člen
(pogoji za izdajo etiket dobavitelja in uradnih etiket za
majhna pakiranja)
Etikete dobavitelja in uradne etikete za majhna pakiranja
semena žit kategorije certificirano seme, certificirano seme prve množitve,
certificirano seme druge množitve ali trgovsko seme in pakiranja mešanice
semena žit se izdajo le, če:
1.     
so izpolnjene zahteve iz prvega in drugega odstavka 11. člena tega
pravilnika in
2.     
masa posameznega pakiranja ne presega 1 kg pri navadnem in sudanskem
sirku ter njunih križancih, 2 kg pri koruzi in 15 kg pri ostalih vrstah žit ter
pri mešanici semena žit.
30. člen
(etikete dobavitelja)
(1) Etikete dobavitelja za majhna pakiranja izda dobavitelj,
ki v skladu z zakonom, ki ureja semenski material kmetijskih rastlin, pridobi
od Uprave dovoljenje za izdajo etiket dobavitelja.
(2) Etikete dobavitelja za majhna pakiranja so za posamezno
kategorijo semena žit enake barve kot uradne etikete iz prvega odstavka 9.
člena tega pravilnika in zelene barve za mešanico semena žit. Podatki, ki se
natisnejo na etiketi dobavitelja za majhna pakiranja ali odtisnejo na embalažo,
so navedeni v 7. točki Priloge 4 tega pravilnika.
(3) Zahtevi za pridobitev dovoljenja iz prvega odstavka tega
člena dobavitelj priloži vzorec etikete, ki mora biti pripravljen v skladu z
drugim odstavkom tega člena.
(4) Ob izdaji dovoljenja iz prvega odstavka tega člena dodeli
Uprava dobavitelju uradne serijske številke, ki se v skladu s 7. točko Priloge
4 tega pravilnika navedejo na etiketah dobavitelja.
31. člen
(uradne etikete za majhna pakiranja in uradno označevanje
majhnih pakiranj)
(1) Uradne etikete za majhna pakiranja izda na podlagi
dobaviteljeve prijave organ za potrjevanje, če z uradnim pregledom ugotovi, da
so izpolnjeni pogoji za izdajo iz 29. člena tega pravilnika.
(2) V prijavi iz prejšnjega odstavka, ki jo pridobi pri
organu za potrjevanje, dobavitelj navede najmanj podatke o:
1.     
dobavitelju: osebno ime in naslov ali firmo in sedež ter neponovljivo
registrsko številko, s katero je vpisan v SEME- register;
2.     
vrsti, sorti in kategoriji semena ali oznaki in namenu uporabe mešanice
semena;
3.     
oznaki partije semena ali mešanice semena;
4.     
skupni masi partije semena ali mešanice semena in masi posameznega
pakiranja.
(3) Prijavi priloži kopije uradnih etiket, s katerimi so
označene partije semena ali mešanice semena pred pakiranjem v majhna pakiranja.
(4) Uradne etikete za majhna pakiranja so za posamezno kategorijo
semena žit enake barve kot uradne etikete iz prvega odstavka 9. člena tega
pravilnika in zelene barve za mešanico semena žit. Na uradnih etiketah za
majhna pakiranja se navedejo podatki iz 6. točke Priloge 4 tega pravilnika.
(5) Za označevanje majhnih pakiranj z uradnimi etiketami za
majhna pakiranja se smiselno uporabljajo tretji, četrti in peti odstavek 24.
člena tega pravilnika.
V. NAKNADNA KONTROLA
32. člen
(naknadna kontrola)
(1) Vzorci semena žit za naknadno kontrolo kakovosti
semenskega materiala kmetijskih rastlin se odvzamejo na naslednji način:
1.     
organ za potrjevanje odvzame vzorce semena v postopku uradne potrditve:
a)   
od vseh uradno potrjenih partij semena kategorij predosnovno seme in
osnovno seme,
b)   
od najmanj 5 % in največ 10 % uradno potrjenih partij semena kategorije
certificirano seme, certificirano seme prve množitve, certificirano seme druge
množitve ali trgovsko seme; delež vzorcev, ki se odvzamejo v posameznem letu,
se določi na podlagi rezultatov naknadne kontrole semena žit v preteklem letu,
c)   
ob izvajanju uradnega nadzora nad pregledniki pod uradnim nadzorom v
skladu z 2. točko četrtega odstavka 19. člena tega pravilnika;
2.     
pristojni inšpektor odvzame vzorce semena:
a)   
pri inšpekcijskem nadzoru na trgu: od naključno izbranih partij semena,
b)   
pri nadzoru dobavitelja, ki ima dovoljenje Uprave za izdajo etiket
dobavitelja: od naključno izbranih partij semena v majhnih pakiranjih.
(2) Poleg vzorcev iz 1. točke prejšnjega odstavka odvzame
organ za potrjevanje na podlagi prijave dobavitelja vzorce za naknadno kontrolo
kakovosti semenskega materiala kmetijskih rastlin tudi od tistih partij semena
kategorije certificirano seme prve množitve, ki niso bile vzorčene v skladu 1.
točko pod b) prejšnjega odstavka, če bo to seme uporabljeno za setev semenskih
posevkov, namenjenih pridelavi certificiranega semena druge množitve.
(3) Za odvzem vzorcev semena se uporablja metoda iz tretjega
odstavka 23. člena tega pravilnika. Mase vzorcev semena žit, ki se odvzamejo za
naknadno kontrolo, se določijo v metodah naknadne kontrole kakovosti semenskega
materiala kmetijskih rastlin, ki jih sprejme Uprava, kjer so tudi dosegljive.
(4) Odvzeti vzorci semena iz prvega in drugega odstavka tega
člena se vključijo v naknadno kontrolo na poskusnem polju, kjer se v sortnih
poskusih preveri izpolnjevanje zahtev glede sortne pristnosti in čistosti
semena iz dela A Priloge 2 tega pravilnika na način, določen v metodah naknadne
kontrole kakovosti semenskega materiala kmetijskih rastlin iz prejšnjega
odstavka.
(5) Če je v skladu z 2. točko prvega odstavka tega člena
vzorce odvzel pristojni inšpektor, se v naknadni kontroli poleg zahtev iz
prejšnjega odstavka z laboratorijskimi testi preveri tudi izpolnjevanje zahtev
glede kakovosti semena iz dela B Priloge 2 tega pravilnika. Laboratorijsko
testiranje vzorcev opravi semenski laboratorij.
IV. OBVEŠČANJE IN IZMENJAVA PODATKOV
33. člen
(obveščanje Uprave)
(1) Organ za potrjevanje obvesti Upravo o prijavah semenskih
posevkov iz 13. člena tega pravilnika, ki jih sprejme v tekočem letu, najpozneje
do:
-       
1. maja za ozimna in jara žita,
-       
1. junija za koruzo in sirek,
-       
1. avgusta za navadno ajdo in navadno proso.
(2) Organ za potrjevanje 4-krat letno obvesti Upravo o
prejetih prijavah partije semena iz 21. člena tega pravilnika, o opravljenih
uradnih pregledih v postopku uradne potrditve in o potrditvi oziroma zavrnitvi
uradne potrditve.
(3) Ne glede na prvi in drugi odstavek tega člena lahko organ
za potrjevanje obvešča Upravo tako, da ji omogoči neposreden dostop do podatkov
iz prvega in drugega odstavka tega člena preko spletne aplikacije organa za
potrjevanje.
(4) Če organ za potrjevanje pri uradnih pregledih, ki jih
opravi v postopku uradne potrditve, sumi na ali ugotovi prisotnost karantenskih
škodljivih organizmov, kot so opredeljeni v Uredbi (EU) 2016/2031 Evropskega
parlamenta in Sveta z dne 26. oktobra 2016 o ukrepih varstva pred škodljivimi
organizmi rastlin, spremembi uredb (EU) št. 228/2013, (EU) št. 652/2014 in (EU)
št. 1143/2014 Evropskega parlamenta in Sveta ter razveljavitvi direktiv Sveta
69/464/EGS, 74/647/EGS, 93/85/EGS, 98/57/ES, 2000/29/ES, 2006/91/ES in
2007/33/ES (UL L št. 317 z dne 23. 11. 2016, str. 4), zadnjič spremenjeni z
Delegirano uredbo Komisije (EU) 2019/1702 z dne 1. avgusta 2019 o dopolnitvi
Uredbe (EU) 2016/2031 Evropskega parlamenta in Sveta z vzpostavitvijo seznama
prednostnih škodljivih organizmov (UL L št. 260 z dne 11. 10. 2019, str. 8), (v
nadaljnjem besedilu: Uredba 2016/2031/EU), odvzame vzorce za testiranje v
uradnem laboratoriju, določenem za diagnosticiranje škodljivih organizmov žit,
in o tem nemudoma obvesti dobavitelja in Upravo na način, določen z Uredbo
2016/2031/EU in uredbo, ki ureja izvajanje uredb (EU) o ukrepih varstva pred
škodljivimi organizmi rastlin.
34. člen
(izmenjava podatkov o uvoženem semenu žit)
(1) Uprava izmenjuje s pristojnimi organi drugih držav članic
EU naslednje podatke o semenu žit, ki se uvozi iz tretjih držav:
1.     
vrsti,
2.     
sorti,
3.     
kategoriji,
4.     
državi pridelave in organu, ki je izvedel nadzor,
5.     
državi pošiljateljici,
6.     
uvozniku in
7.     
količini semena.
(2) Podatki iz prejšnjega odstavka se izmenjujejo za vsako
partijo semena, ki je večja od 2 kg.
(3) Uprava pridobi podatke iz prvega odstavka tega člena o
uvozu semena žit v Republiko Slovenijo iz odločb o dovolitvi uvoza, ki jih ob
uvozu izda pristojni inšpektor v skladu z zakonom, ki ureja semenski material
kmetijskih rastlin.
V. PREHODNE IN KONČNE DOLOČBE
35. člen
(prehodne določbe)
(1) Za seme žit, ki ob uveljavitvi tega pravilnika izpolnjuje
zahteve za trženje in se trži v skladu s Pravilnikom o trženju semena žit
(Uradni list RS, št. 8/05, 100/05, 94/06, 12/09, 25/10, 24/12, 85/13, 43/16,
71/18 in 75/20), se šteje, da izpolnjuje zahteve za trženje v skladu s tem
pravilnikom.
(2) Za semenski posevek, ki ob uveljavitvi tega pravilnika
izpolnjuje zahteve za semenske posevke, predpisane s Pravilnikom o trženju
semena žit (Uradni list RS, št. 8/05, 100/05, 94/06, 12/09, 25/10, 24/12,
85/13, 43/16, 71/18 in 75/20), se šteje, da izpolnjuje zahteve za semenske
posevke, predpisane s tem pravilnikom.
(3) Seme, ki je bilo požeto v semenskem posevku iz prejšnjega
odstavka, in seme, ki je pred uveljavitvijo tega pravilnika izpolnjevalo
zahteve za nedokončno uradno potrjeno seme iz 15. člena Pravilnika o trženju
semena žit (Uradni list RS, št. 8/05, 100/05, 94/06, 12/09, 25/10, 24/12,
85/13, 43/16, 71/18 in 75/20), se dokončno uradno potrdi v skladu s tem
pravilnikom.
(4) Postopki dokončne uradne potrditve semena žit, ki so se
začeli na podlagi Pravilnika o trženju semena žit (Uradni list RS, št. 8/05,
100/05, 94/06, 12/09, 25/10, 24/12, 85/13, 43/16, 71/18 in 75/20), se dokončajo
v skladu s tem pravilnikom.
36. člen
(prenehanje veljavnosti in podaljšanje uporabe)
Z dnem uveljavitve tega pravilnika preneha veljati Pravilnik
o trženju semena žit (Uradni list RS, št. 8/05, 100/05, 94/06, 12/09, 25/10,
24/12, 85/13, 43/16, 71/18 in 75/20), določbe točke 2.5 Priloge 1 ter točk 3.2.
in 3.3 dela A Priloge 2 pa se uporabljajo do 31. avgusta 2022.
37. člen
(začetek uporabe)
Določbe točk 2.5, 2.7 in 3.3 Priloge 1 tega pravilnika ter
točk 2.2, 2.3 in 3. dela A Priloge 2 tega pravilnika se začnejo uporabljati 1.
septembra 2022.
38. člen
(začetek veljavnosti)
Ta pravilnik začne veljati 1. februarja 2022.
Št. 007-659/2021
Ljubljana, dne 20. januarja 2022
EVA 2021-2330-0110
Dr. Jože Podgoršek
minister
za kmetijstvo, gozdarstvo in
prehrano

Priloga
1: Zahteve za semenske posevke
Priloga
2: Zahteve za partije semena
Priloga
3: Masa partije semena in masa vzorcev semena
Priloga
4 Uradne etikete in etikete dobavitelja, potrdilo o uradni potrditvi
Priloga
5: Posebne zahteve glede prisotnosti gluhega ovsa (Avena fatua)
Priloga
6: Dodatne zahteve za uradno potrditev semena