1. člen
(vsebina pravilnika)
Ta pravilnik podrobneje določa ali ureja:
-      
kadrovske, prostorske, organizacijske in druge
pogoje, ki jih mora izpolnjevati delodajalec, ki zagotavlja delo delavcev
drugemu uporabniku (v nadaljnjem besedilu: delodajalec) v času opravljanja te
dejavnosti,
-      
postopek vpisa v register domačih pravnih in
fizičnih oseb za opravljanje dejavnosti zagotavljanja delavcev drugemu
delodajalcu (v nadaljnjem besedilu: register) ali v evidenco tujih pravnih in
fizičnih oseb za opravljanje dejavnosti zagotavljanja delavcev drugemu
delodajalcu (v nadaljnjem besedilu: evidenca), trajanje vpisa in druga
vprašanja povezana z vpisom v register in evidenco in
-      
način sodelovanja delodajalca z Zavodom
Republike Slovenije za zaposlovanje (v nadaljnjem besedilu: zavod) in način
poročanja delodajalca ministrstvu, pristojnemu za delo.
2. člen
(kadrovski pogoji)
(1) Delodajalec lahko opravlja
dejavnost zagotavljanja dela delavcev drugemu uporabniku (v nadaljnjem
besedilu: dejavnost) le z osebo, ki je pri njem v delovnem razmerju in ima
doseženo najmanj VI. raven izobrazbe ali njej enakovredno stopnjo ali raven
izobrazbe in najmanj dve leti ustreznih delovnih izkušenj.
(2) Z osebo, ki pri delodajalcu
opravlja dejavnost, mora delodajalec skleniti pogodbo o zaposlitvi najmanj za
dve leti in najmanj za štiri ure na teden.
(3) Ustrezne delovne izkušnje so delo
na kadrovskem področju in izobraževanju ter drugo delo na področju
zaposlovanja, kakor je pedagoško, andragoško, psihološko in podobno delo.
(4) Administrativno-tehnično osebje
lahko opravlja le pomožne naloge in ne sme samostojno izvajati dejavnosti.
(5) Delodajalec mora imeti na vsaki
lokaciji, kjer izvaja dejavnost, zaposleno vsaj eno osebo, ki izpolnjuje pogoje
po tem pravilniku.
(6) Izpolnjevanje kadrovskih pogojev
se dokazuje s predloženim organigramom zaposlitev in z dokazili o izpolnjevanju
pogojev iz tega člena, ki jih ni mogoče preveriti v uradnih evidencah po uradni
dolžnosti.
3. člen
(prostorski pogoji in oprema)
(1) Delodajalec, ki opravlja
dejavnost, mora imeti ustrezne delovne in pomožne prostore za opravljanje
dejavnosti (v nadaljnjem besedilu: poslovni prostori) ter ustrezno pisarniško
in tehnično opremo, ki zagotavlja vodenje evidenc ter pristojnim organom in
pooblaščenim osebam omogoča vpogled v njegovo poslovanje.
(2) Delovni prostor predstavlja
samostojna soba ali ločen prostor, ki zagotavlja varstvo osebnih podatkov
delavcev. Pomožni prostor je od delovnega prostora ločeni predprostor, ki
delavcem omogoča primerno čakanje. Delodajalec mora za delavce imeti tudi
sanitarije.
(3) V poslovnih prostorih mora biti na
vidnem mestu izobešeno potrdilo o vpisu delodajalca v register ali evidenco.
4. člen
(podružnice oziroma organizacijske enote)
Delodajalec, lahko opravlja dejavnost tudi
v krajevno ločenih podružnicah oziroma organizacijskih enotah, ki morajo biti
razvidne iz žiga delodajalca, pri čemer morajo biti za vsako podružnico oziroma
organizacijsko enoto izpolnjeni vsi pogoji iz 2. in 3. člena tega pravilnika.
5. člen
(opravljanje dejavnosti)
(1) Pravna ali fizična oseba lahko
opravlja dejavnost pod pogojem, da je vpisana v register ali v evidenco.
(2) Register in evidenca sta javni
knjigi, ki ju vodi ministrstvo, pristojno za delo, in sta dostopni na spletni
strani ministrstva, pristojnega za delo.
6. člen
(vloga za vpis v register)
(1) Delodajalec, ki želi opravljati
dejavnost, vloži vlogo za vpis v register pri ministrstvu, pristojnemu za delo.
(2) Vloga iz prejšnjega odstavka
vsebuje:
-      
firmo in sedež pravne osebe ali ime samostojnega
podjetnika posameznika, podatke o poslovodnem organu, zastopanju in obsegu
pooblastil,
-      
podatke o osebi, ki bo pri delodajalcu
opravljala dejavnost, podatke o sklenitvi pogodbe o zaposlitvi in podatke o
doseženi vrsti in ravni strokovne izobrazbe z opisom zahtevanih delovnih
izkušenj,
-      
natančen naslov kraja opravljanja dejavnosti in
opis prostorov s tlorisno skico ter dokazili ali podatki o pravici do
razpolaganja s poslovnimi prostori,
-      
seznam in opis tehnične opremljenosti za
izvajanje dejavnosti,
-      
način zavarovanja osebnih podatkov v skladu s
predpisi, ki urejajo varstvo osebnih podatkov,
-      
navedbo ali poleg nameravane dejavnosti
opravlja tudi katero drugo dejavnost,
-      
predvidene finančne vire za opravljanje
dejavnosti,
-      
cenik storitev,
-      
izjavo vlagatelja, pod kazensko in materialno
odgovornostjo, da so vsi podatki, navedeni v vlogi, resnični in
-      
izjavo vlagatelja, pod kazensko in materialno
odgovornostjo, da nima neporavnanih zapadlih obveznosti do države s področja
davkov in prispevkov.
7. člen
(način ugotavljanja izpolnjevanja pogojev
za opravljanje dejavnosti in kršitev delovnopravne zakonodaje)
(1) Ministrstvo, pristojno za delo,
ugotavlja izpolnjevanje pogojev za opravljanje dejavnosti na podlagi dokazil,
ki jih v vlogi za vpis v register predloži delodajalec, ki želi opravljati
dejavnost. 
(2) Šteje se, da delodajalec v obdobju
zadnjih dveh let pred vložitvijo vloge za vpis v register ni kršil
delovnopravne zakonodaje, če v tem obdobju ni storil prekrška, za katerega mu
je bila pravnomočno izrečena globa zaradi kršitve delovnopravne zakonodaje. 
(3) Ministrstvo, pristojno za delo, pred
odločitvijo o vlogi za vpis v register zaprosi Inšpektorat Republike Slovenije
za delo za podatke o morebitnih pravnomočno izrečenih globah za prekrške iz
prejšnjega odstavka.
8. člen
(odločanje o vlogi in vpis v register)
(1) Ministrstvo, pristojno za delo,
odloča o vlogi za vpis v register z odločbo v upravnem postopku.
(2) Vpis v register se opravi z dnem
dokončnosti odločbe o vpisu v register. Z dnem dokončnosti odločbe o vpisu v
register izda ministrstvo, pristojno za delo, delodajalcu potrdilo o vpisu v
register.
9. člen
(vloga za vpis v evidenco)
(1) Delodajalec s sedežem v drugi
državi članici EU, EGP ali v Švicarski konfederaciji, ki želi na območju
Republike Slovenije opravljati dejavnost in lahko opravlja dejavnost na podlagi
predpisov države članice EU, EGP ali Švicarske konfederacije v tej državi
članici, lahko opravlja to dejavnost v Republiki Sloveniji, če poda predlog za
opravljanje te dejavnosti na ministrstvo, pristojno za delo, na obrazcu
»Prijava v evidenco« (v nadaljnjem besedilu: obrazec prijave), ki je kot
priloga 1 sestavni del tega pravilnika.
(2) K obrazcu prijave iz prejšnjega
odstavka je potrebno priložiti fotokopijo listine, ki ni starejša od enega
leta, na podlagi katere lahko delodajalec v državi članici EU, EGP ali v
Švicarski konfederaciji, kjer ima sedež, opravlja to dejavnost ter overjen
prevod te listine v slovenski jezik.
(3) Delodajalca, ki izpolnjuje pogoje
za opravljanje dejavnosti v Republiki Sloveniji, vpiše ministrstvo, pristojno
za delo, v evidenco.
(4) Delodajalec mora zagotoviti, da
imajo vsi napoteni delavci med opravljanjem dela pri uporabniku v Sloveniji pri
sebi obrazec »E101«, ki dokazuje, da je delavec zaposlen pri delodajalcu, ki ga
je napotil.
10. člen
(izbris iz registra ali evidence)
(1) V primerih, določenih v zakonu,
ministrstvo, pristojno za delo, odloča o izbrisu delodajalca iz registra ali iz
evidence z odločbo v upravnem postopku.
(2) Izbris iz registra ali iz evidence
se opravi po dokončnosti odločbe o izbrisu iz registra ali iz evidence.
11. člen
(sporočanje sprememb)
Delodajalec mora ministrstvu, pristojnemu
za delo, sporočati vse spremembe, ki vplivajo na vpis v register ali evidenco,
v roku osmih dni po nastanku spremembe.
12. člen
(sodelovanje delodajalcev in zavoda)
(1) Delodajalec, ki izvaja dejavnost,
sodeluje z zavodom pri izmenjavi informacij o ponudbi in povpraševanju na trgu
dela.
(2) V času sodelovanja skrbita zavod
in delodajalec za varstvo podatkov brezposelnih oseb, ki jih skupaj
obravnavata.
13. člen
(poročanje delodajalca, vpisanega v
register)
(1) Delodajalec, ki je vpisan v
register, mora oddati letno poročilo najpozneje do 31. marca tekočega leta
za preteklo leto in v njem navesti naslednje podatke:
-      
število vseh oseb, zaposlenih pri delodajalcu,
-      
število oseb, zaposlenih pri delodajalcu, ki jih
delodajalec lahko napoti na delo k drugemu delodajalcu, ločeno po osebah, ki so
zaposlene za nedoločen čas in za določen čas,
-      
seznam delavcev, zaposlenih za nedoločen čas,
število ur dela in podatke o višini izplačanih plač za delo pri drugem
delodajalcu,
-      
seznam delavcev, zaposlenih za določen čas,
število ur dela in podatke o višini izplačanih plač za delo pri drugem
delodajalcu,
-      
seznam uporabnikov, h katerim so bili delavci
napoteni,
-      
prihodek delodajalca iz naslova napotitve
delavcev k drugemu uporabniku in
-      
področje dejavnosti, na katero so bile te osebe
napotene.
(2) Poročilu je potrebno priložiti
izjavo delodajalca, pod kazensko in materialno odgovornostjo, da so vsi
podatki, navedeni v poročilu, resnični.
14. člen
(poročanje delodajalca, vpisanega v evidenco)
(1) Delodajalec, ki je vpisan v
evidenco mora letno poročilo oddati najkasneje do 31. marca tekočega leta
za preteklo leto in v njem navesti naslednje podatke:
-      
seznam vseh delavcev, ki jih je napotil k
uporabnikom v Republiko Slovenijo, z navedbo njihove izobrazbe in poklica,
-      
seznam slovenskih uporabnikov, h katerim je
napotil svoje delavce, z navedbo dejavnosti uporabnika in
-      
število dni in delovnih ur za vsakega delavca,
napotenega k posameznemu uporabniku v Republiki Sloveniji, z navedbo delovnega
mesta in bruto plače, izplačane za ta čas.
(2) Letnemu poročilu je potrebno
priložiti dokazilo, da delodajalec lahko dejavnost opravlja v državi članici
svojega sedeža.
15. člen
(poročanje na zahtevo ministrstva,
pristojnega za delo)
Delodajalec mora podati poročilo tudi na
zahtevo ministrstva, pristojnega za delo, in mu omogočiti vpogled v poslovanje,
ki je povezano z opravljanjem dejavnosti.

Obrazec – Prijava v evidenco

Pravilnik o pogojih za opravljanje dejavnosti
zagotavljanja dela delavcev drugemu uporabniku in načinu sodelovanja
delodajalca z Zavodom Republike Slovenije za zaposlovanje (Uradni list RS, št. 106/10)
vsebuje naslednjo končno določbo:
»16. člen
(uveljavitev
pravilnika)
Ta pravilnik začne veljati 1. januarja
2011.«.

Pravilnik o spremembi Pravilnika o pogojih za
opravljanje dejavnosti zagotavljanja dela delavcev drugemu uporabniku in načinu
sodelovanja delodajalca z Zavodom Republike Slovenije za zaposlovanje (Uradni
list RS, št. 38/12) vsebuje naslednjo prehodno in
končno določbo:
»2. člen
Postopki vpisa v register, ki so se začeli
pred uveljavitvijo tega pravilnika, se dokončajo po dosedanjih predpisih.
3. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.