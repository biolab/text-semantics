1. člen
S tem pravilnikom se ureja način
uresničevanja posameznih pravic in obveznosti iz delovnega razmerja načelnikov
upravnih enot (v nadaljevanju: načelnik).
2. člen
Minister, pristojen za upravo (v
nadaljevanju: minister), v skladu z zakonom o javnih uslužbencih (Uradni list
RS, št. 56/02):
1.    
odloči o izbiri uradnika za položaj načelnika upravne enote izmed
kandidatov, za katere posebna natečajna komisija ugotovi, da so glede na
strokovno usposobljenost primerni za ta položaj,
2.    
sklene z načelnikom pogodbo o zaposlitvi oziroma aneks k tej pogodbi,
3.    
odloča o napredovanju načelnika,
4.    
odloča o razrešitvi načelnika
5.    
odloča o disciplinski odgovornosti načelnika,
6.    
odloča o osnovni plači in dodatkih k osnovni plači ter delu plače za
delovno uspešnost.
3. člen
(1) Minister odloča zlasti o naslednjih
pravicah in obveznostih načelnikov:
1.    
izjemah od standardne razporeditve delovnega časa,
2.    
odsotnosti z dela brez pravice do nadomestila plače,
3.    
pravicah in obveznostih v zvezi z izobraževanjem (plačilo šolnine,
dopust),
4.    
usposabljanju in izpopolnjevanju v tujini, udeležbi na seminarjih,
posvetih in strokovnih srečanjih v tujini,
5.    
povečanem obsegu dela,
6.    
opravljanju dela v manj ugodnem delovnem času ali v posebnih pogojih ter
ostalo, kar se občasno pojavlja,
7.    
opravljanju druge dejavnosti in ravnanju v primeru konflikta interesov
(100. člen zakona o javnih uslužbencih),
8.    
službenem potovanju v tujino, ne glede na trajanje, razen v primerih
enodnevnega čezmejnega sodelovanja in službenem potovanju v Sloveniji, če traja
več kot 3 dni.
(2) Vlogo v zvezi s pravicami iz prejšnjega
odstavka vloži načelnik na ministrstvo, pristojno za upravo (v nadaljevanju:
ministrstvo), po pošti, po elektronski poti ali po
faksu. Glede vloge za odobritev predvidene odsotnosti iz 2. točke prejšnjega
odstavka tega člena se šteje, da je soglasje ministra dano, če načelnik v treh
dneh po vložitvi vloge ne prejme odgovora.
4. člen
(1) Načelnik mora najmanj sedem dni pred
koriščenjem rednega letnega dopusta v obsegu nad 5 dni obvestiti ministrstvo.
(2) Upravna enota je dolžna nemudoma
obvestiti ministrstvo o bolniški ali drugi nepredvideni odsotnosti načelnika z
dela, ki traja več kot 3 dni.
5. člen
Načelnik mora obvestiti ministrstvo o
opravljanju dejavnosti izven uradniške službe in o konfliktu interesov (100.
člen zakona o javnih uslužbencih).
6. člen
Skupni obseg sredstev za plačilo delovne
uspešnosti načelnikov znaša največ 5% letnih sredstev njihovih osnovnih plač.
Sredstva za delovno uspešnost načelnikov se oblikujejo ločeno.
7. člen
(1) O delu plače za delovno uspešnost
(izplačilo julija) odloča minister na podlagi ocene doseženih delovnih
rezultatov in delovne obremenjenosti upravne enote in načelnika.
(2) Ocena izpolnjevanja kriterijev delovne
uspešnosti iz prejšnjega odstavka tega člena se opravi zlasti na osnovi:
-      
poslovnega poročila upravne enote, ki zajema poročila o delu pri
odločanju o upravnih stvareh, poročilo o drugih opravljenih nalogah, rezultate
ankete o zadovoljstvu strank in zaposlenih, opis inovativnih rešitev, ki so
prispevale k učinkovitejšemu delu upravne enote oziroma večjemu zadovoljstvu
strank,
-      
osebnega poročila načelnika o sodelovanju in osebnem prispevku v
koordinacijskem sosvetu načelnika in v projektnih skupinah.
(3) Zbirno letno poročilo se odda
najkasneje do 28. februarja in je osnova za izplačilo dela plače za delovno
uspešnost v juliju.
(4) Ocena delovne uspešnosti, se določi na
podlagi zakona in kolektivne pogodbe po opravljenem letnem razgovoru z
načelnikom. Ocenjuje se zlasti:
-      
rezultate dela (prvi in drugi odstavek tega člena);
-      
samostojnost, ustvarjalnost, natančnost pri opravljanju dela;
-      
zanesljivost pri opravljanju dela;
-      
kvaliteta sodelovanja in organiziranja dela in
-      
druge sposobnosti v zvezi z opravljanjem dela.
8. člen
(1) Minister podpisuje predhodno pisno
soglasje za službeno potovanje načelnika v tujino, ne glede na čas trajanja,
razen v primerih enodnevnega čezmejnega sodelovanja in za službeno potovanje v
Sloveniji, ki traja več kot tri dni.
(2) Predlog za službeno potovanje iz
prejšnjega odstavka posreduje načelnik na ministrstvo najkasneje sedem dni pred
začetkom službenega potovanja.
(3) Naloge za službena potovanja iz prvega
odstavka tega člena in ostala krajša službena potovanja neposredno podpisuje
načelnik oziroma po njegovem pooblastilu druga oseba.
9. člen
(1) Do začetka izplačila
plač na podlagi Zakona o sistemu plač v javnem sektorju (Uradni list RS, št.
20/04 - uradno prečiščeno besedilo, in 70/04) o delu plače za mesečno delovno
uspešnost do višine 8% osnovne plače odloča načelnik sam v skladu z merili iz 7. člena tega pravilnika.
(2) O delu plače za mesečno delovno
uspešnost nad višino 8% odloča minister na predlog načelnika. Načelnik mora
predlogu priložiti poročilo o delu upravne enote in osebno poročilo za
obdobje preteklega polletja. Poročilo zajema zlasti:
-      
podatke o spremembah v številu zadeve, ki niso rešene v zakonitem roku,
-      
rezultate ankete o zadovoljstvu strank za obdobje preteklega polletja, v
katerem je bila zaključena in
-      
opis inovativnih rešitev, ki so prispevale k učinkovitejšemu delu
upravne enote oziroma večjemu zadovoljstvu strank.

Pravilnik o načinu uresničevanja posameznih
pravic in obveznosti iz delovnega razmerja načelnikov upravnih enot (Uradni
list RS, št. 66/03)
vsebuje naslednjo končno določbo:
»10. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne z dnem
začetka uporabe Zakona o javnih uslužbencih.«.

Pravilnik o spremembah in dopolnitvah
Pravilnika o načinu uresničevanja posameznih pravic in obveznosti iz delovnega
razmerja načelnikov upravnih enot (Uradni list RS, št. 126/04) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu uresničevanja posameznih pravic in obveznosti iz delovnega
razmerja načelnikov upravnih enot (Uradni list RS, št. 31/06) vsebuje naslednjo prehodno in
končno določbo:
»4. člen
Skupen obseg sredstev za plačilo delovne
uspešnosti načelnikov za leto 2006 se obračuna na podlagi osnovne plače
načelnika za mesec marec 2006 za deset mesecev v višini 2 %.
5. člen
Ta pravilnik začne veljati naslednji dan po
objavi v Uradnem listu Republike Slovenije.«.