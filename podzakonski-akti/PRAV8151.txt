I. SPLOŠNE DOLOČBE
1. člen
(vsebina)
(1) Ta pravilnik določa podrobnejšo
vsebino in obliko energetskih izkaznic stavbe (v nadaljnjem besedilu: energetska
izkaznica), metodologijo za izdajo energetske izkaznice ter vsebino podatkov,
način vodenja registra energetskih izkaznic in način prijave izdane energetske
izkaznice za vpis v register.
(2) Ta pravilnik določa tudi vrste stavb,
za katere velja obveznost namestitve energetske izkaznice na vidno mesto, v
skladu z 11. členom Direktive 2010/31/EU Evropskega parlamenta in Sveta z dne
19. maj 2010 o energetski učinkovitosti stavb (UL L št. 153 z dne 18. 6. 2010,
str. 153).
2. člen
(izrazi)
Izrazi, uporabljeni v tem pravilniku, imajo
naslednji pomen: 
1.     
letna potrebna toplota za ogrevanje stavbe QNH
(kWh/a) pomeni toplotno potrebo stavbe zaradi transmisijskih in ventilacijskih
toplotnih izgub, zmanjšana za izkoristljive pritoke sončnega sevanja in
notranjih toplotnih virov; 
2.     
letna dovedena energija za delovanje stavbe Qf
(kWh/a) pomeni celotno končno energijo, ki jo stavba potrebuje za pokrivanje
potreb za ogrevanje, hlajenje, prezračevanje, klimatizacijo in razsvetljavo; 
3.     
letna dovedena energija, namenjena pretvorbi v toploto
stavb Qf,h (kWh/a), pomeni celotno končno energijo, ki se dovaja sistemu v
stavbo z namenom pretvorbe v toploto in se določi na podlagi standarda SIST EN
15603; 
4.     
letna primarna energija za delovanje stavbe Qp (kWh/a)
pomeni energijo primarnih nosilcev energije, ki je pridobljena z izkoriščanjem
naravnih energetskih virov, ki niso izpostavljeni tehnični pretvorbi in so
porabljeni za delovanje stavbe; 
5.     
letne emisije CO2 pomenijo emisije zaradi
delovanja stavbe na enoto kondicionirane površine stavbe (kg/m2a) ter se
določijo v skladu s predpisi, ki urejajo učinkovito rabo energije v stavbah; 
6.     
obstoječa stavba je stavba, ki je v uporabi več kot
eno leto; 
7.     
kondicionirana površina stavbe (Ak) pomeni ogrevano
in/ali hlajeno zaprto neto površino stavbe v skladu s standardoma SIST EN ISO
13789 in SIST ISO 9836 in pravilnikom, ki predpisuje metodologijo učinkovite
rabe energije v stavbah.
II. VSEBINA IN OBLIKA ENERGETSKE IZKAZNICE STAVBE
3. člen
(vrste energetskih izkaznic)
(1) Glede na vrsto stavbe oziroma
namen njene uporabe ločimo dve vrsti energetskih izkaznic:
-       
računska energetska izkaznica, ki se določi na podlagi izračunanih
energijskih kazalnikov rabe energije stavbe. Njena vsebina in oblika sta
določeni v prilogi 1, ki je sestavni del tega pravilnika. Računska energetska
izkaznica se izda za novozgrajene stavbe in obstoječe stanovanjske stavbe;
-       
merjena energetska izkaznica, ki se določi na podlagi meritev rabe
energije. Njena vsebina in oblika sta določeni v prilogi 2, ki je sestavni del
tega pravilnika. Merjena energetska izkaznica se izda za obstoječe nestanovanjske
stavbe.
(2) Ne glede na prejšnji odstavek se
namesto merjene energetske izkaznice izda računska energetska izkaznica, če
neodvisni strokovnjak presodi, da podatki o dejanski rabi energije niso
zanesljivi.
4. člen
(energetska izkaznica stavbe ali njenega
posameznega dela)
(1) V stavbah z več posameznimi deli
se energetsko izkaznico izda za celotno stavbo.
(2) Ne glede na prejšnji odstavek pa
se izda energetsko izkaznico za posamezni del stavbe, kadar tehnične lastnosti
stavbe in vgrajenih sistemov omogočajo celovito analizo energetske
učinkovitosti posameznega dela stavbe.
(3) Če je energetska izkaznica izdana za celo stavbo in za
posamezni del te stavbe, se za veljavno energetsko izkaznico upošteva
energetska izkaznica, izdana za celotno stavbo.
5. člen
(energijski kazalniki)
(1) Energijski kazalniki za računsko
energetsko izkaznico so: 
-       
letna potrebna toplota za ogrevanje stavbe na enoto
kondicionirane površine stavbe QNH/Ak (kWh/m2a), 
-       
letna dovedena energija za delovanje stavbe na enoto kondicionirane površine
stavbe Q/Ak (kWh/m2a) 
-       
letna primarna energija za delovanje stavbe na enote kondicionirane
površine stavbe Qp/Ak (kWh/m2a), 
-       
letne emisije CO2 zaradi delovanja stavbe na enoto
kondicionirane površine stavbe (kg/m2a).
(2) Energijski kazalniki za merjeno
energetsko izkaznico so: 
-       
letna dovedena energija, namenjena pretvorbi v
toploto na enoto kondicionirane površine stavbe (kWh/m2a), 
-       
letna poraba električne energije zaradi
delovanja stavbe na enoto kondicionirane površine stavbe (kWh/m2a), 
-       
letna primarna energija za delovanje stavbe na
enote kondicionirane površine stavbe Qp/Ak (kWh/m2a), 
-       
letne emisije CO2 zaradi delovanja
stavbe na enoto kondicionirane površine stavbe Ak (kg/m2a).
(3) Pri računski energetski izkaznici
se kazalnik iz prve alineje prvega odstavka tega člena izračuna in prikaže še
za referenčno klimo na lokaciji s koordinatama X= 462650 in Y=102480.
6. člen
(razvrščanje v razrede energetske
učinkovitosti)
(1) V računski energetski izkaznici se
stavbo uvrsti v razred energetske učinkovitosti glede na letne potrebne toplote
za ogrevanje stavbe na enoto uporabne površine stavbe – QNH/Au
(kWh/m2a), in sicer:
-       
razred A1:     od 0 do vključno 10 kWh/m2a,
-       
razred A2:     nad 10 do vključno 15 kWh/m2a,
-       
razred B1:     nad 15 do vključno 25 kWh/m2a,
-       
razred B2:     nad 25 do vključno 35 kWh/m2a,
-       
razred C:       nad 35 do vključno 60 kWh/m2a,
-       
razred D:       od 60 do vključno 105 kWh/m2a,
-       
razred E:       od 105 do vključno 150 kWh/m2a,
-       
razred F:       od 150 do vključno 210 kWh/m2a,
-       
razred G:       od 210 do 300 in več kWh/m2a.
(2) Energijski kazalnik iz prve alineje
prvega odstavka prejšnjega člena je pri računski energetski izkaznici razvrščen
v razred, ostali kazalniki iz prvega in drugega odstavka prejšnjega člena pa so
prikazani na barvnem poltraku za porabo energije oziroma emisij CO2.
7. člen
(priporočila za izboljšave)
Priporočila za stroškovno učinkovite
izboljšave energetske učinkovitosti (v nadaljnjem besedilu: priporočila) so
sestavni del energetske izkaznice za obstoječo stavbo, razen v primeru najema
stavbe. Priporočila je treba podati v obliki generičnih priporočenih ukrepov za
obravnavano vrsto stavbe v skladu s pravili stroke in stanjem tehnike. Primeri
priporočil so navedeni v energetski izkaznici na obrazcu iz Priloge 3, ki je
sestavni del tega pravilnika, in so razdeljeni na naslednja področja:
-       
ukrepi za izboljšanje kakovosti ovoja,
-       
ukrepi za izboljšanje energetske učinkovitosti
sistemov,
-       
ukrepi za povečanje učinkovitosti izrabe
obnovljivih virov energije in
-       
organizacijski ukrepi.
III. METODOLOGIJA IN POSTOPKI PRI IZDELAVI ENERGETSKE
IZKAZNICE
8. člen
(določitev energijskih kazalnikov)
(1) Energijski kazalniki stavbe za
računsko energetsko izkaznico se določijo na podlagi računske metodologije, ki
temelji na standardu SIST EN ISO 13790 z ustreznimi prilagoditvami in je
navedena v pravilniku, ki predpisuje metodologijo učinkovite rabe
energije v stavbah.
(2) Energijski kazalniki za merjeno
energetsko izkaznico se določijo na podlagi izmerjenih vrednosti porabe
energije, za obdobje zadnjih treh zaključenih koledarskih let pred letom
izdelave energetske izkaznice, v skladu s standardom SIST prEN 15603 in
pravilnikom, ki predpisuje metodologijo učinkovite rabe energije v stavbah.
Če podatki o porabljeni energiji iz
prejšnjega odstavka za zadnja tri leta niso na voljo, se uporabi podatek za
zadnji dve oziroma zadnje zaključeno koledarsko leto pred letom izdelave
izkaznice. Podatki o porabi energije se določijo na podlagi računov za
porabljeno energijo ali drugih ustreznih evidenc po posameznih energentih. Te
podatke mora zagotoviti naročnik energetske izkaznice.
9. člen
(postopki pri izdelavi računske energetske
izkaznice)
(1) Izdelava energetske izkaznice
obsega analizo podatkov o stavbi in rabi energije, izračun potrebnih
energijskih kazalnikov in vpis predpisanih podatkov v register energetskih
izkaznic (v nadaljnjem besedilu: register).
(2) Energetsko izkaznico za
novozgrajene stavbe in obstoječe stanovanjske stavbe je potrebno izdelati na
podlagi izračunanih vrednosti. Podlaga za izračun so izkaz energijskih
lastnosti stavbe, ki mora ustrezati dejansko izvedeni stavbi in je sestavni del
dokazila o zanesljivosti objekta, pripadajoči elaborat o energetski
učinkovitosti stavbe in načrti stavbe ter projekt izvedenih del.
(3) Neodvisni strokovnjak iz drugega
odstavka 68.d člena Energetskega zakona je dolžan pri izdelavi energetske
izkaznice opraviti pregled stavbe in naprav, upoštevati informacije o izvedeni
gradnji stavbe iz fotodokumentacije investitorja, gradbenega dnevnika ter
meritev energijskih lastnosti stavbe in sistemov (npr. termovizijski pregled
stavbe, meritve zrakotesnosti stavbe ali meritve lastnosti energetskih naprav
in sistemov v stavbi).
(4) Če se med izdelavo energetske
izkaznice izkaže, da posredovana tehnična dokumentacija o stavbi izkazuje odstopanja
od dejanskega stanja izvedene stavbe, jo neodvisni strokovnjak zavrne kot
neustrezno in do zagotovitve ustrezne dokumentacije ne izdela energetske
izkaznice.
(5) Neodvisni strokovnjak mora
izdelati poročilo o določitvi energijskih kazalnikov stavbe, ki povzema vsebino
elaborata o energetski učinkovitosti stavbe, izkaza energijskih lastnosti
stavbe in navaja vse vhodne podatke, ki so potrebni za ponovitev oziroma
kontrolo izračuna.
10. člen
(obveznosti naročnika računske energetske
izkaznice)
(1) Za pravilnost in resničnost
posredovanih podatkov o stavbi in rabi energije v njej je odgovoren naročnik
računske energetske izkaznice.
(2) Dokumentacijo iz drugega in
tretjega odstavka prejšnjega člena mora naročnik računske energetske izkaznice
posredovati neodvisnemu strokovnjaku, ki izdeluje energetske izkaznice, oziroma
organizaciji, ki je pooblaščena za izdajo energetskih izkaznic (v nadaljnjem
besedilu: izdajatelj), sočasno ob naročilu za izdelavo energetske izkaznice.
(3) Naročnik računske energetske
izkaznice je dolžan neodvisnega strokovnjaka opozoriti na odstopanja izvedenih
del od projektiranih, v kolikor bi le-ta lahko vplivala na spremembo energijskih
kazalnikov stavbe.
(4) Naročnik računske energetske
izkaznice mora neodvisnega strokovnjaka seznaniti z morebitno dokumentacijo, ki
se nanaša na dejansko dosežene energijske lastnosti stavbe, in mu jo
posredovati.
11. člen
(postopki pri izdelavi merjene energetske
izkaznice)
(1) Podlaga za izdelavo merjene
energetske izkaznice so podatki izmerjenih vrednosti rabe energije v stavbi ali
njenem posameznem delu. Podatke o dobavljeni energiji ter splošne podatke o
stavbi posreduje naročnik, na primer v obliki računov ali drugih poročil.
(2) Neodvisni strokovnjak mora ob
izdelavi merjene energetske izkaznice opraviti pregled stavbe in naprav ter
mest dobave energije v stavbo oziroma mest oddaje energije iz stavbe ter
strokovno preveriti smiselnost posredovanih podatkov.
12. člen
(obveznosti naročnika merjene energetske
izkaznice)
(1) Za pravilnost in resničnost
posredovanih podatkov o stavbi in rabi energije v njej je odgovoren naročnik
merjene energetske izkaznice.
(2) Naročnik merjene energetske
izkaznice je dolžan posredovati neodvisnemu strokovnjaku oziroma izdajatelju
splošne podatke o stavbi oziroma njenem posameznem delu ter podatke o rabi
energije, sočasno ob naročilu za izdelavo energetske izkaznice.
(3) Naročnik merjene energetske
izkaznice mora neodvisnega strokovnjaka opozoriti na morebitna odstopanja (npr.
časovno neskladje obračunskega obdobja za posamezni energent in obdobja, na
katerega se nanaša energetska izkaznica) in na porabo goriva, za katerega ne
obstajajo meritve.
13. člen
(izračun v primeru skupne naprave)
Pri izdelavi merjene energetske izkaznice
za stavbo, ki je z drugimi stavbami vezana na skupno napravo, ki tem stavbam
zagotavlja energijo, se v primeru, ko meritve dovedene energije posamezni
stavbi niso vzpostavljene, dovedena energija posamezni stavbi določi na podlagi
dogovorjenega ključa delitve porabe energije.
14. člen
(zahteva za izdajo energetske izkaznice)
Naročnik energetske izkaznice vloži zahtevo
za izdajo energetske izkaznice na obrazcu iz priloge 4, ki je sestavni del tega
pravilnika.
IV. IZDAJA ENERGETSKIH IZKAZNIC
15. člen
(izdaja energetske izkaznice)
(1) Izdaja energetske izkaznice se
izvede z vpisom elektronske oblike energetske izkaznice v register.
(2) Izdajatelj energetske izkaznice
mora najpozneje v 15 dneh po izvedenem vpisu elektronske oblike energetske
izkaznice v register energetsko izkaznico v pisni obliki posredovati naročniku.
16. člen
(hramba pisne dokumentacije)
Izdajatelj je dolžan pisno dokumentacijo o
izdaji energetske izkaznice hraniti še najmanj eno leto po preteku veljavnosti
energetske izkaznice. Pisna dokumentacija obsega:
-       
podatke o zahtevi za izdelavo energetske izkaznice,
-       
izdano energetsko izkaznico,
-       
poročilo o določitvi energijskih kazalnikov in
-       
priporočila.
V. REGISTER ENERGETSKIH IZKAZNIC
17. člen
(vsebina registra)
(1) V register se vpišejo podatki, ki
so navedeni na obrazcih iz priloge 1 in 2 tega pravilnika.
(2) V register se v elektronski obliki
vnesejo naslednji dokumenti:
-       
izdana energetska izkaznica,
-       
poročilo o izračunu energijskih kazalnikov, na podlagi katerega je bila
izdelana računska energetska izkaznica stavbe, ki mora vsebovati vse vhodne
podatke, potrebne za preverjanje in ponovno določitev energetskih kazalnikov v
energetski izkaznici,
-       
priporočila, kadar morajo le-ta biti priložena energetski izkaznici.
(3) Pisno dokumentacijo v zvezi z
izdelavo energetske izkaznice hrani izdajatelj energetske izkaznice še najmanj
10 let.
18. člen
(način vodenja registra)
(1) Register se vodi v obliki
informatizirane baze na ministrstvu, pristojnemu za energijo.
(2) V register se energetska izkaznica
vpiše pod zaporedno številko, ki je sestavljena vsaj iz zaporedne številke
vpisa v register in letnice izdaje.
(3) Osnovni identifikator stavbe ali
njenega dela, za katerega je izdana energetska izkaznica, je identifikacijska
oznaka stavbe ali dela stavbe, tako da se na ta način enoznačno opredeli, za
katero stavbo oziroma del stavbe je izkaznica izdana. Če je energetska
izkaznica izdana za celotno stavbo, zadošča identifikacijska oznaka stavbe.
(4) Podatki o vpisanih energetskih
izkaznicah in pripadajočih dokumentih se v registru hranijo trajno v
elektronski obliki.
19. člen
(obveznosti vpisa v register)
(1) Neodvisni strokovnjak energetske
izkaznice mora ob izdelavi energetske izkaznice na podlagi pooblastila
izdajatelja izvesti vpis v register. Energetska izkaznica se vpiše v register v
elektronski obliki.
(2) Za isto stavbo ali njen del je
veljavna samo zadnja v register vpisana energetska izkaznica.
20. člen
(dostop do registra)
(1) Dostop do registra je javen in
omogoča vpogled v vsebino energetske izkaznice.
(2) Iskanje v informatizirani bazi
energetskih izkaznic je v okviru javnega dostopa omogočeno najmanj po
naslednjih ključih:
-       
zaporedna številka energetske izkaznice,
-       
identifikacijska oznaka stavbe iz katastra stavb in številka njenega
posameznega dela,
-       
naslov stavbe,
-       
katastrska občina in parcelna številka,
-       
izdajatelj in leto izdaje.
(3) Dostop do vpisa in vpogleda v
register je zaščiten z geslom.
VI. NAMESTITEV ENERGETSKE IZKAZNICE
21. člen
(vrste stavb, za katere velja obveznost
namestitve na vidnem mestu)
Energetska izkaznica mora biti nameščena na
vidnem mestu v stavbah s celotno uporabno tlorisno površino nad 1000 m2, ki so v lasti države ali lokalnih skupnosti in jih uporabljajo državni organi ali
organi lokalnih skupnosti oziroma organizacije in so v skladu z uredbo, ki
ureja uvedbo in uporabo enotne klasifikacije vrst objektov in določitev
objektov državnega pomena, uvrščene v podrazrede standardne klasifikacije dejavnosti
z naslednjimi oznakami:
-       
12201 Stavbe javne uprave;
-       
12630 Stavbe za izobraževanje in znanstvenoraziskovalno delo;
-       
12640 Stavbe za zdravstvo;
-       
12610 Stavbe za kulturo in razvedrilo.

Priloga
1: Računska energetska izkaznica
Priloga
2: Merjena energetska izkaznica
Priloga
3: Primeri priporočil za stroškovno upravičene izboljšave energetske
učinkovitosti stavbe
Priloga
4: Obrazec »Zahteva za izdelavo energetske izkaznice«
Priloga
5: Metodologija za izračun energijskih lastnosti stavbe

Pravilnik o metodologiji izdelave in izdaji
energetskih izkaznic stavb (Uradni list RS, št. 77/09)
vsebuje naslednje prehodne in končne določbe:
»VIII. PREHODNE IN KONČNE DOLOČBE
22. člen
(1) Do vzpostavitve registra v
elektronski obliki se energetska izkaznica izdaja v pisni obliki.
(2) Do vzpostavitve registra v
elektronski obliki vsebino registra iz drugega odstavka 17. člena tega
pravilnika nadomešča dokumentacija v pisni obliki, ki se hrani v ročnem
registru.
(3) Do vzpostavitve registra v
elektronski obliki se šteje, da je vpis energetske izkaznice v register
opravljen s posredovanjem izkaznice v pisni obliki ministrstvu, pristojnemu za
okolje in prostor.
23. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o metodologiji izdelave in izdaji energetskih izkaznic stavb (Uradni
list RS, št. 93/12) spreminja 22. člen pravilnika
tako, da se glasi:
»22. člen
(1) Do vzpostavitve registra v
elektronski obliki se energetska izkaznica izdaja v pisni obliki.
(2) Do vzpostavitve registra v
elektronski obliki vsebino registra iz drugega odstavka 17. člena tega
pravilnika nadomešča dokumentacija v pisni obliki, ki se hrani v ročnem
registru.
(3) Do vzpostavitve registra v
elektronski obliki se šteje, da je vpis energetske izkaznice v register
opravljen s posredovanjem izkaznice v pisni obliki ministrstvu, pristojnemu za energijo.«;
ter vsebuje naslednjo končno določbo:
»12. člen
Ta pravilnik začne veljati petnajsti dan po
objavi v Uradnem listu Republike Slovenije.«.