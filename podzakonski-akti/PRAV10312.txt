I. SPLOŠNE DOLOČBE
1. člen
(vsebina pravilnika)
Ta pravilnik določa način izračunavanja in
delitev stroškov, ki nastanejo zaradi začasne ali trajne prekomerne prometne
obremenitve javnih cest s tovornimi vozili (v nadaljnjem besedilu: prekomerna
prometna obremenitev), ter metodologijo za določitev sanacijskih ukrepov, ki
morajo biti izvedeni, da se odpravijo posledice prekomerne prometne
obremenitve.
2. člen
(pomen izrazov)
(1) Izrazi, uporabljeni v tem
pravilniku, imajo naslednji pomen:
1.    
»CBR« je kalifornijski indeks nosilnosti oziroma označuje postopek, po
katerem se ugotovi nosilnost navezanih materialov;
2.    
»debelinski indeks voziščne konstrukcije« je vsota zmnožkov faktorjev
ekvivalentnosti (odpornost proti preperevanju) posameznih materialov, vgrajenih
v voziščno konstrukcijo, in debelin plasti teh materialov;
3.    
»dobro vozišče« predstavlja ustrezno stanje vozišča, na katerem se že
pojavljajo vidni in razpoznavni znaki značilnih poškodovanosti opazovanega
vozišča, merjene vrednosti na vozišču pa so v dobrem območju;
4.    
»gradbiščna tovorna vozila« predstavljajo dodatne prometne obremenitve
na javnih cestah zaradi gradnje objekta oziroma izvajanja gospodarske
dejavnosti, ki niso bile upoštevane pri dimenzioniranju voziščnih konstrukcij;
5.    
»mejno vozišče« predstavlja stanje vozišča, ko je izvedba sanacijskega
ukrepa smiselna, sama izvedba pa je odvisna od ekonomske prioritete variantne
ureditve cestnega odseka in odprave posamezne neustreznosti glede na razpoložljiva
finančna sredstva;
6.    
»MSI« je modificiran švicarski indeks za ocenjevanje stanja vozišča;
7.    
»nazivna (nominalna) osna obremenitev – NOO« je standardna ali nominalna
obremenitev enojne osi vozila z 100 kN, ki se prenaša z dvojnimi kolesi (4 x 25
kN) na vozno površino in je opredeljena kot osnova za primerjave vpliva
različnih osnih obremenitev;
8.    
»nosilnost« pomeni mehansko odpornost planuma vgrajenega materiala proti
prometnim obremenitvam;
9.    
»objekt« so infrastrukturni objekti, energetski objekti, stanovanjska
naselja, večji logistični in trgovski centri ter drugi večji objekti, ki so
predmet gradnje, pri čemer se za prevoz materiala pričakuje večje število
gradbiščnih tovornih vozil, ki bodo obremenjevala okoliške javne ceste;
10.  »obnova
ceste« pomeni popolno ponovno vzpostavitev pogojenega stanja obstoječe ceste z
ojačitvijo ali odstranitvijo določenih delov brez pridobivanja novih zemljišč;
11.  »ojačitev«
pomeni vgraditev več dodatnih plasti na obstoječo voziščno konstrukcijo za
izboljšanje njene nosilnosti oziroma ohranitev njene uporabnosti na primerni
ravni;
12.  »preplastitev«
pomeni vgraditev neprekinjene plasti z enakomerno sestavo asfaltne plasti, ki
sledi neravninam podložne plasti ali pa jih izravna;
13.  »PLDP«
je povprečni letni dnevni promet v preteklem koledarskem letu;
14.  »prometna
obremenitev« je obremenitev, izražena s številom vozil (npr. PLDP) ali številom
prehodov nazivne (nominalne) osne obremenitve (NOO 100 kN), ki bo prečilo
izbrani prerez ceste v izbrani dobi trajanja;
15.  »redno vzdrževanje«
obsega gradbeno tehnične in druge posege manjšega obsega, ki so primerni za ohranjanje
cest, obcestja in prometne signalizacije ter prometne opreme v dobrem stanju in
za zagotavljanje prometne varnosti ter prevoznosti;
16.  »rekonstrukcija«
pomeni večjo dograditev ceste z razširitvami, prilagoditvijo voziščne
konstrukcije in večjimi popravki smeri trase vključno z vso investicijsko in
tehnično dokumentacijo;
17.  »slabo
vozišče« predstavlja stanje vozišča, ko je izvedba sanacijskega ukrepa nujna in
zato povzroča neekonomske stroške uporabnikom ali povzroča nevarnost za udeležence
cestnega prometa ali povzroča hitro propadanje cestne konstrukcije in cestne
substance;
18.  »trajna
prekomerna prometna obremenitev« je povečan obseg prometa gradbiščnih tovornih
vozil na javni cesti zaradi odprtja oziroma obratovanja kamnolomov, peskokopov,
asfaltnih baz, betonarn ter proizvodnih obratov konstrukcijskih elementov (v
nadaljnjem besedilu: gospodarska dejavnost);
19.  »voziščna
konstrukcija« je del utrditve prometne površine, sestavljena iz ene ali več
nosilnih plasti in obrabne plasti;
20.  »začasna
prekomerna prometna obremenitev« je povečan obseg prometa gradbiščnih tovornih
vozil na javni cesti zaradi gradnje objekta ali drugih aktivnosti, ki so glede
na naravo del začasne narave;
21.  »zelo
dobro vozišče« predstavlja stanje, ko poškodbe vozišča in voziščne konstrukcije
vidno še niso zaznane, vozišče zagotavlja še daljšo dobo trajanja, merjena
odstopanja vozišča pa so v mejah zelo dobrih vrednosti;
22.  »zelo
slabo vozišče« predstavlja stanje vozišča, ko je izvedba že zamujena in zato
povzroča velike stroške uporabnikom ali povzroča veliko nevarnost za udeležence
cestnega prometa ali povzroča pospešeno propadanje cestne konstrukcije in
cestne substance;
23.  »življenjska
doba voziščne konstrukcije« je čas načrtovane primerne uporabnosti vozne
površine v pogledu varnosti, udobnosti in gospodarnosti vožnje.
(2) Drugi izrazi, uporabljeni v tem
pravilniku, imajo enak pomen kot izrazi, opredeljeni v predpisih, ki urejajo
javne ceste in motorna vozila.
3. člen
(podatki za izračun stroškov prekomerne
prometne obremenitve)
(1) Izračun stroškov izvedbe
sanacijskih ukrepov, ki nastanejo zaradi trajne ali začasne prekomerne prometne
obremenitve, in njihova delitev med upravljavcem in povzročiteljem prekomerne
prometne obremenitve obsega:
-      
pripravo in predhodno oceno stroškov, ki bodo nastali zaradi prekomerne
prometne obremenitve, ter določitev potrebnih ukrepov za odpravo posledic, ki
nastanejo na javni cesti zaradi gradnje objekta ali izvajanja gospodarske
dejavnosti,
-      
spremljanje stanja javnih cest, občasno oziroma kontrolno štetje in
tehtanje gradbiščnih tovornih vozil v času gradnje objekta ali izvajanja
gospodarske dejavnosti,
-      
pregled javnih cest po zaključku gradnje objekta z dokončno oceno škode,
pri čemer se v primeru, da je bila ocenjena škoda pred začetkom gradnje
prenizka oziroma so dejanske poškodbe javne ceste večje od pričakovanih, izvede
ponoven izračun stroškov, nastalih zaradi prekomerne prometne obremenitve.
(2) Povzročitelj prekomerne prometne
obremenitve (v nadaljnjem besedilu: povzročitelj) mora izdelati prometni elaborat,
ki obsega seznam javnih cest, ki bodo v času gradnje objekta oziroma izvajanja
gospodarske dejavnosti dodatno obremenjene z gradbiščnimi tovornimi vozili,
oceno predvidene količine prepeljanega materiala, izvorno ciljno relacijo, čas
trajanja gradnje objekta oziroma izvajanja gospodarske dejavnosti in ničelni
posnetek stanja javnih cest, po katerih bo potekal gradbiščni tovorni promet.
Povzročitelj mora prometni elaborat pred začetkom gradnje ali izvajanja
gospodarske dejavnosti predložiti upravljavcu ceste.
(3) Upravljavec ceste na podlagi
prometnega elaborata investitorja izdela elaborat z oceno pričakovane škode na
javni cesti in sanacijskimi ukrepi, ki jih bo potrebno izvesti zaradi odprave
posledic prekomerne prometne obremenitve ter stroškov izvedbe sanacijskih
ukrepov. Če je mogoče škodo na javni cesti odpraviti z različnimi ukrepi, se
upravljavec ceste in povzročitelj s pogodbo dogovorita o izbiri
najustreznejšega sanacijskega ukrepa.
(4) Pri izdelavi elaborata iz
prejšnjega odstavka upravljavec ceste upošteva:
-      
podatke, ki mu jih je s prometnim elaboratom iz drugega odstavka tega
člena predložil povzročitelj,
-      
podatke o javnih cestah po katerih bo potekal začasno ali trajno povečan
obseg gradbiščnega tovornega prometa iz evidence o javnih cestah, ki jo vodi upravljavec
ceste (seznam cestnih odsekov, tehnični podatki o cestnih odsekih, starost in
sestava voziščne konstrukcije, MSI, podajnost vozne površine, PLDP, ipd.),
-      
podatke, pridobljene s terenskimi in laboratorijskimi meritvami (sestava
voziščne konstrukcije, debeline posameznih plasti in ocena stanja voziščne
konstrukcije, CBR temeljnih tal, štetje in tehtanje gradbiščnih tovornih vozil,
torne sposobnosti, vzdolžna ravnost, ocena stanja vozišča na podlagi
koeficienta MSI, ipd.),
-      
klimatološke in hidrološke podatke,
-      
stroškovno oceno sanacijskih ukrepov po veljavnih cenikih.
(5) Če so na izvorno ciljni relaciji,
po kateri bo potekal gradbiščni tovorni promet, premostitveni objekti (mostovi,
viadukti, ipd.), daljši od dveh metrov, mora upravljavec ceste pri izdelavi
elaborata iz tretjega odstavka tega člena upoštevati tudi stanje in nosilnost
teh objektov.
4. člen
(podatki, pridobljeni na podlagi meritev)
(1) Rezultati meritev iz tretje
alineje četrtega odstavka prejšnjega člena, ki jih izvede upravljavec ceste, so
namenjeni oceni stanja vozišča pred začetkom in po zaključku gradnje objekta
oziroma izvajanja gospodarske dejavnosti.
(2) Pred začetkom in po zaključku
gradnje objekta oziroma izvajanja gospodarske dejavnosti upravljavec ceste
izvede terenski ogled z namenom ugotovitve stanja vozišča javnih cest, po
katerih bo oziroma je potekal gradbiščni tovorni promet. Pred začetkom gradnje
objekta oziroma izvajanja gospodarske dejavnosti opravi upravljavec ceste tudi
ničelni posnetek stanja javnih cest, po katerih bo potekal gradbiščni tovorni
promet.
(3) Upravljavec ceste med izvajanjem
gradnje objekta oziroma izvajanjem gospodarske dejavnosti izvaja kontrolne terenske
preglede, katerih število je odvisno od dobe gradnje objekta oziroma izvajanja
gospodarske dejavnosti.
(4) Z namenom, da se ugotovijo vzroki
za nastale poškodbe javne ceste, in da se sprejme ustrezna odločitev o nujnosti
oziroma možnosti ojačitve obstoječe voziščne konstrukcije, mora upravljavec
ceste izvesti raziskavo in presojo stanja celotne voziščne konstrukcije po
kateri bo potekal gradbiščni tovorni promet ter posameznih v njo vgrajenih
materialov. V ta namen mora upravljavec ceste:
-      
z vizualno oceno stanja voziščne konstrukcije določiti jakost in obseg
poškodb,
-      
na podlagi rezultatov meritev vzdolžne in prečne ravnosti ugotoviti
deformacije in enakomernost utrditve ceste,
-      
z meritvami podajnosti obstoječe voziščne konstrukcije ugotoviti
nosilnost in njeno enakomernost, v določenih primerih tudi vrednosti E-modulov
vgrajenih materialov (npr. z meritvami z deflektometrom s padajočo utežjo),
-      
ugotoviti zlepljenost plasti vgrajenih asfaltnih zmesi,
-      
preiskati uporabnost obstoječih materialov (asfaltnih zmesi, nevezanih
zmesi zrn) v novi voziščni konstrukciji ali njihovo primernost za nadgraditev,
-      
izvesti meritve nosilnosti na planumu plasti nevezanega materiala.
(5) Upravljavec ceste določi število
gradbiščnih tovornih vozil na podlagi:
-      
ocene predvidenih gradbiščnih tovornih vozil iz prometnega elaborata, ki
ga izdela povzročitelj,
-      
ocene količine prepeljanega materiala za potrebe gradnje objekta oziroma
v času izvajanja gospodarske dejavnosti,
-      
štetja števila gradbiščnih tovornih vozil na javnih cestah v okolici
gradnje objekta oziroma v času izvajanja gospodarske dejavnosti.
(6) Število preštetih
gradbiščnih tovornih vozil je potrebno s pomočjo ostalih podatkov preračunati v
PLDP teh vozil v obdobju gradnje objekta oziroma v času izvajanja gospodarske
dejavnosti.
(7) Prekomerno prometno obremenitev
javne ceste mora upravljavec ceste ugotoviti z najmanj dvakratnim štetjem
števila tovornih vozil z nosilnostjo nad deset ton.
(8) Upravljavec ceste mora poleg
štetja gradbiščnih tovornih vozil izvesti tudi meritve prometnih obremenitev
(FE) pred in med samim povečanjem ter upoštevati razmerje povečanja prometnih
obremenitev.
(9) Če meritve prometnih obremenitev
niso izvedene pred začetkom gradnje objekta oziroma izvajanjem gospodarske
dejavnosti, se za stanje pred povečanjem upošteva povprečno število
tovornih vozil in avtobusov na obravnavanem odseku ceste (PLDP po
strukturi vozil). Za izračun prometne obremenitve se v skladu s tehnično
specifikacijo za javne ceste TSC 06.511 Prometne obremenitve – Določitev in
razvrstitev uporabijo naslednji faktorji:
-      
1,2 za avtobuse,
-      
0,20 za srednja tovorna vozila,
-      
1,1 za težka tovorna vozila,
-      
2,0 za pol-priklopnike in priklopnike.
(10) Če ima upravljavec ceste med
gradnjo objekta oziroma izvajanjem gospodarske dejavnosti le podatke o številu
tovornih vozil, jih je potrebno pridobiti ločeno za dvoosna, troosna in
štiriosna tovorna vozila ter petosne priklopnike in petosne polpriklopnike. V
tem primeru izračun prometnih obremenitev temelji na predpostavki, da so vsa
tovorna vozila obremenjena z največjo dovoljeno obremenitvijo v skladu s
predpisi, ki urejajo mase vozil. Faktorji za izračun FE v skladu s tehnično
specifikacijo za javne ceste TSC 06.511 znašajo:
-      
2,4 za dvoosno tovorno vozilo,
-      
2,0 za troosno tovorno vozilo,
-      
2,0 za štiriosno tovorno vozilo,
-      
3,2 za petosni polpriklopnik,
-      
2,2 za petosni priklopnik.
(11) Če upravljavec ceste nima
podatkov iz devetega in desetega odstavka tega člena, pridobi podatke o številu
gradbiščnih tovornih vozil na podlagi popisa del, predvidenega prevoženega
materiala ali po kakšni drugi oceni.
5. člen
(sanacijski ukrepi)
(1) Na podlagi podatkov iz 3. in 4.
člena tega pravilnika ter nosilnosti voziščne konstrukcije in stanja vozišča se
upravljavec ceste in povzročitelj s pogodbo dogovorita o določitvi sanacijskega
ukrepa in o razmerju delitve stroškov za izvedbo izbranega sanacijskega ukrepa.
(2) Pri določitvi sanacijskega ukrepa
se upošteva čas izvedbe ukrepa, ki je lahko pred, med ali po koncu prekomerne
prometne obremenitve. Sanacijski ukrep se dimenzionira za dobo najmanj deset
let.
(3) Za izboljšanje stanja voziščne
konstrukcije se lahko uporabijo zlasti naslednji sanacijski ukrepi:
-      
preplastitev,
-      
ojačitev,
-      
obnovitev,
-      
rekonstrukcija.
(4) Če je potrebna ojačitev voziščne
konstrukcije, se določitev ukrepa izvede v skladu s tehnični specifikacijo za
javne ceste TSC 06.541 Projektiranje – Dimenzioniranje ojačitev obstoječih
asfaltnih voziščnih konstrukcij (v nadaljnjem besedilu: TSC 06.541).
(5) Obnova voziščne konstrukcije je
sanacijski ukrep, ki se izvede, če sta nosilnost voziščne konstrukcije in
kvaliteta obstoječih vgrajenih materialov tako zmanjšani, da voziščna
konstrukcija ni več sposobna prevzeti dejanskih prometnih obremenitev.
Dimenzije nove voziščne konstrukcije je treba določiti v skladu s tehnično
specifikacijo TSC 06.520 Projektiranje – Dimenzioniranje novih asfaltnih
voziščnih konstrukcij (v nadaljnjem besedilu: TSC 06.520).
(6) Rekonstrukcija voziščne
konstrukcije se izvede, ko dejanskim prometnim obremenitvam ne ustrezata niti
nosilnost voziščne konstrukcije niti tehnični elementi ceste. Dimenzije nove
voziščne konstrukcije je treba določiti v skladu s TSC 06.520.
(7) Če pride zaradi prekomernih
prometnih obremenitev do manjših poškodb javne ceste, se lahko poškodbe
voziščne konstrukcije odpravijo z ukrepi rednega vzdrževanja v skladu s
tehnično specifikacijo za javne ceste TSC 08.311/1 Redno vzdrževanje cest –
Vzdrževanje prometnih površin, asfaltna vozišča.
(8) Na podlagi izbranega sanacijskega
ukrepa se na podlagi veljavnih cenikov izračunajo stroški njegove izvedbe.
(9) Če je zaradi prekomerne prometne
obremenitve gradbiščnih tovornih vozil na premostitvenem objektu treba izvesti
začasni ali trajni sanacijski ukrep, krije stroške za izvedbo tega ukrepa v
celoti povzročitelj.
6. člen
(določitev razmerja stroškov v primeru
začasne prekomerne prometne obremenitve)
(1) Upravljavec ceste in povzročitelj
se s pogodbo dogovorita o določitvi sanacijskega ukrepa in o razmerju delitve
stroškov za izvedbo izbranega sanacijskega ukrepa.
(2) Če nosilnost obstoječe voziščne
konstrukcije ni zadostna niti za normalni promet niti za gradbiščni tovorni
promet, se razmerje stroškov med upravljavcem ceste in povzročiteljem za
izvedbo sanacijskega ukrepa določi na podlagi izračuna iz Priloge 1, ki je
sestavni del tega pravilnika.
(3) Če je stanje vozišča zelo dobro in
nosilnost obstoječe voziščne konstrukcije v primeru dodatnega gradbiščnega
tovornega prometa ni zadostna, se razmerje stroškov med upravljavcem ceste in
povzročiteljem določi na podlagi izračuna iz Priloge 2, ki je sestavni del tega
pravilnika. Slikovni prikaz slabšanja stanja vozišča glede na dejansko in
pričakovano prometno obremenitev je prikazan na sliki 1 v Prilogi 2.
(4) Če je stanje vozišča slabše kot
zelo dobro in nosilnost obstoječe voziščne konstrukcije v primeru dodatnega
gradbiščnega tovornega prometa ni zadostna, se razmerje stroškov med
upravljavcem ceste in povzročiteljem za izvedbo sanacijskega ukrepa (npr.
preplastitev), ki je potreben zaradi normalnega prometa kot tudi zaradi
dodatnega gradbiščnega tovornega prometa, določi na podlagi izračuna iz Priloge
3, ki je sestavni del tega pravilnika.
(5) Če je stanje vozišča slabše kot
zelo dobro in nosilnost obstoječe voziščne konstrukcije v primeru dodatnega
gradbiščnega tovornega prometa ni zadostna, se razmerje stroškov med
upravljavcem ceste in povzročiteljem za izvedbo sanacijskega ukrepa, ki je
zaradi dodatnega gradbiščnega tovornega prometa večji kot v primeru normalnega
prometa, določi na podlagi izračuna iz Priloge 4, ki je sestavni del tega
pravilnika.
(6) Če je nosilnost obstoječe voziščne
konstrukcije zadostna, vendar je stanje vozišča slabše kot zelo dobro, se
razmerje stroškov med upravljavcem ceste in povzročiteljem za izvedbo
sanacijskega ukrepa določi na podlagi izračuna iz Priloge 5, ki je sestavni del
tega pravilnika.
7. člen
(določitev razmerja stroškov v primeru
trajne prekomerne prometne obremenitve)
(1) Povzročitelj trajne prekomerne
prometne obremenitve posreduje upravljavcu ceste podatke o letni količini
prepeljanega materiala (mineralne surovine, les, ipd.) in oceno števila
gradbiščnih tovornih vozil, ki bodo material prepeljali. Na podlagi podatkov iz
prejšnjega stavka in podatkov iz četrtega odstavka 3. člena tega pravilnika
upravljavec ceste izdela elaborat z oceno pričakovane škode na javni cesti in
sanacijskimi ukrepi, ki jih bo treba izvesti zaradi odprave posledic trajne
prekomerne prometne obremenitve ter način delitve stroškov sanacijskih ukrepov
med upravljavcem ceste in povzročiteljem.
(2) Če nosilnost obstoječe voziščne
konstrukcije ni zadostna, se razmerje stroškov med upravljavcem ceste in
povzročiteljem za izvedbo sanacijskega ukrepa določi na podlagi izračuna iz
Priloge 1 tega pravilnika.
(3) Če nosilnost obstoječe voziščne
konstrukcije v primeru dodatnega gradbiščnega tovornega prometa ni zadostna, se
razmerje stroškov med upravljavcem ceste in povzročiteljem določi na podlagi
izračuna iz Priloge 4 tega pravilnika.
(4) Če je nosilnost obstoječe voziščne
konstrukcije zadostna, vendar je stanje vozišča slabše kot zelo dobro, se
razmerje stroškov med upravljavcem ceste in povzročiteljem za izvedbo
sanacijskega ukrepa določi na podlagi izračuna iz Priloge 5 tega pravilnika.
8. člen
Stroške, ki jih ima upravljavec ceste s
pridobivanjem podatkov za izdelavo elaborata po četrtem odstavku 3. člena tega
pravilnika in s pripravo pogodbe o določitvi sanacijskega ukrepa ter o razmerju
delitve stroškov za izvedbo izbranega sanacijskega ukrepa, plača povzročitelj.
9. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-402/2011/19-0034560
Ljubljana, dne 18. januarja 2012
EVA 2010-2411-0063
dr. Patrick Vlačič l.r.
Minister
za promet

Priloga 1:
Izračun za določitev razmerja stroškov med upravljavcem ceste in povzročiteljem
za izvedbo sanacijskega ukrepa, če nosilnost obstoječe voziščne konstrukcije ni
zadostna niti za normalni promet niti za gradbiščni tovorni promet
Priloga 2:
Izračun za določitev razmerja stroškov med upravljavcem ceste in povzročiteljem
za izvedbo sanacijskega ukrepa, če je stanje vozišča zelo dobro in nosilnost
obstoječe voziščne konstrukcije v primeru dodatnega gradbiščnega tovornega
prometa ni zadostna
Priloga 3:
Izračun za določitev razmerja stroškov med upravljavcem ceste in povzročiteljem
za izvedbo sanacijskega ukrepa, če je stanje vozišča slabše kot zelo dobro in
nosilnost obstoječe voziščne konstrukcije v primeru dodatnega gradbiščnega
tovornega prometa ni zadostna
Priloga 4:
Izračun za določitev razmerja stroškov med upravljavcem ceste in povzročiteljem
za izvedbo sanacijskega ukrepa, ki je zaradi dodatnega
gradbiščnega tovornega prometa večji kot v primeru normalnega prometa, če je
stanje vozišča slabše kot zelo dobro in nosilnost obstoječe voziščne
konstrukcije v primeru dodatnega gradbiščnega tovornega prometa ni zadostna
Priloga 5:
Izračun za določitev razmerja stroškov med upravljavcem ceste in povzročiteljem
za izvedbo sanacijskega ukrepa, če je nosilnost obstoječe voziščne konstrukcije
zadostna, vendar je stanje vozišča slabše kot zelo dobro