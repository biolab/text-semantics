I. SPLOŠNE DOLOČBE
1. člen
S tem sklepom se določijo protokolarna
pravila, protokolarni dogodki, način izvajanja protokolarnih dogodkov,
izvajalci in način financiranja protokolarnih dogodkov. Protokolarne naloge po
tem sklepu opravljata Protokol Vlade Republike Slovenije (v nadaljnjem
besedilu: Protokol), Ministrstvo za zunanje zadeve Republike Slovenje (v
nadaljnjem besedilu: Ministrstvo) in Ministrstvo za kulturo Republike Slovenje
(v nadaljnjem besedilu: Ministrstvo za kulturo).
2. člen
Protokolarni dogodki so:
1.    
državniški obiski šefa države v Republiki Sloveniji;
2.    
obiski (uradni, delovni in zasebni) v Republiki Sloveniji:
-   šefa države,
-   predsednika parlamenta in predsednika Evropskega parlamenta,
-   predsednika vlade, predsednika Evropske komisije in šefov mednarodnih
organizacij v rangu predsednika vlade,
-   predsednika državnega sveta oziroma senata,
-   predsednika ustavnega sodišča,
-   predsednika vrhovnega sodišča,
-   ombudsmana, varuha človekovih pravic,
-   predsednika računskega sodišča,
-   ministra za zunanje zadeve in šefov mednarodnih organizacij ter
specializiranih agencij v rangu ministra za zunanje zadeve,
-   informacijskega pooblaščenca,
-   delegacij zveznih dežel, držav in pokrajin, kadar so gostitelji
predsednik Republike Slovenije, predsednik Državnega zbora Republike Slovenije,
predsednik Vlade Republike Slovenije in predsednik Državnega sveta Republike
Slovenije;
3.    
državniški obiski predsednika Republike Slovenije v tujini;
4.    
uradni in delovni obiski v tujini:
-  predsednika Republike Slovenije,
-  predsednika Državnega zbora Republike Slovenije,
-  predsednika Vlade Republike Slovenije,
-  predsednika Državnega sveta Republike Slovenije,
-  predsednika Ustavnega sodišča Republike Slovenije,
-  predsednika Vrhovnega sodišča Republike Slovenije,
-  varuha človekovih pravic Republike Slovenije,
-  predsednika Računskega sodišča Republike Slovenije,
-  ministra za zunanje zadeve Republike Slovenije,
-  informacijskega pooblaščenca Republike Slovenije;
5.    
protokolarni dogodki zakonca ali partnerja predsednika Republike
Slovenije, predsednika Državnega zbora Republike Slovenije, predsednika Vlade
Republike Slovenije in ministra za zunanje zadeve Republike Slovenije;
6.    
predaje poverilnih pisem predsedniku Republike Slovenije;
7.    
predaje kopij poverilnih pisem in predstavitvenih pisem v Ministrstvu za
zunanje zadeve Republike Slovenije;
8.    
predstavitveni in poslovilni obiski vodij diplomatskih predstavništev in
predstavništev mednarodnih organizacij pri predsedniku Republike Slovenije,
predsedniku Državnega zbora Republike Slovenije, predsedniku Vlade Republike
Slovenije in predsedniku Državnega sveta Republike Slovenije;
9.    
slovesnosti ob vročanju odlikovanj Republike Slovenije, ki jih vroča
predsednik Republike Slovenije ali visoki predstavnik Republike Slovenije po
pooblastilu predsednika Republike Slovenije;
10.  podpisi
meddržavnih in drugih uradnih listin, pomembnih za državo;
11.  slovesnosti
ob izrekanju priseg pred predsednikom Državnega zbora Republike Slovenije;
12.  državni
pogrebi, polaganja vencev in državne žalne slovesnosti;
13.  sprejemi,
ki jih prirejajo predsednik Republike Slovenije, predsednik Državnega zbora
Republike Slovenije, predsednik Vlade Republike Slovenije, predsednik Državnega
sveta Republike Slovenije, predsednik Ustavnega sodišča Republike Slovenije,
predsednik Vrhovnega sodišča Republike Slovenije, varuh človekovih pravic
Republike Slovenije, predsednik Računskega sodišča Republike Slovenije,
minister za zunanje zadeve Republike Slovenije in informacijski pooblaščenec
Republike Slovenije;
14.  državne
proslave in druge prireditve državnega pomena.
3. člen
Protokol opravlja protokolarne naloge za
predsednika Republike Slovenije, predsednika Državnega zbora Republike
Slovenije, predsednika Vlade Republike Slovenije, predsednika Državnega sveta
Republike Slovenije, predsednika Ustavnega sodišča Republike Slovenije,
predsednika Vrhovnega sodišča Republike Slovenije, nekdanjega predsednika
Republike Slovenije, skladno s predpisi, ki urejajo zagotavljanje pogojev za
opravljanje funkcije predsednika republike, varuha človekovih pravic Republike
Slovenije, predsednika Računskega sodišča Republike Slovenije, ministra za
zunanje zadeve Republike Slovenije, zakonca ali partnerja predsednika Republike
Slovenije, predsednika Državnega zbora Republike Slovenije, predsednika Vlade
Republike Slovenije in ministra za zunanje zadeve Republike Slovenije. Ministrstvo
opravlja protokolarne naloge za ministra za zunanje zadeve Republike Slovenije
in zakonca ali partnerja ministra za zunanje zadeve Republike Slovenije (razen
uradnih obiskov ministrov za zunanje zadeve in šefov mednarodnih organizacij
ter specializiranih agencij v Republiki Sloveniji).
Protokol opravlja protokolarno
organizacijsko delo ob obiskih visokih predstavnikov tujih držav v Republiki
Sloveniji in obiskih visokih predstavnikov Republike Slovenije v tujini v
skladu z Navodili za izvajanje Sklepa o določitvi protokolarnih pravil, ki so
kot priloga sestavni del tega sklepa (v nadaljnjem besedilu: Navodila).
Protokol opravlja protokolarne naloge, ki
so natančno določene v Navodilih.
4. člen
Protokol pripravi celovit letni načrt dela,
predvidi število in vrsto protokolarnih dogodkov ter skrbi za njihovo strokovno
izvedbo na podlagi Enotnega načrta mednarodnih obveznosti, ki ga do konca leta
za prihodnje leto sprejme Vlada Republike Slovenije, pri čemer število
državniških obiskov v Republiki Sloveniji praviloma ne preseže treh v enem
letu, in na podlagi okvirnih programov načrtovanih obiskov v Republiki
Sloveniji in drugih predvidenih protokolarnih dogodkov za naslednje leto, v
uresničevanje katerih se vključuje Protokol, o katerih pooblaščeni predstavniki
Ustavnega sodišča Republike Slovenije, Vrhovnega sodišča Republike Slovenije,
Računskega sodišča Republike Slovenije in Varuha človekovih pravic Republike
Slovenije do 1. decembra tekočega leta pisno obvestijo Protokol.
5. člen
Pooblaščeni predstavnik organa, za katerega
Protokol opravlja strokovne protokolarne storitve in opravila, mora o
posameznih protokolarnih dogodkih, ki v letnem programu niso bili vnaprej
časovno opredeljeni ali predvideni, pisno obvestiti Protokol praviloma najmanj
20 dni pred dogodkom.
II. PROTOKOLARNE NALOGE MINISTRSTVA ZA ZUNANJE ZADEVE
REPUBLIKE SLOVENIJE
6. člen
Ministrstvo med drugim:
-       sodeluje
s Protokolom ob pripravi in izvedbi uradnih obiskov ministrov za zunanje zadeve
in šefov mednarodnih organizacij ter specializiranih agencij v rangu ministra
za zunanje zadeve v Republiki Sloveniji,
-       opravlja
protokolarne naloge ob delovnih in zasebnih obiskih ministra za zunanje zadeve
Republike Slovenije doma in v tujini ter ob uradnih obiskih ministra za zunanje
zadeve Republike Slovenije v tujini,
-       organizira
sprejeme, kosila in večerje, ki jih prireja minister za zunanje zadeve
Republike Slovenije,
-       organizira
mednarodne konference, katerih gostitelj je minister za zunanje zadeve
Republike Slovenije, ter med konferencami srečanja na ministrski in podministrski
ravni,
-       sodeluje
s Protokolom pri organizaciji mednarodnih obiskov in sprejemov, na katere so
vabljeni člani diplomatskega in konzularnega zbora v Republiki Sloveniji,
-       opravlja
protokolarne naloge pri predaji kopij poverilnih pisem in predaji predstavitvenih
pisem v Ministrstvu in sodeluje s Protokolom pri slovesni predaji poverilnih
pisem predsedniku Republike Slovenije,
-       organizira
predstavitvene in poslovilne obiske vodij diplomatskih predstavništev in
predstavništev mednarodnih organizacij v Republiki Sloveniji,
-       opravlja
protokolarne naloge za zakonca ali partnerja ministra za zunanje zadeve
Republike Slovenije,
-       skrbi
za protokolarna darila pri protokolarnih dogodkih, katerih nosilec je minister
za zunanje zadeve Republike Slovenije, in se o darilih uskladi s Protokolom, ko
je na uradnem obisku v Republiki Sloveniji minister za zunanje zadeve ali šef
mednarodne organizacije ali šef specializirane agencije v rangu ministra za
zunanje zadeve.
III. OBISKI VISOKIH PREDSTAVNIKOV IZ TUJINE V REPUBLIKI SLOVENIJI
7. člen
Gostitelj ob obisku šefa države v Republiki
Sloveniji je predsednik Republike Slovenije, gostitelj ob obisku predsednika
parlamenta in predsednika Evropskega parlamenta je predsednik Državnega zbora
Republike Slovenije, gostitelj ob obisku predsednika vlade, predsednika
Evropske komisije in šefov mednarodnih organizacij v rangu predsednika vlade je
predsednik Vlade Republike Slovenije, gostitelj ob obisku predsednika državnega
sveta oziroma senata je predsednik Državnega sveta Republike Slovenije, gostitelj
ob obisku predsednika ustavnega sodišča je predsednik Ustavnega sodišča
Republike Slovenije, gostitelj ob obisku predsednika vrhovnega sodišča je
predsednik Vrhovnega sodišča Republike Slovenije, gostitelj ob obisku
ombudsmana, varuha človekovih pravic je varuh človekovih pravic Republike
Slovenije, gostitelj ob obisku predsednika računskega sodišča je predsednik
Računskega sodišča Republike Slovenije, gostitelj ob obisku ministra za zunanje
zadeve in šefov mednarodnih organizacij ter specializiranih agencij v rangu
ministra za zunanje zadeve je minister za zunanje zadeve Republike Slovenije,
gostitelj ob obisku informacijskega pooblaščenca je informacijski pooblaščenec
Republike Slovenije.
Ob sočasnem obisku več šefov držav ali
predsednikov vlad zaradi udeležbe na mednarodnih srečanjih na ozemlju Republike
Slovenije Vlada Republike Slovenije za pripravo takega obiska predvidoma
ustanovi poseben odbor, v katerega so vključene vse institucije in organi, ki
pri tem sodelujejo.
8. člen
Ob obiskih iz prvega odstavka prejšnjega
člena, ki jih izvaja Protokol, gostitelj določi izmed zaposlenih v organu
gostitelja koordinatorja obiska, ki s Protokolom in Uradom Vlade Republike
Slovenije za komuniciranje ter Uradom za varnost in zaščito usklajuje program
obiska ter razrešuje protokolarne in organizacijske zadeve.
9. člen
Šefa države ob prihodu na državniški ali
uradni obisk v Republiko Slovenijo predvidoma pozdravijo in se ob odhodu od
njega poslovijo:
-       minister
v Vladi Republike Slovenije,
-       generalni
sekretar Urada predsednika Republike Slovenije,
-       člani
stalnega spremstva v Republiki Sloveniji, ki jih določi gostitelj,
-       druge
osebe, ki jih določi gostitelj.
10. člen
Predsednika parlamenta in predsednika
Evropskega parlamenta ob prihodu na uradni obisk v Republiko Slovenijo
predvidoma pozdravijo in se ob odhodu od njega poslovijo:
-       eden
od podpredsednikov Državnega zbora Republike Slovenije,
-       člani
stalnega spremstva v Republiki Sloveniji, ki jih določi gostitelj,
-       druge
osebe, ki jih določi gostitelj.
11. člen
Predsednika vlade, predsednika Evropske
komisije in šefa mednarodne organizacije v rangu predsednika vlade ob prihodu
na uradni obisk v Republiko Slovenijo predvidoma pozdravijo in se ob odhodu od
njega poslovijo:
-       minister
ali državni sekretar v Vladi Republike Slovenije,
-       člani
stalnega spremstva v Republiki Sloveniji, ki jih določi gostitelj,
-       druge
osebe, ki jih določi gostitelj.
12. člen
Predsednika državnega sveta oziroma senata
ob prihodu na uradni obisk v Republiko Slovenijo predvidoma pozdravijo in se ob
odhodu od njega poslovijo:
-       podpredsednik
Državnega sveta Republike Slovenije,
-       člani
stalnega spremstva v Republiki Sloveniji, ki jih določi gostitelj,
-       druge
osebe, ki jih določi gostitelj.
13. člen
Predsednika ustavnega sodišča ob prihodu na
uradni obisk v Republiko Slovenijo predvidoma pozdravijo in se ob odhodu od
njega poslovijo:
-       podpredsednik
ali eden od sodnikov Ustavnega sodišča Republike Slovenije,
-       člani
stalnega spremstva v Republiki Sloveniji, ki jih določi gostitelj,
-       druge
osebe, ki jih določi gostitelj.
14. člen
Predsednika vrhovnega sodišča ob prihodu na
uradni obisk v Republiko Slovenijo predvidoma pozdravijo in se ob odhodu od
njega poslovijo:
-       podpredsednik
ali eden od sodnikov Vrhovnega sodišča Republike Slovenije,
-       druge
osebe, ki jih določi gostitelj.
15. člen
Varuha človekovih pravic ob prihodu na
uradni obisk v Republiko Slovenijo predvidoma pozdravijo in se ob odhodu od
njega poslovijo:
-       eden
od namestnikov varuha človekovih pravic Republike Slovenije,
-       člani
stalnega spremstva v Republiki Sloveniji, ki jih določi gostitelj,
-       druge
osebe, ki jih določi gostitelj.
16. člen
Predsednika računskega sodišča ob prihodu
na uradni obisk v Republiko Slovenijo predvidoma pozdravijo oziroma se ob
odhodu od njega poslovijo:
-       eden
od namestnikov predsednika Računskega sodišča Republike Slovenije,
-       druge
osebe, ki jih določi gostitelj.
17. člen
Ministra za zunanje zadeve in šefe
mednarodnih organizacij ter specializiranih agencij v rangu ministra za zunanje
zadeve ob prihodu na uradni obisk v Republiko Slovenijo predvidoma pozdravijo
in se ob odhodu od njega poslovijo:
-       državni
sekretar v Ministrstvu za zunanje zadeve Republike Slovenije ali generalni
direktor v Ministrstvu za zunanje zadeve Republike Slovenije,
-       člani
stalnega spremstva v Republiki Sloveniji, ki jih določi gostitelj,
-       druge
osebe, ki jih določi gostitelj.
18. člen
Informacijskega pooblaščenca ob prihodu na
uradni obisk v Republiko Slovenijo predvidoma pozdravijo in se ob odhodu od
njega poslovijo:
-       eden
od namestnikov informacijskega pooblaščenca Republike Slovenije,
-       druge
osebe, ki jih določi gostitelj.
19. člen
Na slovesnost ob prihodu šefa države,
predsednika parlamenta in predsednika Evropskega parlamenta ter predsednika
vlade, predsednika Evropske komisije in šefov mednarodnih organizacij v rangu predsednika
vlade v Republiko Slovenijo iz prvega odstavka 7. člena tega sklepa ter ob
njegovem odhodu iz Republike Slovenije je predvidoma vabljen tudi vodja
diplomatskega predstavništva države gosta oziroma vodja predstavništva Evropske
komisije oziroma vodja predstavništva mednarodne organizacije.
20. člen
Gostitelj ob obiskih določi stalno
spremstvo v Republiki Sloveniji.
Stalno spremstvo ob državniškem obisku šefa
države v Republiki Sloveniji praviloma sestavljajo:
-       minister
v Vladi Republike Slovenije,
-       svetovalec
predsednika Republike Slovenije,
-       veleposlanik
Republike Slovenije v državi gosta,
-       šef
Protokola,
-       vodja
pristojnega sektorja v Ministrstvu za zunanje zadeve Republike Slovenije,
-       diplomat,
pristojen za državo gosta, v Ministrstvu za zunanje zadeve Republike Slovenije,
-       druge
osebe, ki jih določi gostitelj.
Stalno spremstvo ob uradnem obisku šefa
države v Republiki Sloveniji praviloma sestavljajo:
-       svetovalec
predsednika Republike Slovenije,
-       veleposlanik
Republike Slovenije v državi gosta,
-       predstavnik
Ministrstva za zunanje zadeve Republike Slovenije,
-       šef
Protokola ali oseba, ki jo šef Protokola pooblasti,
-       druge
osebe, ki jih določi gostitelj.
Stalno spremstvo ob uradnem obisku
predsednika parlamenta in predsednika Evropskega parlamenta v Republiki Sloveniji
praviloma sestavljajo:
-       veleposlanik
Republike Slovenije v državi gosta,
-       predstavnik
Oddelka za mednarodno dejavnost, protokol in prevajanje Državnega zbora
Republike Slovenije,
-       predstavnik
Protokola,
-       druge
osebe, ki jih določi gostitelj.
Stalno spremstvo ob uradnem obisku
predsednika vlade, predsednika Evropske komisije in šefov mednarodnih
organizacij v rangu predsednika vlade v Republiki Sloveniji praviloma
sestavljajo:
-       veleposlanik
Republike Slovenije v državi gosta oziroma stalni predstavnik Republike
Slovenije pri Evropski uniji oziroma mednarodni organizaciji,
-       državni
sekretar ali vodja pristojnega sektorja v Ministrstvu za zunanje zadeve
Republike Slovenije,
-       šef
Protokola ali oseba, ki jo šef Protokola pooblasti,
-       svetovalec
v Kabinetu predsednika Vlade Republike Slovenije,
-       druge
osebe, ki jih določi gostitelj.
Stalno spremstvo ob uradnem obisku
predsednika državnega sveta oziroma senata v Republiki Sloveniji praviloma
sestavljajo:
-       sekretar
Komisije za mednarodne odnose in evropske zadeve v Državnem svetu Republike
Slovenije,
-       predstavnik
Protokola,
-       druge
osebe, ki jih določi gostitelj.
Stalno spremstvo ob uradnem obisku
predsednika ustavnega sodišča v Republiki Sloveniji praviloma sestavljajo:
-       predstavnik
Ustavnega sodišča Republike Slovenije,
-       predstavnik
Protokola,
-       druge
osebe, ki jih določi gostitelj.
Stalno spremstvo ob uradnem obisku
predsednika vrhovnega sodišča v Republiki Sloveniji praviloma sestavljajo:
-       predstavnik
Vrhovnega sodišča Republike Slovenije,
-       predstavnik
Protokola,
-       druge
osebe, ki jih določi gostitelj.
Stalno spremstvo ob uradnem obisku
ombudsmana, varuha človekovih pravic v Republiki Sloveniji praviloma
sestavljajo:
-       predstavnik
Varuha človekovih pravic Republike Slovenije,
-       predstavnik
Protokola,
-       druge
osebe, ki jih določi gostitelj.
Stalno spremstvo ob uradnem obisku
predsednika računskega sodišča v Republiki Sloveniji praviloma sestavljajo:
-       predstavnik
Računskega sodišča Republike Slovenije,
-       predstavnik
Protokola,
-       druge
osebe, ki jih določi gostitelj.
Stalno spremstvo ob uradnem obisku ministra
za zunanje zadeve in šefov mednarodnih organizacij ter specializiranih agencij
v rangu ministra za zunanje zadeve v Republiki Sloveniji praviloma sestavljajo:
-       veleposlanik
Republike Slovenije v državi gosta oziroma vodja predstavništva mednarodne
organizacije,
-       predstavnik
Ministrstva za zunanje zadeve Republike Slovenije,
-       predstavnik
Protokola,
-       druge
osebe, ki jih določi gostitelj.
Stalno spremstvo ob uradnem obisku
informacijskega pooblaščenca praviloma sestavljajo:
-       predstavnik
Informacijskega pooblaščenca Republike Slovenije,
-       druge
osebe, ki jih določi gostitelj.
21. člen
Ob državniških in uradnih obiskih šefa
države ter uradnih obiskih predsednika parlamenta in predsednika Evropskega
parlamenta ter predsednika vlade, predsednika Evropske komisije in šefov
mednarodnih organizacij v rangu predsednika vlade ter predsednika državnega
sveta oziroma senata in ministra za zunanje zadeve in šefov mednarodnih
organizacij ter specializiranih agencij v rangu ministra za zunanje zadeve v
Republiki Sloveniji se izobesijo zastave gosta, Republike Slovenije in Evropske
unije na kraju prihoda in odhoda, na rezidenci gosta, na poslopjih, kjer
potekajo uradni deli programa, v prostorih, kjer potekajo uradni pogovori in
fototermini, ter na avtomobilu, v katerem se vozi glavni gost.
Ob delovnih obiskih šefa države,
predsednika parlamenta in Evropskega parlamenta ter predsednika vlade,
predsednika Evropske komisije in šefov mednarodnih organizacij v rangu
predsednika vlade ter predsednika državnega sveta oziroma senata v Republiki Sloveniji
se izobesijo zastave gosta, Republike Slovenije in Evropske unije na poslopju
gostitelja obiska v Republiki Sloveniji ter v prostorih, kjer potekajo
fototermini z visokimi predstavniki Republike Slovenije. Ob delovnih obiskih
ministra za zunanje zadeve ali šefa mednarodne organizacije v rangu ministra za
zunanje zadeve v Republiki Sloveniji se izobesijo zastave gosta, Republike
Slovenije in Evropske unije v prostorih, kjer potekajo fototermini.
22. člen
Ob delovnih obiskih Protokol sodeluje pri
uresničevanju nalog, ki iz takega obiska izhajajo, le ob obisku šefa države,
predsednika parlamenta in predsednika Evropskega parlamenta ter predsednika
vlade, predsednika Evropske komisije in šefov mednarodnih organizacij v rangu
predsednika vlade ter predsednika državnega sveta oziroma senata v Republiki
Sloveniji.
Ob zasebnih obiskih Protokol sodeluje pri
uresničevanju nalog, ki iz takega obiska izhajajo, le ob obisku šefa države,
predsednika parlamenta in predsednika Evropskega parlamenta ter predsednika
vlade, predsednika Evropske komisije in šefov mednarodnih organizacij v rangu
predsednika vlade v Republiki Sloveniji.
23. člen
Ob državniškem in uradnem obisku šefa
države ter uradnem obisku predsednika parlamenta in predsednika Evropskega
parlamenta ter predsednika vlade, predsednika Evropske komisije in šefov
mednarodnih organizacij v rangu predsednika vlade ter predsednika državnega
sveta oziroma senata in ministra za zunanje zadeve in šefov mednarodnih
organizacij ter specializiranih agencij v rangu ministra za zunanje zadeve v
Republiki Sloveniji gostitelj obiska v Republiki Sloveniji priredi eno slovesno
kosilo ali večerjo.
Na slovesni obed so predvidoma vabljeni:
a)  ob obisku šefa države v Republiki Sloveniji:
-    
zakonec ali partner gostitelja,
-    
člani delegacije gosta v okviru dogovorjenega
formata,
-    
člani delegacije Urada predsednika Republike
Slovenije, ki sodelujejo pri uradnih pogovorih,
-    
člani stalnega spremstva v Republiki Sloveniji,
-    
druge osebe, ki jih določi gostitelj;
b)  ob obisku predsednika parlamenta in predsednika Evropskega
parlamenta v Republiki Sloveniji:
-    
člani delegacije gosta v okviru dogovorjenega
formata,
-    
člani delegacije Državnega zbora Republike
Slovenije, ki sodelujejo pri uradnih pogovorih,
-    
člani stalnega spremstva v Republiki Sloveniji,
-    
druge osebe, ki jih določi gostitelj;
c)  ob obisku predsednika vlade, predsednika Evropske komisije in šefov
mednarodnih organizacij v rangu predsednika vlade v Republiki Sloveniji:
-    člani delegacije gosta v okviru dogovorjenega formata,
-    člani delegacije Vlade Republike Slovenije, ki sodelujejo pri
uradnih pogovorih,
-    člani stalnega spremstva v Republiki Sloveniji,
-    druge osebe, ki jih določi gostitelj;
d)  ob obisku predsednika državnega sveta oziroma senata v Republiki
Sloveniji:
-    
člani delegacije gosta v okviru dogovorjenega
formata,
-    
člani delegacije Državnega sveta Republike
Slovenije, ki sodelujejo pri uradnih pogovorih,
-    
člani stalnega spremstva v Republiki Sloveniji,
-    
druge osebe, ki jih določi gostitelj;
e)  ob obisku ministra za zunanje zadeve in šefa mednarodne
organizacije v rangu ministra za zunanje zadeve v Republiki Sloveniji:
-    
člani delegacije gosta v okviru dogovorjenega
formata,
-    
člani delegacije Ministrstva za zunanje zadeve
Republike Slovenije, ki sodelujejo pri uradnih pogovorih,
-    
člani stalnega spremstva v Republiki Sloveniji,
-    
druge osebe, ki jih določi gostitelj.
Če pride na obisk v Republiko Slovenijo
zakonec ali partner gosta, se na obed povabi tudi zakonec ali partner
gostitelja obeda v Republiki Sloveniji.
24. člen
Predstavnik gostitelja je praviloma navzoč
tudi pri slovesnih obedih in pogovorih, ki jih med uradnim obiskom gost opravi
v Republiki Sloveniji.
25. člen
Število gostov tuje delegacije, povabljenih
na slovesne obede, je predvidoma v sorazmerju s številom gostov, ki jih
gostitelj povabi na slovesni obed.
26. člen
Gostitelj in gost na slovesnem obedu
izmenjata zdravici, ki sta lahko na začetku slovesnega obeda ali po glavni
jedi. Zdravica je lahko tudi vnaprej prevedena in natisnjena.
27. člen
Visokim predstavnikom tuje države iz prvega
odstavka 7. člena tega sklepa lahko ob državniškem in uradnem obisku v
Republiki Sloveniji gostitelj izroči darilo, katerega vrednost praviloma ne
presega višine zadnje uradno objavljene bruto povprečne plače na zaposlenega v
Republiki Sloveniji. Gostitelj praviloma izroči glavnemu gostu eno glavno
darilo v imenu države. Darila se tujim gostom izročajo praviloma ob državniških
in uradnih obiskih, razen če obstaja vzajemna obveznost. Če je gost na obisku z
zakoncem ali partnerjem, se darilo izroči tudi zakoncu ali partnerju. Darila se
izročajo tudi članom uradne delegacije, darila manjše vrednosti pa tudi
varnostnemu in tehničnemu osebju gosta. Če gost gostitelju ne izroči darila,
načeloma tudi gostitelj ne izroči darila gostu.
Darila se praviloma izročajo ob državniških
in uradnih obiskih predsednika Republike Slovenije in uradnih obiskih visokih
predstavnikov Republike Slovenije v tujini, in sicer eno glavno darilo
gostitelju in eno zakoncu ali partnerju ter darila funkcionarjem tujih držav,
Evropske komisije oziroma mednarodne organizacije, s katerimi se visoki
predstavniki Republike Slovenije srečajo na uradnih pogovorih. Darila manjše
vrednosti se v tujini načeloma izročajo tudi varnostnemu in tehničnemu osebju
gostitelja, lahko tudi otrokom gostitelja, če so vključeni v program obiska.
Darila se izbirajo glede na rang in
zanimanje prejemnika. Praviloma so darila izdelana v Republiki Sloveniji in
predstavljajo slovensko kulturno dediščino. Stroške protokolarnih daril krije
Protokol iz svojega letnega finančnega načrta. Stroške protokolarnih daril pri
protokolarnih dogodkih, katerih nosilec je minister za zunanje zadeve Republike
Slovenije, krije Ministrstvo iz finančnega načrta Ministrstva za zunanje zadeve
Republike Slovenije. Za izbiro, pripravo, usklajevanje in nabavo daril, ki jih
izročajo gostitelji, skrbi Protokol oziroma Ministrstvo.
Protokol in Ministrstvo vodita evidenco o
izročenih darilih. Vsak od organov, udeleženih v državniških in uradnih obiskih
v tujini ali obiskih v Republiki Sloveniji, sam vodi evidenco o darilih, ki so
jih prejeli njihovi funkcionarji in uslužbenci.
28. člen
Vse stroške pri uresničevanju protokolarnih
nalog, razen stroškov za zaposlene v Protokolu in za protokolarna darila iz
prejšnjega člena, ki nastajajo pri izvajanju protokolarnih dogodkov, poravnajo
uporabniki oziroma organi gostitelja sami iz sredstev svojega finančnega
načrta. Protokol lahko krije omenjene stroške tudi neposredno, vendar jih mora
organ gostitelja Protokolu povrniti v 30 dneh od prejema zahtevka za
refundacijo stroškov.
Če je za izvedbo protokolarnega dogodka,
katerega gostitelji so predsednik Republike Slovenije, predsednik Državnega
zbora Republike Slovenije, predsednik Vlade Republike Slovenije, potrebna
navzočnost zdravnika, je ta del stalnega spremstva. Stroške zdravnika krije gostitelj.
Stroške pomoči in storitev protokola na
podlagi 16. člena in šestega odstavka
21. člena Zakona o
zagotavljanju pogojev za opravljanje
funkcije predsednika republike (Uradni list RS, št. 15/03), ki jih ne krije
gostitelj posameznega dogodka, krije Protokol.
29. člen
Državniški obiski v Republiki Sloveniji
praviloma trajajo do tri delovne dneve, uradni in delovni obiski pa do dva
delovna dneva. Enako velja za državniške in uradne obiske predsednika Republike
Slovenije ter uradne in delovne obiske visokih predstavnikov Republike
Slovenije v tujini.
Sobote, nedelje, prazniki in dela prosti
dnevi praviloma niso protokolarni dnevi za državniške, uradne in delovne
obiske.
Protokolarni čas je praviloma od 9. do 21.
ure.
30. člen
Kadar gost prihaja na obisk z zakoncem ali
partnerjem, sodeluje pri sprejemu, poslovitvi in drugih protokolarnih
obveznostih zakonec ali partner gostitelja ali druga oseba, ki na pobudo
gostitelja prevzame vlogo gostitelja zakonca ali partnerja gosta.
31. člen
Kadar se šef države, predsednik parlamenta
in predsednik Evropskega parlamenta ter predsednik vlade, predsednik Evropske
komisije in šef mednarodne organizacije v rangu predsednika vlade samo ustavi
na območju Republike Slovenije in pot nadaljuje, Protokol z gostiteljem določi
obseg protokolarnega dogodka.
Kadar se minister za zunanje zadeve ali šef
mednarodne organizacije ali šef specializirane agencije v rangu ministra za
zunanje zadeve samo ustavi na območju Republike Slovenije in pot nadaljuje,
Ministrstvo z gostiteljem določi obseg protokolarnega dogodka.
IV. OBISKI VISOKIH PREDSTAVNIKOV REPUBLIKE SLOVENIJE V TUJINI
32. člen
Ob državniških, uradnih in delovnih obiskih
predsednika Republike Slovenije ter uradnih in delovnih obiskih predsednika
Državnega zbora Republike Slovenije, predsednika Vlade Republike Slovenije in
predsednika Državnega sveta Republike Slovenije v tujini Protokol v sodelovanju
s koordinatorjem obiska izmed zaposlenih v organu gostitelja pripravi program
obiska ter ureja protokolarne in organizacijske zadeve.
33. člen
Zakonec ali partner predsednika Republike
Slovenije, predsednika Državnega zbora Republike Slovenije, predsednika Vlade
Republike Slovenije in ministra za zunanje zadeve Republike Slovenije se v
soglasju z državo gostiteljico lahko udeleži obiskov v tujini.
Samostojni obisk zakonca ali partnerja
predsednika Republike Slovenije v tujini je protokolarni dogodek, če zakonca
ali partnerja povabi na obisk najvišji organ države gostiteljice ali se na
povabilo udeleži dogodka mednarodnega, humanitarnega ali širšega javnega
značaja, ki je pomemben za prepoznavnost in ugled Republike Slovenije.
34. člen
Ob zasebnih obiskih predsednika Republike
Slovenije, predsednika Državnega zbora Republike Slovenije, predsednika Vlade
Republike Slovenije in predsednika Državnega sveta Republike Slovenije v tujini
se pri odhodu in prihodu ne organizira uradna slovesnost.
35. člen
Predsednik Republike Slovenije, predsednik
Državnega zbora Republike Slovenije, predsednik Vlade Republike Slovenije in
predsednik Državnega sveta Republike Slovenije lahko ob obisku v tujini
priredijo povratne sprejeme, kosila ali večerje le v državah, kjer je to stalna
protokolarna praksa.
V. PROTOKOLARNI DOGODKI ZAKONCA ALI PARTNERJA PREDSEDNIKA
REPUBLIKE SLOVENIJE, PREDSEDNIKA DRŽAVNEGA ZBORA REPUBLIKE SLOVENIJE,
PREDSEDNIKA VLADE REPUBLIKE SLOVENIJE IN MINISTRA ZA ZUNANJE ZADEVE REPUBLIKE
SLOVENIJE
36. člen
Protokol opravlja protokolarne naloge za
zakonca ali partnerja predsednika Republike Slovenije, predsednika Državnega
zbora Republike Slovenije in predsednika Vlade Republike Slovenije, ko je v
Republiki Sloveniji ali v tujini nosilec protokolarnih dogodkov predsednik
Republike Slovenije, predsednik Državnega zbora Republike Slovenije ali
predsednik Vlade Republike Slovenije in ga zakonec ali partner spremlja in
kadar je zakonec ali partner nosilec protokolarnih dogodkov v Republiki
Sloveniji.
Zakonec ali partner predsednika Republike
Slovenije je nosilec protokolarnega dogodka v Republiki Sloveniji, kadar gre za
dogodek mednarodnega, humanitarnega ali širšega javnega značaja, ki je pomemben
za prepoznavnost in ugled Republike Slovenije ali za varstvo in širitev
temeljnih vrednot ter za katerega je primerno, da je nosilec zakonec ali
partner predsednika Republike Slovenije. Zakonec ali partner predsednika
Republike Slovenije je nosilec protokolarnega dogodka v tujini v primerih,
določenih s tem sklepom.
Za protokolarne dogodke zakonca ali
partnerja predsednika Republike Slovenije, predsednika Državnega zbora
Republike Slovenije, predsednika Vlade Republike Slovenije in ministra za
zunanje zadeve Republike Slovenije organ nosilca dogodka zagotovi uporabo
prevoznih sredstev in protokolarnih objektov ter zagotovi financiranje potnih,
nastanitvenih stroškov in drugih stroškov bivanja.
Protokol sodeluje pri opravljanju
protokolarnih nalog za zakonca ali partnerja predsednika Republike Slovenije,
predsednika Državnega zbora Republike Slovenije, predsednika Vlade Republike
Slovenije in ministra za zunanje zadeve Republike Slovenije z zakoncem ali
partnerjem osebno ter s Kabinetom predsednika Republike Slovenije, Kabinetom
predsednika Državnega zbora Republike Slovenije, s Kabinetom predsednika Vlade
Republike Slovenije in Kabinetom ministra za zunanje zadeve Republike
Slovenije.
Protokol pri opravljanju protokolarnih
nalog za zakonca ali partnerja predsednika Republike Slovenije, predsednika
Državnega zbora Republike Slovenije in predsednika Vlade Republike Slovenije
zagotovi organizacijsko podporo pri pripravi in izvedbi protokolarnih dogodkov.
Ministrstvo opravlja protokolarne naloge za
zakonca ali partnerja ministra za zunanje zadeve Republike Slovenije, ko je
minister za zunanje zadeve Republike Slovenije doma ali v tujini nosilec
protokolarnih dogodkov ter ga zakonec ali partner spremlja in kadar je zakonec
ali partner sam nosilec protokolarnih dogodkov. Ministrstvo zgoraj naštetih
nalog ne opravlja samo ob uradnem obisku ministra za zunanje zadeve in šefa
mednarodne organizacije z zakoncem ali partnerjem v Republiki Sloveniji.
Ministrstvo sodeluje pri opravljanju
protokolarnih nalog za zakonca ali partnerja ministra za zunanje zadeve
Republike Slovenije z zakoncem ali partnerjem osebno ter s Kabinetom ministra
za zunanje zadeve Republike Slovenije.
Ministrstvo pri opravljanju protokolarnih
nalog za zakonca ali partnerja ministra za zunanje zadeve Republike Slovenije
zagotovi organizacijsko podporo pri pripravi in izvedbi protokolarnih dogodkov.
VI. DRŽAVNE PROSLAVE IN DRUGE PRIREDITVE DRŽAVNEGA POMENA
37. člen
Koordinacijski odbor za državne proslave
usklajuje organizacijo proslav ob državnih praznikih in sodeluje pri
počastitvah obletnic pomembnih političnih, kulturnih, gospodarskih in
zgodovinskih dogodkov ter ob drugih prireditvah državnega pomena.
38. člen
Koordinacijski odbor za državne proslave
imenuje Vlada Republike Slovenije. Sestavljajo ga predstavnik Urada predsednika
Republike Slovenije, predstavnik Državnega zbora Republike Slovenije, vodja
Kabineta predsednika Vlade Republike Slovenije, predstavnik Državnega sveta
Republike Slovenije, predstavnik Ustavnega sodišča Republike Slovenije,
predstavnik Vrhovnega sodišča Republike Slovenije, predstavnik Ministrstva za
obrambo Republike Slovenije, predstavnik Ministrstva za zunanje zadeve
Republike Slovenije, predstavnik Ministrstva za notranje zadeve Republike
Slovenije, predstavnik Ministrstva za kulturo Republike Slovenije, predstavnik
Ministrstva za javno upravo Republike Slovenije, predstavnik Protokola Vlade
Republike Slovenije, direktor Urada Vlade Republike Slovenije za komuniciranje,
predstavnik Združenja veteranov vojne za Slovenijo, predsednik Koordinacijskega
odbora za državne proslave, namestnik predsednika Koordinacijskega odbora za
državne proslave, vodja službe, ki skrbi za organizacijo državnih proslav ter
sekretar in izvedbeni koordinator Koordinacijskega odbora za državne proslave.
Izmed članov Koordinacijskega odbora za
državne proslave se imenuje namestnik predsednika Koordinacijskega odbora za
državne proslave.
Koordinacijski odbor za državne proslave
lahko v posameznih primerih povabi k sodelovanju tudi predstavnike drugih
državnih organov, lokalnih skupnosti in predstavnike civilne družbe.
39. člen
Administrativno‑tehnična, finančna in
organizacijska opravila za delo Koordinacijskega odbora za državne proslave
zagotavlja Ministrstvo za kulturo.
Ministrstvo za kulturo je kot proračunski
uporabnik nosilec proračunske postavke v državnem proračunu, namenjene za
financiranje počastitev državnih praznikov in drugih dogodkov državnega pomena.
40. člen
Na koncu tekočega koledarskega leta Koordinacijski
odbor za državne proslave sestavi koledar državnih proslav in prireditev
državnega pomena v naslednjem letu ter določi način in obseg počastitve
posameznih dogodkov. Časovni načrt predloži v potrditev Vladi Republike
Slovenije do konca januarja naslednjega leta.
41. člen
Na državnih proslavah praviloma nastopi le
en govornik: predsednik Republike Slovenije ali predsednik Državnega zbora
Republike Slovenije ali predsednik Vlade Republike Slovenije ali predsednik
Ustavnega sodišča Republike Slovenije, izjemoma pa lahko tudi minister v Vladi
Republike Slovenije ali drugi visoki predstavnik Republike Slovenije, kar
določi Koordinacijski odbor za državne proslave po dogovoru z govorniki.
VII. ODLIKOVANJA, SLOVESNI PODPISI LISTIN IN PREDAJE
POVERILNIH PISEM, KOPIJ POVERILNIH PISEM IN PREDSTAVITVENIH PISEM
42. člen
Protokol organizira slovesnosti ob vročanju
odlikovanj Republike Slovenije, kadar jih vročajo predsednik Republike
Slovenije ali drugi predstavniki, ki jih za to pooblasti predsednik Republike
Slovenije, na ozemlju Republike Slovenije.
43. člen
Protokol sodeluje pri organiziranju
slovesnosti ob podpisu meddržavnih in drugih uradnih listin, pomembnih za
državo. Če je gostitelj obiska v Republiki Sloveniji minister za zunanje zadeve
Republike Slovenije in sta podpisnika meddržavnih in drugih uradnih listin,
pomembnih za državo, izključno ministra za zunanje zadeve, slovesnosti ob
podpisu organizira Ministrstvo.
44. člen
Ministrstvo organizira slovesnosti ob
predaji kopij poverilnih pisem vodij diplomatskih predstavništev in
predstavitvenih pisem vodij predstavništev mednarodnih organizacij v
Ministrstvu za zunanje zadeve Republike Slovenije.
Protokol organizira slovesnosti ob predaji
poverilnih pisem vodij diplomatskih predstavništev predsedniku Republike
Slovenije v Predsedniški palači.
Pri predaji poverilnih pisem predsedniku
Republike Slovenije so praviloma navzoči:
-       minister
za zunanje zadeve Republike Slovenije ali državni sekretar v Ministrstvu za
zunanje zadeve Republike Slovenije ali generalni direktor v Ministrstvu za
zunanje zadeve Republike Slovenije,
-       generalni
sekretar Urada predsednika Republike Slovenije ali šef Kabineta predsednika
Republike Slovenije,
-       svetovalec
predsednika Republike Slovenije za diplomatska vprašanja.
VIII. DRŽAVNI POGREBI IN DNEVI ŽALOVANJA
45. člen
Protokol organizira državne pogrebe.
Državni pogreb se organizira ob smrti nosilcev funkcij predsednika Republike
Slovenije, predsednika Državnega zbora Republike Slovenije in predsednika Vlade
Republike Slovenije med njihovim mandatom ter nekdanjih predsednikov Republike
Slovenije.
46. člen
Pri državnih pogrebih visokih predstavnikov
Republike Slovenije iz prejšnjega člena sodeluje Častna enota Republike
Slovenije.
Pri državnem pogrebu predsednika države
sodelujejo trije častni vodi in častno poveljstvo v vlogi žalnega oddelka
(skupaj od 110 do 115 pripadnikov častne enote).
Pri državnem pogrebu predsednika Državnega
zbora Republike Slovenije, predsednika Vlade Republike Slovenije in nekdanjih
predsednikov Republike Slovenije sodelujeta častni oddelek in častno poveljstvo
v vlogi žalnega oddelka (skupaj od 41 do 46 pripadnikov častne enote).
47. člen
Ob hudih naravnih, prometnih in drugih
nesrečah ter ob smrti najvidnejših osebnosti doma ali v tujini lahko Vlada
Republike Slovenije razglasi dan ali dneve žalovanja v Republiki Sloveniji. Ob
dnevu žalovanja se vse zastave na državnih institucijah spustijo na pol droga.
V primerih iz prejšnjega odstavka pri
organizaciji žalnih slovesnosti sodeluje Protokol.
IX. POLAGANJE VENCEV
48. člen
Protokol organizira slovesnosti ob
polaganju vencev na spomenike v Republiki Sloveniji, kadar jih polagajo
predsednik Republike Slovenije, predsednik Državnega zbora Republike Slovenije
in predsednik Vlade Republike Slovenije.
Od dnevu državnosti praviloma položijo
venec na Pomnik padlim v vojni za Slovenijo '91 na Novih Žalah v Ljubljani
predsednik Republike Slovenije, minister za obrambo Republike Slovenije,
minister za notranje zadeve Republike Slovenije, načelnik Generalštaba
Slovenske vojske in generalni direktor Policije, lahko pa tudi predsednik
Državnega zbora Republike Slovenije in predsednik Vlade Republike Slovenije.
Ob dnevu spomina na mrtve predvidoma
položijo venec na Pomnik padlim v vojni za Slovenijo '91 na Novih Žalah v
Ljubljani in na spomenik v Spominskem parku padlih borcev in talcev na Žalah v
Ljubljani predsednik Republike Slovenije, predsednik Državnega zbora Republike
Slovenije, predsednik Vlade Republike Slovenije, predsednik Državnega sveta
Republike Slovenije, načelnik Generalštaba Slovenske vojske in generalni
direktor Policije.
Polaganje venca se lahko organizira tudi na
druge spomenike.
Protokol organizira tudi polaganje venca,
ki ga ob državniškem ali uradnem obisku v Republiki Sloveniji polaga šef tuje
države.
49. člen
Naloge ob polaganju vencev na spomenike v
Republiki Sloveniji in častno stražo, kadar jih polagajo predsednik Republike
Slovenije, predsednik Državnega zbora Republike Slovenije in predsednik Vlade
Republike Slovenije, izvaja Garda Slovenske vojske.
Pri polaganju venca ob dnevu spomina na
mrtve na Pomnik padlim v vojni za Slovenijo '91 na Novih Žalah v Ljubljani
sodeluje 36 pripadnikov, na spomenik v Spominskem parku padlih borcev in talcev
na Žalah v Ljubljani pa 24 pripadnikov (skupaj 60 pripadnikov, od tega 48
vojakov, 8 podčastnikov in 4 častniki).
X. VOJAŠKE ČASTI
50. člen
Častna enota Republike Slovenije,
sestavljena iz Garde Slovenske vojske in Policijskega orkestra, sodeluje v
ceremonialu sprejema z vojaškimi častmi ob prihodu in odhodu šefov držav na
državniški obisk ter ob prihodu šefov držav, predsednikov vlad, predsednika
Evropske komisije in šefov mednarodnih organizacij v rangu predsednika vlade na
uradni obisk v Republiko Slovenijo.
Kadar je gostitelj predsednik Republike
Slovenije, poteka ceremonial sprejema z vojaškimi častmi na Gradu Brdo, le
izjemoma lahko tudi na drugem kraju.
Kadar je gostitelj predsednik Vlade
Republike Slovenije, poteka ceremonial sprejema z vojaškimi častmi na Erjavčevi
cesti v Ljubljani, le izjemoma lahko tudi na Gradu Brdo ali na drugem kraju.
Kadar ceremonial sprejema z vojaškimi
častmi ne poteka na letališču, gosta na letališču ob prihodu in odhodu pozdravi
kordon vojakov Garde Slovenske vojske (skupaj 13 pripadnikov, od tega 12
vojakov, 1 podčastnik).
51. člen
Pri prihodu in odhodu šefa tuje države
sodelujejo trije častni vodi (skupaj 55 pripadnikov, od tega 48 vojakov, 2
podčastnika in 5 častnikov).
Pri prihodu predsednika tuje vlade
sodelujeta dva častna voda (skupaj 38 pripadnikov, od tega 32 vojakov, 2
podčastnika in 4 častniki).
52. člen
Pri slovesnosti ob predaji poverilnih pisem
vodij diplomatskih predstavništev držav predsedniku Republike Slovenije
sodeluje častni oddelek (skupaj 15 pripadnikov, od tega 12 vojakov, 2
podčastnika in 1 častnik).
Častni oddelek sodeluje tudi pri podelitvi
najvišjih odlikovanj in drugih podobnih dogodkih državnega pomena, ki jih
priredi predsednik Republike Slovenije.
53. člen
Garda Slovenske vojske sodeluje tudi na
državnih proslavah in drugih prireditvah državnega pomena. Na slovesnosti ob
dnevu državnosti Garda Slovenske vojske izstreli šest častnih topovskih salv iz
šestih topov z Ljubljanskega gradu.
54. člen
Ob uradnih protokolarnih dogodkih doma in v
tujini predsednika Republike Slovenije praviloma spremlja pribočnik.
XI. UPORABA OBJEKTOV ZA PROTOKOLARNE DOGODKE
55. člen
Objekte, ki jih upravlja Javni gospodarski
zavod za protokolarne storitve Republike Slovenije, v skladu s predpisi o
ustanovitvi in delovanju omenjenega zavoda, praviloma prednostno uporabljajo
predsednik Republike Slovenije, predsednik Državnega zbora Republike Slovenije,
predsednik Vlade Republike Slovenije, predsednik Državnega sveta Republike
Slovenije, predsednik Ustavnega sodišča Republike Slovenije, predsednik
Vrhovnega sodišča Republike Slovenije, predsednik Računskega sodišča Republike
Slovenije, varuh človekovih pravic Republike Slovenije, ministri v Vladi
Republike Slovenije, generalni sekretar Vlade Republike Slovenije in
informacijski pooblaščenec Republike Slovenije. Objekte lahko uporabljajo tudi
drugi, in sicer za protokolarne, reprezentančne in druge namene s področja
delovanja državnih organov Republike Slovenije. Če državni organi Republike
Slovenije ne organizirajo protokolarnih dogodkov v svojih poslopjih, jih
praviloma morajo načrtovati in izvesti v drugih objektih v upravljanju javnega
zavoda in za opravljeno storitev plačati ceno v skladu z veljavnim cenikom.
Objekte v upravljanju javnega zavoda morajo organi državne uprave praviloma
uporabljati tudi za nastanitev svojih gostov, če se stroški nastanitve krijejo
iz državnega proračuna.
XII. UPORABA PREVOZNIH SREDSTEV
56. člen
Protokolarne avtomobilske prevoze opravlja
Generalni sekretariat Vlade Republike Slovenije. Protokolarni prevozi so vezani
na izvedbo protokolarnih dogodkov.
Storitve avtomobilskih prevozov Generalnega
sekretariata Vlade Republike Slovenije se uporabljajo pri izvedbi predhodnic za
obisk tujega gosta v Republiki Sloveniji. Ob izredno slabih vremenskih razmerah
ali večji oddaljenosti krajev ali drugih ovirah na cesti, ki zahtevajo
spretnosti poklicnega voznika, se storitve avtomobilskih prevozov Generalnega
sekretariata Vlade Republike Slovenije uporabljajo tudi za izvedbo predhodnic
protokolarnega dogodka v Republiki Sloveniji. Za primere iz prejšnjega odstavka
je mogoče najeti poklicnega voznika drugje, če ga ni mogoče najeti v okviru
zmogljivosti Generalnega sekretariata Vlade Republike Slovenije.
57. člen
Stroške opravljenih protokolarnih prevozov
poravna v celoti tisti organ, ki je bil glavni gostitelj in nosilec programa
obiska. Stroške prevozov za predhodnice poravna Protokol.
XIII. OBVEZNOSTI NAROČNIKOV PROTOKOLARNIH DOGODKOV
58. člen
Stroške, ki nastajajo pri opravljanju
protokolarnih nalog, razen stroškov za protokolarna darila ob upoštevanju
27. člena tega sklepa ter stroškov dnevnic, nočitev in potnih stroškov
zaposlenih v Protokolu, poravnajo uporabniki ali naročniki iz sredstev svojega
finančnega načrta. Za naročnika ali uporabnika se štejejo naslednji organi:
Urad predsednika Republike Slovenije, Državni zbor Republike Slovenije, Kabinet
predsednika Vlade Republike Slovenije, Državni svet Republike Slovenije,
Ustavno sodišče Republike Slovenije, Vrhovno sodišče Republike Slovenije, Varuh
človekovih pravic Republike Slovenije, Računsko sodišče Republike Slovenije in
Ministrstvo za zunanje zadeve Republike Slovenije.
59. člen
Naročniki protokolarnih dogodkov morajo
upoštevati strokovne usmeritve Protokola pri njihovi organizaciji in izvedbi.
XIV. OBVEŠČANJE PRISTOJNIH ORGANOV O PROTOKOLARNIH DOGODKIH
60. člen
Protokol o vsakem protokolarnem dogodku z
uradno beležko obvešča pristojne organe.
Urad za varnost in zaščito ter Urad Vlade
Republike Slovenije za komuniciranje Protokol ob državniških in uradnih obiskih
obvesti takoj, ko je o obisku obveščen, ter ju ves čas aktivno vključuje v
priprave obiska.
Prav tako Protokol, ko je obveščen o
delovnih in zasebnih obiskih, o tem obvesti Urad za varnost in zaščito in ga
aktivno vključuje v priprave obiska.
XV. VAROVANJE OB PROTOKOLARNIH DOGODKIH
61. člen
Protokol ali Ministrstvo o protokolarnih
dogodkih obvestita Ministrstvo za notranje zadeve Republike Slovenije, ki
opravlja naloge varovanja v skladu z Uredbo o varovanju določenih oseb,
objektov in okolišev objektov, v katerih so sedeži državnih organov (Uradni
list RS, št. 103/00).
Protokol ali Ministrstvo pri organizaciji
in izvedbi protokolarnih dogodkov upoštevata mnenja in strokovne predloge
Ministrstva za notranje zadeve Republike Slovenije, ki se nanašajo na izvajanje
ukrepov varovanja, Ministrstvo za notranje zadeve Republike Slovenije pa
upošteva mnenja in strokovne predloge Protokola ali Ministrstva, če z njimi ni
ovirano izvajanje ukrepov varovanja.

Priloga:
Navodilo za izvajanje Sklepa o določitvi protokolarnih
pravil

Sklep o določitvi protokolarnih pravil (Uradni
list RS, št. 85/09)
vsebuje naslednji končni določbi:
»XVI. KONČNI DOLOČBI
62. člen
Z dnem uveljavitve tega sklepa preneha
veljati Sklep o določitvi protokolarnih pravil (Uradni list RS, št. 56/07 in
17/09).
63. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o dopolnitvi Sklepa o določitvi protokolarnih
pravil (Uradni list RS, št. 6/12) vsebuje naslednjo končno določbo:
»2. člen
Ta sklep začne veljati petnajsti dan po objavi v Uradnem
listu Republike Slovenije.«.