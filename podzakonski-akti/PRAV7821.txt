1. člen
(vsebina)
Ta pravilnik določa pogoje vpisa, način vodenja in način
upravljanja evidence subjektov (v nadaljnjem besedilu: ESUB) iz delovne
pristojnosti ministrstva, pristojnega za kmetijstvo, gozdarstvo in prehrano (v
nadaljnjem besedilu: ministrstvo).
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
1.     
ESUB je centralna zbirka podatkov o subjektih, vzpostavljena z namenom
enotnega načina vodenja vseh subjektov, vpisanih v katerokoli obvezno zbirko
podatkov iz delovne pristojnosti ministrstva; 
2.     
delovna pristojnost ministrstva se nanaša na delovno pristojnost
ministrstva za kmetijstvo, gozdarstvo in prehrano, ne glede na to ali se izvaja
na ministrstvu, v organih v sestavi ministrstva oziroma pri upravnih enotah; 
3.     
subjekt je pravna ali fizična oseba, agrarna ali pašna skupnost,
izobraževalna ustanova ali registrirana verska skupnost ali pravna oseba
registrirane verske skupnosti; 
4.     
SUBJ ID je enolična in neponovljiva identifikacijska številka subjekta.
Je osnova za vodenje ESUB-a in za povezovanje subjekta z obveznimi zbirkami
podatkov iz delovne pristojnosti ministrstva.
3. člen
(vsebina in vpis v ESUB)
(1) V ESUB se vpisujejo subjekti s podatki iz 102. člena
Zakona o kmetijstvu (Uradni list RS, št. 51/06 – uradno prečiščeno besedilo; v
nadaljnjem besedilu: zakon). 
(2) Če ministrstvo oziroma upravna enota ob vpisu subjekta v
katerokoli zbirko podatkov iz delovne pristojnosti ministrstva ugotovi, da
subjekt še ni vpisan v ESUB, hkrati z vpisom v zbirko podatkov izvede tudi vpis
v ESUB.
4. člen
(dodelitev SUBJ ID)
(1) Subjektu se dodeli SUBJ ID ob prvem vpisu subjekta v
ESUB. Subjekta se o dodelitvi SUBJ ID ne obvešča. Subjekt se v ESUB vpiše
enkrat. 
(2) Po preveritvi pravilnosti posredovanih podatkov se
podatki o subjektu prevzamejo iz uradnih evidenc oziroma registrov v skladu z
določbami zakona.
5. člen
(prehodno obdobje)
(1) Subjekti, ki so ob uveljavitvi tega pravilnika vpisani v
ESUB v skladu s Pravilnikom o registru kmetijskih gospodarstev in evidenci
subjektov (Uradni list RS, št. 65/05 in 7/06), se štejejo za vpisane v ESUB po
tem pravilniku. 
(2) Postopki, začeti po pravilniku iz prejšnjega odstavka, se
nadaljujejo v skladu s tem pravilnikom.
6. člen
(začetek veljavnosti)
Ta pravilnik začne veljati osmi dan po objavi v Uradnem listu
Republike Slovenije.
Št. 33011-5532/2006/1
Ljubljana, dne 2. novembra 2006
EVA 2006-2311-0152
Marija Lukačič l.r. 
Ministrica 
za kmetijstvo, gozdarstvo in prehrano