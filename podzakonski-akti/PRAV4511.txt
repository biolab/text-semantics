I. SPLOŠNE DOLOČBE
1. člen
(vsebina)
(1) Ta pravilnik določa v skladu z
Direktivo Sveta 96/29/EURATOM z dne 13. maja 1996 o določitvi temeljnih
varnostnih standardov za varstvo zdravja delavcev in prebivalstva pred
nevarnostmi zaradi ionizirajočega sevanja (UL L št. 159 z dne 29. 6. 1996,
str. 1), Priporočilom Komisije 2000/473/EURATOM z dne 8. junija 2000 o
uporabi člena 36 Pogodbe Euratom o nadzoru stopnje radioaktivnosti v okolju za
namene ocenjevanja izpostavljenosti prebivalstva kot celote (UL L št. 191 z dne
27. 7. 2000, str. 37) in Priporočilom Komisije 2004/2/EURATOM z dne
18. decembra 2003 o standardiziranih podatkih o atmosferskih in
tekočinskih radioaktivnih izpustih v okolje iz reaktorjev jedrskih elektrarn in
obratov za predelavo med normalnim obratovanjem (UL L št. 2 z dne 6. 1.
2004, str. 36) zasnovo programa monitoringa radioaktivnosti, načina in obsega
monitoringa radioaktivnosti okolja ter obratovalnega monitoringa
radioaktivnosti, vrste meritev ter metode vzorčevanja in merjenja
radioaktivnosti, kakovost merilne opreme radioaktivnosti, način rednega
obveščanja javnosti o rezultatih merjenja radioaktivnosti ter obseg in način
priprave in sprejema programov izvajanja monitoringa radioaktivnosti.
(2) Pravilnik določa tudi pogoje, ki
jih morajo izpolnjevati izvajalci monitoringa radioaktivnosti, in potrebne
akreditive.
(3) Pravilnik določa tudi zasnovo
programa izrednega monitoringa radioaktivnosti v primeru povečane radioaktivne
kontaminacije zraka, pitne vode, vode, tal, živil, krme in posameznih izdelkov
ali materialov ter način poročanja in obveščanja javnosti o rezultatih
izrednega monitoringa radioaktivnosti ter vsebino in pogoje za pridobitev
listine, s katero imetnik živil, krme, izdelkov ali odpadkov izkazuje, da ti
niso radioaktivno kontaminirani.
2. člen
(zavezanci za monitoring radioaktivnosti)
(1) Zavezanci za monitoring
radioaktivnosti okolja so pristojni upravni organi v sestavi ministrstva za
okolje in prostor, ministrstva za zdravje in ministrstva za kmetijstvo, gozdarstvo
in prehrano.
(2) Zavezanec za obratovalni
monitoring radioaktivnosti je upravljavec sevalnega in jedrskega objekta ali
izvajalec sevalne dejavnosti, ki ima dovoljenje za izpuščanje radioaktivne
snovi v okolje.
(3) Zavezanci iz prejšnjih dveh odstavkov
so tudi zavezanci za izredni monitoring radioaktivnosti.
3. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
avtorizirana meja je mejna vrednost efektivne doze za posameznika ali
referenčno skupino prebivalcev ali mejna vrednost za izpuščeno aktivnost, ki jo
je pristojni organ sprejel kot optimalno za posamezni objekt ali posamezno
sevalno dejavnost;
2.    
bioindikatorji so rastlinski in živalski organizmi, ki v danem okolju
koncentrirajo določene vrste kemijskih elementov ali spojin in reagirajo na
spremembe koncentracij le-teh v okolju;
3.    
emisija je izpuščanje radioaktivnih snovi v določenem obdobju. Podatki o
emisiji, ki se ugotavljajo na mestu izpuščanja, vključujejo podatke o
posamičnih aktivnostih, izraženih v becquerelih (v nadaljnjem besedilu: Bq),
vseh pomembnih radionuklidov, ki jih izpusti vsebujejo v tem obdobju;
4.    
ingestija je uživanje hrane in pijače;
5.    
inhalacija je vdihavanje zraka in drugih snovi;
6.    
ključni radionuklid je radionuklid, ki človeku prispeva največjo dozo;
7.    
koncentracija aktivnosti v okolju (imisija) so posamične specifične
aktivnosti, izražene v Bq/kg, Bq/m3 ipd., vseh ključnih
radionuklidov na merilnih mestih, ki jih je povzročila emisija;
8.    
merilna metoda je logično zaporedje generično opisanih operacij, ki se
uporabljajo pri merjenju;
9.    
monitoring radioaktivnosti okolja je izvedba vzorčevanja, meritev
kontaminacije in zunanjega sevanja v okolju, ovrednotenje merskih rezultatov in
ocena doz;
10.  obratovalni
monitoring radioaktivnosti je monitoring radioaktivnosti okolja, ki nastaja
zaradi emisije radioaktivnih snovi;
11.  izredni
monitoring radioaktivnosti je monitoring radioaktivnosti okolja, ki nastaja
zaradi sproščanja radioaktivnih snovi ob izrednih dogodkih;
12.  mreža
za zgodnje obveščanje je sistem merilnikov zunanjega sevanja ali koncentracije
radionuklidov zraku oziroma v zbirnem usedu;
13.  negotovost
vrste A: negotovost, ki je ovrednotena s statističnimi metodami;
14.  negotovost
vrste B: negotovost, ki je ovrednotena z drugimi metodami, kot je na primer
ocenjevanje na podlagi razpoložljivih podatkov o možnih spremembah veličine;
15.  nadzorne
meritve so neodvisne meritve, ki se izvajajo vzporedno s programom rednega
obratovalnega monitoringa radioaktivnosti in se izvajajo neodvisno od meritev,
ki jih zagotavlja zavezanec za monitoring radioaktivnosti;
16.  občutljivost
proporcionalnega števca in števca s tekočim scintilatorjem za določen
radioizotop je kvadrat verjetnosti za detekcijo razpada, izražen v odstotkih,
deljen s hitrostjo štetja v odsotnosti tega izotopa, izraženo v sunkih na
minuto;
17.  obseg
monitoringa radioaktivnosti je način izvajanja monitoringa radioaktivnosti, kar
vključuje vrste vzorcev iz okolja, lokacije vzorčenja, vrste meritve,
preiskovane radionuklide ter pogostost vzorčenja in merjenja;
18.  vrednotenje
rezultatov je ocenjevanje kakovosti, popolnosti in zanesljivosti rezultatov
meritev ter njihova interpretacija ali primerjava s sorodnimi rezultati, z
namenom, da se ugotovi trende, in ocena njihove pomembnosti za namen, za
katerega so bili pridobljeni;
19.  predkoncentriranje
vzorca je laboratorijska metoda, s katero se pred meritvijo aktivnosti zmanjša
prostornina vzorca z ustreznimi metodami, kot je izparevanje ali elektrolitska
obogatitev;
20.  prehrambena
veriga je ekološki sistem, znotraj katerega se pretakajo snovi, ki jih človek
uporablja za svojo prehrano;
21.  primerjalna
meritev je meritev enakega materiala, ki se izvede v dveh ali več laboratorijih
zato, da se ugotovi ujemanje rezultatov in s tem točnost in ponovljivost
meritev posameznih laboratorijev;
22.  pristojni
upravni organ v primeru monitoringa radioaktivnosti okolja za meritve
radioaktivnosti zraka, vode, tal ter posameznih izdelkov je Uprava Republike
Slovenije za jedrsko varnost (v nadaljnjem besedilu: URSJV), za meritve radioaktivnosti
živil in pitne vode je Uprava Republike Slovenije za varstvo pred sevanji (v
nadaljnjem besedilu: URSVS) in za meritve radioaktivnosti krme pristojni
upravni organ Ministrstva za kmetijstvo, gozdarstvo in prehrano. V vseh
primerih obratovalnega monitoringa radioaktivnosti je pristojni upravni organ
URSJV, razen v primeru izvajalcev sevalnih dejavnosti, ki smejo izpuščati
radioaktivne snovi v okolje na področju medicine oziroma veterine, kjer je
pristojni upravni organ URSVS;
23.  radioaktivni
used so radioaktivni delci, ki se iz atmosfere usedajo ali spirajo na površine;
24.  sledljivost
je povezava merskega rezultata z referencami, običajno z nacionalnimi ali
mednarodnimi standardi skozi nepretrgano verigo primerjav, ki imajo opredeljeno
negotovost;
25.  specifične
metode so merilne metode za ugotavljanje aktivnosti posameznih radionuklidov,
njihove vsebnosti ali koncentracije in se razlikujejo od nespecifičnih merilnih
metod, na podlagi katerih se ugotavlja le skupna aktivnost;
26.  tehnološko
povišana naravna radioaktivnost je aktivnost, ki je povečana zaradi tehnoloških
procesov ali drugih od človeka povzročenih dejavnosti. Značilno za te snovi je,
da so vsebnosti naravnih radionuklidov v njih višje od naravnega ozadja;
27.  vzorec
je reprezentativni del zraka, vode, tal ali drugega materiala, ki se zaradi
analize odvzame na merilnem mestu v danem obdobju in na način, določen s tem
pravilnikom; vzorci so trenutni, zbirni in sestavljeni. Trenutni vzorec je
enkratni odvzem vzorca radioaktivnega materiala ali snovi. Zbirni vzorec je
vzorec, ki je odvzet v znanem časovnem intervalu. Sestavljeni vzorec je zmes
delnih vzorcev, odvzetih v znanem časovnem intervalu.
II. ZASNOVA PROGRAMA MONITORINGA RADIOAKTIVNOSTI
4. člen
(zasnova programa monitoringa
radioaktivnosti)
(1) Monitoring radioaktivnosti je
treba izvajati tako, da so upoštevani vsi pomembni načini izpostavljenosti
prebivalstva ionizirajočim sevanjem, ki nastaja zaradi zunanjega sevanja,
inhalacije in ingestije.
(2) Z monitoringom radioaktivnosti je
treba nadzorovati vse pomembne prenosne poti razširjanja radioaktivnosti do
človeka.
(3) Z monitoringom radioaktivnosti je
treba ugotoviti radionuklide, ki pomembno prispevajo k dozi, in zagotoviti
merjenje njihovih koncentracij.
(4) Z meritvami v okviru monitoringa
radioaktivnosti je treba zaznati ravni radioaktivne kontaminacije, ki so
merljive z uporabo standardnih merilnih metod. Merjenje radioaktivnosti je
treba izvajati tako, da je omogočeno spremljanje časovnih sprememb radioaktivne
kontaminacije okolja in zunanjega sevanja.
(5) V okviru monitoringa
radioaktivnosti je treba zagotoviti tudi merjenje ali zbiranje drugih podatkov,
ki so potrebni za interpretacijo rezultatov meritev radioaktivnosti in oceno
doz, kot so na primer podatki o količini padavin, pretokih rek, količini
izčrpane vode iz črpališč za oskrbo prebivalcev s pitno vodo in drugi
meteorološki podatki.
(6) Rezultati monitoringa
radioaktivnosti morajo biti ovrednoteni in pripravljeni tako, da se lahko
uporabijo za izdelavo ocene obremenjenosti prebivalstva zaradi radioaktivnosti
okolja, za izračun trendov izpostavljenosti prebivalstva zaradi radioaktivnosti
okolja in za odločanje o zgodnjem ukrepanju v primeru nenadnega povečanja
radioaktivnosti okolja.
5. člen
(vrste meritev)
(1) Meritve radioaktivnosti vzorcev se
izvajajo s specifičnimi metodami.
(2) Ne glede na določbo prejšnjega
odstavka je dovoljena uporaba nespecifičnih merilnih metod in nizkoločljive
spektrometrije gama, če gre za meritve med izvajanjem intervencijskih del pri
izrednem dogodku ali če je radioizotopska sestava kontaminacije znana in se ne
spreminja s časom.
(3) Posamezne vrste meritev se lahko
izvajajo z avtomatskimi merilniki neposredno na kraju in v času vzorčenja, kot
na primer merjenje zunanjega sevanja ali koncentracije radionuklidov v zraku.
6. člen
(metode vzorčenja in merjenja
radioaktivnosti)
(1) Vzorčenje in priprava vzorcev
morata biti izvedena tako, da so izgube radionuklidov med vzorčenjem in pripravo
vzorcev na meritev ocenjene in čim manjše.
(2) Priprava in meritev trenutnih in
zbirnih vzorcev se morata izvesti v čim krajšem času po vzorčenju, da se lahko
ugotavlja prisotnost kratkoživih radionuklidov in se omogoči takojšnje
ukrepanje v primeru povečanja radioaktivnosti.
(3) Pri sestavljenih vzorcih se mora
izvesti priprava delnih vzorcev neposredno po končanem vzorčenju, meritev pa
neposredno po pripravi zadnjega delnega vzorca.
(4) Pri periodičnem vzorčenju mora
biti merski rezultat znan najkasneje do konca naslednjega obdobja vzorčenja.
(5) V primeru izrednega monitoringa
radioaktivnosti je obdobje vzorčenja pri zbirnih in sestavljenih vzorcih krajše
od obdobja vzorčenja monitoringa radioaktivnosti okolja in prilagojeno danim
razmeram.
(6) Meritve se morajo opravljati z
umerjeno in vzdrževano opremo in jih je treba izvajati tako, da so njihovi
rezultati sledljivi k mednarodno priznanim etalonom, pri vsakem rezultatu
meritve pa mora biti podana njegova merilna negotovost.
(7) Najmanjše tehnične zahteve za
pripravo vzorcev, spektrometre gama v laboratorijih, spektrometre gama za
meritve neposredno v okolju, merilnike aktivnosti sevalcev beta (3H,
 14C, 90Sr), merilnike aktivnosti sevalcev alfa, analize
spektrov, so določene v prilogi 1, ki je sestavni del tega pravilnika.
7. člen
(merjenje zunanjega sevanja)
(1) Zunanje sevanje se mora meriti z
merilniki za neprekinjeno merjenje hitrosti doze v zraku in z luminiscenčnimi
dozimetri z vzbujanjem tako, da so merilniki postavljeni na višini 1 m od tal, pri čemer morajo biti merilniki hitrosti doze za neprekinjeno merjenje priključeni
na sistem za elektronski način posredovanja podatkov, podatki o izmerjenih
hitrosti doz pa se morajo sprotno spremljati in vključevati v sistem zgodnjega
obveščanja o povečani radioaktivnosti.
(2) Agencija Republike Slovenije za
okolje upravlja in vzdržuje sistem za neprekinjeno merjenje hitrosti doze v
zraku iz prejšnjega odstavka, elektronsko zbira rezultate teh meritev, skrbi za
njihovo kakovost in jih posreduje v sistem zgodnjega obveščanja o povečani
radioaktivnosti na URSJV.
8. člen
(merjenje radioaktivne kontaminacije
zraka, vode in tal)
(1) Kontaminacija na prostem se mora
ocenjevati na podlagi meritev sevanja gama na višini 1 m od tal in z laboratorijskimi meritvami vzorcev zemlje. Neposredne gama spektrometrične
meritve na prostem in laboratorijske meritve morajo biti izvedene tako, da
zaznajo površinsko kontaminacijo, ki jo povzročajo sevalci gama s hitrostjo
doze 1 nSv/h ali več.
(2) Koncentracija 222Rn v
zraku se mora določati po metodi detekcije jedrskih sledi, po metodi
spektrometrije alfa oziroma z meritvami aktivnosti adsorbiranega 222Rn
na aktivnem oglju in z drugimi standardnimi metodami.
(3) Koncentracije radonovih
kratkoživih razpadnih produktov se mora določati z neprekinjenim intervalnim
črpanjem zraka skozi filter in sprotnim merjenjem aktivnosti po metodi
spektrometrije alfa oziroma z drugo standardno metodo.
(4) Tla se morajo vzorčiti na
lokacijah, kjer je zemljišče ravno, negnojeno in neobdelano, zaradi
reprezentativnosti vzorčenja pa se morajo odvzeti najmanj trije stolpci tal, iz
katerih se pripravijo najmanj trije vzorci iz različnih globin vzorčenja zaradi
ugotavljanja globinskega profila koncentracij radionuklidov. Pri pripravi
vzorcev se morajo izločiti korenine in kamni. Koncentracije sevalcev gama se
morajo meriti s spektrometrijo gama, koncentracija 90Sr pa s
kemijsko separacijo stroncija in meritvijo celotne aktivnosti beta. Iz izmerjenih
koncentracij se izračuna radioaktivni used.
(5) Kontaminacija aerosolov v zraku se
mora meriti s trajnim vzorčenjem s črpanjem zraka skozi aerosolne filtre in z
merjenjem zbirnih vzorcev, pri čemer mora biti detekcijska meja za radionuklid 137Cs
najmanj 10 μBq/m3.
(6) Vzorci tekočih padavin pri
monitoringu radioaktivnosti v okolju in obratovalnem monitoringu
radioaktivnosti se morajo zbirati neprekinjeno 1 mesec na višini 1 m od tal z vzorčevalnikom, ki ima površino najmanj 0,2 m2, detekcijska meja
določljivosti za radionuklid 210Pb pa mora biti pod 1 Bq za vsak pripravljeni
zbirni vzorec. V tekočih padavinah je treba ugotavljati koncentracijo tritija s
predkoncentracijo in meritvijo s tekočinskim scintilacijskim oziroma s
proporcionalnim števcem.
(7) Suhi used se vzorči s trajnim
zbiranjem na vazelinskih ploščah, postavljenih na višini, ki zagotavlja
nemoteno zbiranje useda.
(8) Radioaktivnost površinskih vod se
meri v zbirnih vzorcih razen za kratkožive radionuklide, za katere je
primernejše odvzemanje trenutnih vzorcev. Meja določljivosti mora biti 1 Bq/m3
za radionuklid 131I. Priprava teh vzorcev na meritev tritija
vključuje predkoncentracijo. V površinskih vodah je treba ugotavljati
koncentracijo tritija s predkoncentracijo in meritvijo s tekočinskim
scintilacijskim oziroma s proporcionalnim števcem.
(9) Kontaminacija bioindikatorjev se
meri, če je prisotnost radionuklidov v okolju premajhna, da bi bila merljiva v
običajnih vzorcih. Masa pripravljenega vzorca bioindikatorja mora biti najmanj 20 g, pri čemer pa morajo biti pogoji merjenja kontaminacije taki, da zagotavljajo najmanjše detekcijske
meje, ki so določene s tem pravilnikom za živila.
(10) Kontaminacija pitne vode se meri
z merilniki, katerih detekcijske meje so za sevalce gama, ki običajno nastopajo
v okolju, pod tridesetino mejnih vrednosti kontaminacije za pitno vodo. V pitni
vodi se določa koncentracija tritija s predkoncentracijo in s tekočinskim
scintilacijskim oziroma proporcionalnim števcem, koncentracija 90Sr
pa s kemijsko ločitvijo stroncija in meritvijo celotne aktivnosti beta. Koncentracija
sevalcev alfa se določa s spektrometrijo alfa oziroma s tekočinskim
scintilacijskim števcem.
9. člen
(merjenje radioaktivne kontaminacije
živil, kmetijskih proizvodov, hrane in krme)
(1) Pri izbiri vzorcev živil se
morajo upoštevati značilne prehrambene navade. Vzorci mleka se morajo jemati v
mlekarnah ali neposredno pri proizvajalcih, vzorci drugih hranil pa v velikih
nakupovalnih centrih, tržnicah ali neposredno pri proizvajalcih.
(2) Kontaminacija kmetijskih
proizvodov se meri tako, da je detekcijska meja za sevalce gama, ki običajno
nastopajo v okolju, pod trikratno izpeljano vrednostjo koncentracije posameznega
radionuklida za pitno vodo. Vsebnost radionuklida 90Sr se meri po
kemijski separaciji stroncija z meritvijo celotne aktivnosti beta.
(3) Vzorci celovitih obrokov hrane,
kot je predjed, juha, glavna jed, solata ali sladica, se jemljejo v večjih
gostinskih obratih, v velikih nakupovalnih centrih in trgovskih središčih.
Kontaminacija celovitih obrokov hrane se meri tako, da je detekcijska meja za
sevalce gama, ki običajno nastopajo v okolju, pod trikratnimi izpeljanimi
koncentracijami posameznega radionuklida za pitno vodo. Vsebnost radionuklida 90Sr
v vzorcih obrokov hrane se meri po kemijski separaciji stroncija z merjenjem
celotne aktivnosti beta.
(4) Vzorci krme obsegajo meritve
zelene krme, krmnih mešanic in koncentratov. Vzorci zelene krme se odvzemajo
predvsem na območjih, kjer se določa tudi radioaktivna kontaminacija mleka.
Vsebnost sevalcev gama v vzorcih krme se merijo s spektrometrijo gama, vsebnost
90Sr pa s kemijsko separacijo stroncija in meritvijo celotne
aktivnosti beta.
10. člen
(zagotavljanje kakovosti pri vrednotenju
rezultatov meritev in oceni doz)
(1) Zavezanci za monitoring
radioaktivnosti okolja, za obratovalni monitoring radioaktivnosti in za izredni
monitoring radioaktivnosti morajo imeti vpeljan sistem za vodenje kakovosti pri
naročanju meritev in vrednotenju njihovih rezultatov.
(2) Nadzor nad zagotavljanjem
kakovosti iz prvega odstavka tega člena izvaja pristojni upravni organ s
preverjanjem metodologije vrednotenja rezultatov meritev, preverjanjem
uporabljenih podatkov in modelov pri ocenjevanju doz in preverjanjem
razpoložljivosti dokumentacije, na podlagi katere se opravlja vrednotenje
rezultatov meritev in ocenjevanje doz.
III. POGOJI, KI JIH MORA IZPOLNJEVATI IZVAJALEC
MONITORINGA RADIOAKTIVNOSTI
11. člen
(pooblastilo za izvajanje monitoringa
radioaktivnosti)
(1) Izvajalec monitoringa
radioaktivnosti, zavezanec za obratovalni ali izredni monitoring
radioaktivnosti, ki izvaja monitoring emisij sam, in izvajalec meritev
radioaktivnosti pošiljk sekundarnih kovinskih surovin mora za to dejavnost
imeti pooblastilo URSJV.
(2) Pooblastilo je dokument, s katerim
se pravni ali fizični osebi prizna usposobljenost za izvajanje monitoringa radioaktivnosti
okolja ali obratovalnega ali izrednega monitoringa radioaktivnosti oziroma za
izvajanje meritev radioaktivnosti pošiljk sekundarnih kovinskih surovin.
(3) URSJV izda pooblastilo v obsegu,
za katerega oseba zaprosi glede na vrsto, področje in obseg izvajanja monitoringa
radioaktivnosti okolja ali obratovalnega ali izrednega monitoringa
radioaktivnosti oziroma izvajanja meritev radioaktivnosti pošiljk sekundarnih
kovinskih surovin.
(4) Agencija Republike Slovenije za
okolje, ki opravlja merjenje hitrosti doze v zraku na podlagi drugega odstavka
sedmega člena tega pravilnika, ne potrebuje pooblastila iz prvega odstavka tega
člena.
12. člen
(pogoji za pridobitev pooblastila)
(1) Oseba iz prvega odstavka
prejšnjega člena, razen izvajalec meritev radioaktivnosti pošiljk sekundarnih
kovinskih surovin, mora za pridobitev pooblastila predložiti dokazila, da
izpolnjuje naslednje pogoje:
1.    
da je gospodarska družba, zavod ali samostojni podjetnik posameznik;
2.    
da je registriran za izvajanje dejavnosti;
3.    
da ima akreditacijo nacionalne akreditacijske službe za izvajanje preskušanja
po standardu SIST ISO/IEC 17025 za tiste meritve, za katere prosi za
pooblastilo;
4.    
da razpolaga z merilno opremo, ki ustreza zahtevam, določenim s tem
pravilnikom za vrste meritev, za katere prosi za pooblastilo;
5.    
da zagotavlja zmogljivost merilne opreme, ki vsaj za tretjino presega
predviden obseg meritev, za katerega prosi za pooblastilo;
6.    
da razpolaga z opremo, potrebno za izvajanje izrednega monitoringa
radioaktivnosti, predpisano v 43. členu tega pravilnika;
7.    
da izvaja program primerjalnih meritev in sodeluje v mednarodnih
interkomparacijskih meritvah.
(2) K vlogi za pridobitev pooblastila
ni treba prilagati dokazil iz prejšnjega odstavka, ki jih URSJV lahko pridobi
iz uradnih evidenc.
(3) K vlogi za pridobitev pooblastila je
treba priložiti podatke o organizaciji in lastniški strukturi pravne osebe, če
ta ni registrirana v Republiki Sloveniji.
(4) V izjemnih primerih, ko gre za
posebno merilno metodo, za katero ni pooblaščenega izvajalca, ki bi imel za to
metodo ustrezno akreditacijo, za pridobitev pooblastila ni treba imeti
akreditacije. V tem primeru morajo biti meritve opravljene v okviru sistema
kakovosti, ki ga odobri zavezanec in potrdi URSJV.
13. člen
(pogoji za pridobitev pooblastila za
izvajalca meritev radioaktivnosti pošiljk sekundarnih kovinskih surovin)
(1) Fizična ali pravna oseba, ki želi
dobiti pooblastilo za izvajanje meritev radioaktivnosti pošiljk sekundarnih
kovinskih surovin, mora vlogi priložiti program meritev, ki vsebuje:
1.    
opis opreme, ki jo bo uporabljala pri meritvah,
2.    
program usposabljanja delavcev, ki bodo opravljali meritve,
3.    
obliko poročila o opravljeni meritvi, in
4.    
pisne postopke za merjenje radioaktivnosti pošiljke, preverjanje
delovanja uporabljenih merilnikov in ukrepanje v primeru povečane
radioaktivnosti pošiljke.
(2) Program meritev iz prejšnjega
odstavka mora zagotavljati, da izvajalec meritev zazna hitrost doze sevanja
gama na površini pošiljke, ki je za 20% višja od hitrosti doze sevanja zaradi
naravnega ozadja, uporabljeni instrument pa mora imeti pri ozadju 0,1 mikroSv/h
takšno občutljivost, da zaznava v energijskem območju od 50 keV do 1,3 MeV
najmanj 100 sunkov na sekundo.
(3) Programu meritev mora biti
priloženo pozitivno mnenje pooblaščenega izvedenca za varstvo pred sevanji.
14. člen
(vloga za pridobitev pooblastila)
(1) Oseba iz prvega odstavka 11. člena
tega pravilnika dobi pooblastilo na podlagi pozitivno rešene vloge pri URSJV.
(2) Vloga iz prejšnjega odstavka mora
vsebovati podatke o nazivu, naslovu in registraciji gospodarske družbe, zavoda
ali samostojnega podjetnika posameznika, ki prosi za pooblastilo, in navedbo o
vrsti, področju in obsegu izvajanja monitoringa radioaktivnosti oziroma meritev
radioaktivnost pošiljk sekundarnih kovinskih surovin, za katerega prosilec želi
pooblastilo.
15. člen
(izdaja in odvzem pooblastila)
(1) Pooblastilo za posamezne vrste
izvajanja monitoringa radioaktivnosti izda URSJV v soglasju z URSVS za največ
pet let.
(2) Pooblastilo za izvajalce meritev
radioaktivnosti pošiljk sekundarnih kovinskih surovin izda URSJV za največ dve
leti.
(3) Pooblastilo iz prejšnjih dveh
odstavkov se lahko obnovi na podlagi vloge prosilca, če izpolnjuje pogoje, določene
v 12. oziroma 13. členu tega pravilnika.
(4) URSJV lahko pooblaščenemu
izvajalcu monitoringa radioaktivnosti oziroma izvajalcu meritev radioaktivnosti
pošiljk sekundarnih kovinskih surovin odvzame pooblastilo pred iztekom njegove
veljavnosti, če ne izpolnjuje več pogojev iz 12. oziroma 13. člena tega
pravilnika.
16. člen
(seznam pooblaščenih izvajalcev)
(1) Za potrebe izvajanja monitoringa
radioaktivnosti okolja in obratovalnega oziroma izrednega monitoringa radioaktivnosti
URSJV vodi seznam pooblaščenih izvajalcev monitoringa radioaktivnosti in
pooblaščenih izvajalcev meritev o preverjanju radioaktivnosti pošiljk
sekundarnih kovinskih surovin. Seznam je objavljen na spletni strani URSJV.
(2) Seznam pooblaščenih oseb iz
prejšnjega odstavka vsebuje naslednje podatke:
1.    
ime in sedež osebe,
2.    
o vrsti, področju in obsegu izvajanja monitoringa radioaktivnosti, za
katero ima pooblastilo.
17. člen
(druge obveznosti izvajalcev monitoringa
radioaktivnosti)
(1) Če izvajalec monitoringa
radioaktivnosti ugotovi povečano radioaktivno kontaminacijo v preiskovanih
vzorcih, mora o tem takoj poročati zavezancu in pristojnemu upravnemu organu.
(2) Izvajalec monitoringa
radioaktivnosti mora takoj poročati pristojnemu upravnemu organu tudi o
rezultatih meritev kontaminacije, če zazna novo prisotne radionuklide, ki v
programu obratovalnega ali izrednega monitoringa radioaktivnosti niso bili
predvideni, če zazna bistveno povečanje koncentracije radionuklidov v
primerjavi s preteklimi meritvami oziroma o podobnih nenavadnih rezultatih.
(3) Če zavezanec za monitoring
radioaktivnosti okolja oziroma zavezanec za izredni monitoring radioaktivnosti
zahteva zaradi ugotovljene povišane kontaminacije v preiskovanih vzorcih
povečan obseg monitoringa radioaktivnosti, mora izvajalec monitoringa
radioaktivnosti povečan obseg teh storitev tudi zagotoviti.
(4) Pri neprekinjenem merjenju
hitrosti doze zunanjega sevanja mora izvajalec monitoringa radioaktivnosti
nuditi pristojnemu upravnemu organu ali zavezancu za obratovalni ali izredni
monitoring radioaktivnosti, ki mu je monitoring radioaktivnosti naročil,
možnost sprotnega spremljanja rezultatov meritev.
(5) Izvajalec monitoringa
radioaktivnosti mora zagotoviti zapise o meritvah v elektronski obliki, ki jo
določi pristojni upravni organ v skladu s četrtim odstavkom 20. člena tega
pravilnika, in mora imeti vzpostavljeno svojo lastno evidenco oziroma register
meritev.
IV. MONITORING RADIOAKTIVNOSTI OKOLJA
18. člen
(namen in vsebina monitoringa
radioaktivnosti okolja)
(1) Z monitoringom radioaktivnosti
okolja se zagotavlja spremljanje radioaktivnosti v okolju zaradi globalnega in
lokalnega onesnaženja zaradi uporabe virov ionizirajočih sevanj ter naravne
radioaktivnosti ali tehnološko povišane naravne radioaktivnosti.
(2) V primeru nenadnega povečanja
radioaktivnosti monitoring radioaktivnosti okolja zagotavlja podatke za pravočasno
izvajanje zaščitnih ukrepov.
19. člen
(način in obseg izvajanja monitoringa
radioaktivnosti okolja)
(1) V okviru monitoringa
radioaktivnosti okolja se meri zunanje sevanje nad zemljiščem, koncentracije
radionuklidov v vzorcih iz okolja, pitni vodi, živilih in krmi.
(2) Monitoring radioaktivnosti okolja
obsega merjenje: doze in hitrosti doz nad tlemi in merjenje radioaktivnosti:
1.    
aerosolov v zraku,
2.    
tal,
3.    
padavin in suhega radioaktivnega useda,
4.    
površinskih vod in sedimentov,
5.    
pitne vode iz vodovodov, vodnjakov ali kapnic,
6.    
živil oziroma obrokov pripravljene hrane,
7.    
krme,
8.    
bioindikatorjev in posameznih izdelkov, kjer je to smiselno.
(3) Podrobneje je zasnova monitoringa
radioaktivnosti okolja vključno s prostorsko in časovno porazdelitvijo vzorčenja
in meritev ter z vrstami radionuklidov, ki jih je treba spremljati, določena v
prilogi 2, ki je sestavni del tega pravilnika.
(4) V okviru monitoringa
radioaktivnosti okolja je treba zagotoviti, da se vzorčenje izvaja na mreži
lokacij, ki omogoča oceno sevalne obremenjenosti prebivalstva in okolja na
območju Republike Slovenije.
20. člen
(priprava in sprejem letnega programa)
(1) Letni program monitoringa
radioaktivnosti okolja pripravijo na podlagi zasnove letnega programa v prilogi
2, ki je sestavni del tega pravilnika:
-      
URSJV za meritve radioaktivnosti za zrak, vode in tla ter posamezne
izdelke, pri čemer pri pripravi programa za neprekinjeno merjenje hitrosti doze
v zraku sodeluje z Agencijo Republike Slovenije za okolje,
-      
URSVS za meritve živil in pitne vode, in
-      
pristojni organ na Ministrstvu za kmetijstvo, gozdarstvo in prehrano za
meritve radioaktivnosti krme.
(2) Letni program monitoringa
radioaktivnosti okolja je treba pripraviti vsako leto najpozneje do
30. novembra za prihodnje leto.
(3) Pri pripravi letnega programa
monitoringa radioaktivnosti okolja je treba zagotoviti, da se upoštevajo
spremembe v okolju in zakonodaji, ki so nastale v času izvajanja zadnjega
letnega programa monitoringa radioaktivnosti okolja, in nova spoznanja o vplivu
radioaktivnosti na človeka ali okolje.
(4) Letni program iz prvega odstavka tega
člena mora določati tudi format elektronskih zapisov o meritvah radioaktivnosti,
ki jih mora izvajalec monitoringa radioaktivnosti pripraviti skupaj z letnim
poročilom.
21. člen
(poročanje o izvedbi letnega programa)
(1) Izvajalec monitoringa radioaktivnosti
okolja mora poročati pristojnim upravnim organom s sprotnimi poročili, če je
ugotovil povišano radioaktivnost v okolju, in z letnim poročilom o izvedbi
programa monitoringa radioaktivnosti okolja najpozneje do 1. marca
tekočega leta za preteklo leto.
(2) Letno poročilo o izvedbi programa
monitoringa radioaktivnosti okolja vsebuje:
1.    
tabelarni prikaz predpisanega programa meritev,
2.    
navedbo uporabljene metodologije vzorčenja, priprave vzorcev in meritev,
3.    
rezultate meritev in njihovo merilno negotovost,
4.    
geografske koordinate vzorčevalnih oziroma merilnih mest,
5.    
ovrednotenje rezultatov meritev, in
6.    
rezultate primerjalnih meritev izvajalcev monitoringa radioaktivnosti.
(3) Ob rezultatih meritev morajo biti
v letnem poročilu navedeni še podatki o vzorčenju, pripravi vzorcev in pomožnih
veličinah za ovrednotenje rezultatov.
(4) V letnem poročilu morajo biti pri
rezultatih meritev s spektrometrijskimi metodami navedene tudi specifične aktivnosti
vseh registriranih radionuklidov.
(5) K letnemu poročilu mora biti priložena
tudi zbirka zapisov o meritvah radioaktivnosti v elektronski obliki, katere
format je predpisan v letnem programu monitoringa radioaktivnosti okolja na
podlagi četrtega odstavka 20. člena tega pravilnika.
(6) Izvajalec monitoringa
radioaktivnosti okolja mora v letnem poročilu navesti tudi predlog za
spremenjen obseg monitoringa radioaktivnosti v bodoče, če ima za tako spremembo
razloge.
22. člen
(merila za izredno obveščanje)
V času izvajanja monitoringa
radioaktivnosti okolja mora izvajalec monitoringa radioaktivnosti obvestiti
pristojni upravni organ, če rezultati meritev radioaktivnosti presegajo pri
dveh zaporednih meritvah za posamezni radionuklid:
1.    
dvakratno vrednost letnega povprečja, izmerjenega v preteklih letih, ali
2.    
mejo detekcije, če za ta radionuklid ta meja v prejšnjih letih ni bila
presežena.
23. člen
(način shranjevanja zapisov)
(1) Zapise o rezultatih monitoringa
radioaktivnosti okolja shranjujejo zavezanci monitoringa radioaktivnosti in
izvajalci monitoringa radioaktivnosti.
(2) Zapisi iz prejšnjega odstavka
morajo vsebovati:
1.    
podatke o vzorčenju in pripravi vzorcev,
2.    
pogoje merjenja (čas merjenja, geometrija vzorca, ipd),
3.    
podatke o parametrih, ki so uporabljeni v analizi, in o vmesnih
rezultatih,
4.    
rezultate meritev in njihovo merilno negotovost.
(3) Zapisi iz prvega odstavka tega
člena morajo biti urejeni tako, da jih je mogoče uporabiti za analizo trendov
radioaktivnosti okolja in druge analize.
(4) Zapise iz prvega odstavka tega
člena morajo zavezanci za monitoring radioaktivnosti shranjevati trajno,
izvajalci monitoringa radioaktivnosti pa za obdobje petih let po opravljeni
meritvi.
V. OBRATOVALNI MONITORING
24. člen
(namen in obseg izvajanja obratovalnega
monitoringa radioaktivnosti)
(1) Z izvajanjem obratovalnega
monitoringa radioaktivnosti upravljavec sevalnega ali jedrskega objekta ter
objekta, ki sme izpuščati v okolje radioaktivne snovi (v nadaljevanju besedila:
drugi objekt), dokazuje, da aktivnosti izpustov pri normalnem obratovanju ne
presegajo avtoriziranih mej in mejnih vrednosti, določenih s predpisi, da
obratovanje objektov ne povzroča izpostavitve sevanju prebivalstva nad avtoriziranimi
mejami in drugimi mejami, določenimi s predpisi, in da so izpolnjene druge
zahteve pristojnih upravnih organov glede radiološkega vpliva objekta na
prebivalstvo in okolje.
(2) Izvajalec obratovalnega
monitoringa radioaktivnosti mora v okviru obratovalnega monitoringa
radioaktivnosti o odstopanju rezultatov meritev od avtoriziranih mej in mejnih
vrednosti, določenih s predpisi, zagotoviti takojšnje obveščanje zavezanca za
obratovalni monitoring radioaktivnosti in URSJV, če gre za objekt v zdravstvu
ali veterini, pa tudi URSVS.
(3) Obseg obratovalnega monitoringa
radioaktivnosti mora biti sorazmeren z značilnostmi vira, pričakovanimi izpusti
radioaktivnih snovi in sestavo radionuklidov v izpustih, upoštevajoč njihovo
pomembnost pri različnih poteh izpostavljenosti.
(4) Obratovalni monitoring
radioaktivnosti se izvaja z nadzorom samega vira, ki obsega meritve izpustov
radioaktivnih snovi (emisij) v zrak in vode ter meritve zunanjega sevanja iz
objekta in z meritvami v okolju (imisije), ki obsegajo zunanje sevanje in
vsebnost radionuklidov v zraku, padavinah, površinskih vodah, zemlji,
sedimentih, bioindikatorjih, pitni vodi, živilih in krmi.
(5) Obratovalni monitoring
radioaktivnosti obsega meritve radioaktivnosti, zbiranje radioloških in drugih
podatkov ter izračune razširjanja radioaktivnih snovi v okolje z uporabo
modelov razširjanja radioaktivnih snovi.
25. člen
(način izvajanja obratovalnega monitoringa
radioaktivnosti)
(1) Izpuste iz samega vira sevanja in
ravni sevanja v okolju se ugotavlja z:
1.    
neprekinjenim merjenjem emisij,
2.    
neprekinjenim vzorčenjem in laboratorijskimi meritvami vzorcev,
3.    
občasnim vzorčenjem in laboratorijskimi meritvami vzorcev,
4.    
oceno emisije radioaktivnih snovi (npr. z administrativnimi postopki) in
z občasnimi meritvami radioaktivnosti teh izpustov,
5.    
dodatnim občasnim preverjanjem radiološkega stanja v okolju na mestih in
na načine, ki omogočijo preverjanje podatkov o emisiji radioaktivnih snovi.
(2) Izbira načina merjenja
radioaktivnosti iz prejšnjega odstavka je odvisna od značilnosti in količine
izpuščenih radionuklidov, pričakovanih časovnih sprememb izpustov radioaktivnih
snovi in verjetnosti nastanka nepredvidenih izpustov radioaktivnih snovi, ki
zahtevajo takojšnje odkritje.
(3) Osnovne meritve in vzorčenje v
okolju morajo potekati na mestih, kjer je pričakovati največji vpliv sevalnega
ali jedrskega objekta, to je v smeri prevladujoče smeri vetra za atmosferske
izpuste in v smeri vodnega toka pri izpustih v površinske vode. Večina meritev
se mora izvajati na istih mestih v daljših obdobjih, da se tako omogoči
spremljanje trendov.
(4) V merjenje radioaktivnosti morajo
biti vključena dodatna merilna in vzorčevalna mesta, ki so v nasprotni smeri
prevladujočega vetra in v nasprotni smeri vodnega toka tako, da je možno
ocenjevati radiološke razmere ozadja, ter bližnja večja naselja.
(5) Obratovalni monitoring
radioaktivnosti v okolici sevalnega, jedrskega ali drugega objekta lahko izvaja
samo organizacija, ki izpolnjuje vse pogoje iz 12. člena tega pravilnika in je
neodvisna od zavezanca za obratovalni monitoring, zavezanec pa lahko sam izvaja
meritve emisije radioaktivnih snovi.
26. člen
(predobratovalni in poobratovalni
monitoring radioaktivnosti)
(1) Izvajanje predobratovalnega
monitoringa radioaktivnosti določi URSJV v soglasju k dovoljenju za gradnjo
objekta oziroma izvedbo gradbenih ali rudarskih del, zaradi katerih je treba
izvajati ukrepe jedrske ali sevalne varnosti, z namenom, da se ugotovi začetno
stanje radioaktivnosti.
(2) V okviru izvajanja
predobratovalnega monitoringa radioaktivnosti se zbirajo tudi pomožni podatki o
geoloških, hidroloških, meteoroloških in ekoloških pogojih, vegetaciji, rabi
zemljišča in prebivalstvu.
(3) Obseg in trajanje
predobratovalnega monitoringa radioaktivnosti morata biti sorazmerna s
pričakovanim vplivom sevalnega ali jedrskega objekta na okolje.
(4) Izvajanje poobratovalnega
monitoringa radioaktivnosti URSJV določi v soglasju k vlogi za izdajo
dovoljenja za prenehanje obratovanja sevalnega ali jedrskega objekta.
(5) Obseg in trajanje poobratovalnega
monitoringa radioaktivnosti se določi glede na pričakovani vpliv na okolje v
okolici zaprtega sevalnega ali jedrskega objekta.
27. člen
(program obratovalnega monitoringa
radioaktivnosti)
(1) V programu obratovalnega
monitoringa radioaktivnosti je treba določiti naslednje elemente:
1.    
vrste izpustov, kot so atmosferski in tekočinski,
2.    
glavne prenosne poti,
3.    
radionuklide, ki najpomembneje prispevajo k izpostavljenosti,
4.    
spremljanje drugih potrebnih podatkov, kot so meteorološki in hidrološki
podatki, podatki o rabi zemljišča ali podatki o prehrambenih in drugih navadah
prebivalstva.
(2) Priprava programa izvajanja
obratovalnega monitoringa radioaktivnosti mora potekati po naslednjem vrstnem
redu:
1.    
določitev vrste aktivnosti ter mest izpustov radioaktivnih snovi in
ocena količine izpuščenih radioaktivnih snovi,
2.    
določitev prenosa v okolje preko ozračja, vode, kot zunanje sevanje ali
na drug način,
3.    
izdelava programa meritev emisije radioaktivnih snovi in radioaktivnosti
okolja ter zbiranja drugih podatkov za oceno radioaktivnosti okolja,
4.    
določitev poti izpostavljenosti radioaktivnemu sevanju, kot je
izpostavljenost zaradi zunanjega sevanja, inhalacije ali ingestije,
5.    
opredelitev referenčne skupine iz izpostavljenega prebivalstva,
6.    
ocena izpostavljenosti referenčne skupine in primerjava z avtoriziranimi
mejnimi vrednostmi,
7.    
izdelava programa za izvajanje izrednega monitoringa radioaktivnosti.
(3) Priprava predobratovalnega in
poobratovalnega monitoringa radioaktivnosti poteka na smiselno podoben način
kot priprava obratovalnega monitoringa radioaktivnosti, predpisana v prejšnjem
odstavku.
(4) Program obratovalnega monitoringa
radioaktivnosti pripravi zavezanec za obratovalni monitoring sevalnega ali
jedrskega objekta kot del varnostnega poročila objekta.
(5) Program obratovalnega monitoringa
radioaktivnosti za drugi objekt potrdi pristojni upravni organ v dovoljenju za
uporabo vira sevanja.
(6) URSJV mora ponovno pregledati in
odobriti program obratovalnega monitoringa radioaktivnosti sevalnega ali
jedrskega objekta ob spremembi načina obratovanja objekta, če ima sprememba
vpliv na radioaktivne izpuste, ter ob spremembah v okolju, ki lahko pomembno
vplivajo na prenos radioaktivnih snovi in poti izpostavljenosti ali pa na
podlagi ugotovitev iz poročil o izvedbi obratovalnega monitoringa
radioaktivnosti.
28. člen
(prenosne poti)
(1) Zavezanec za obratovalni
monitoring mora zagotoviti, da se v programu obratovalnega monitoringa
radioaktivnosti ovrednotijo glavne prenosne poti za obsevanje prebivalstva in
posameznikov, zaradi:
1.    
neposrednega zunanjega sevanja iz objekta, izpostavljenosti zunanjemu
sevanju radioaktivnega oblaka ali vode, sevanju zaradi usedlih radionuklidov,
kot so radioaktivna tla, radioaktivni sediment površinskih voda ali druge
radioaktivne površine in izpostavljenosti zaradi kontaminacije kože,
2.    
notranjega obsevanja po inhalaciji radionuklidov iz oblaka, uživanju
kontaminirane hrane in pijače ter inhalaciji radionuklidov zaradi razpihovanja
delcev s površin.
(2) Pomembnost posameznih prenosnih
poti se določi na podlagi:
1.    
radioloških lastnosti izpuščenih snovi, kot so sevalci alfa, beta, gama,
razpolovni čas, radiotoksičnost,
2.    
fizikalnih in kemijskih lastnosti izpuščenih snovi,
3.    
mehanizmov razširjanja, kot so višina izpusta in meteorološki pogoji, in
značilnosti okolja, kot so topografija, klima ali vrsta kmetijskih proizvodov,
4.    
krajevne porazdelitve prebivalstva, njegove starostne sestave in
njegovih prehranskih in drugih navad.
29. člen
(referenčna skupina prebivalstva)
(1) Zavezanec za obratovalni
monitoring mora opredeliti eno ali več referenčnih skupin prebivalstva, ki
predstavljajo skupino posameznikov, ki prejemajo ali bi lahko prejeli najvišje
doze. Skupina mora biti dovolj majhna, da so zanjo značilne podobne navade in
običajno šteje nekaj deset oseb. Pri izbiri ni upravičeno upoštevati izjemnih
navad posameznikov iz prebivalstva.
(2) Referenčne skupine prebivalstva se
lahko razlikujejo za različne prenosne poti, s tem da so posamezniki lahko
člani več referenčnih skupin, pri čemer pa je treba pri oceni izpostavljenosti
sešteti doze po vseh prenosnih poteh.
(3) Za referenčno skupino prebivalstva
mora zavezanec za obratovalni monitoring zbrati osnovne podatke o navadah
prebivalcev, vključenih v skupino, in sicer čas zadrževanja v zaprtih prostorih
in na prostem, prehrambene in življenjske navade (npr. najpogostejše športne
dejavnosti na prostem, intenzivno vrtičkanje, gobarjenje, kopanje v rekah
ipd.).
(4) Podatki iz prejšnjega odstavka
morajo biti zbrani za vse starostne skupine prebivalstva in vsaj vsakih pet let
ponovno preverjeni.
30. člen
(starostne skupine prebivalstva)
(1) Za oceno sevalnih vplivov na
prebivalstvo zadošča ocena doz za tri starostne skupine, in sicer za enoletne
otroke, desetletne otroke in odrasle.
(2) Doze na zarodek in plod je
potrebno upoštevati le v primeru, če so v izpustih znatne količine
radioaktivnih izotopov kalcija in fosforja, ki sta pomembna za kostno rast.
31. člen
(ocena izpostavljenosti)
(1) Ocena izpostavljenosti sevanju
zaradi vplivov objekta mora biti realna in ne sme temeljiti na vrednostih
detekcijskih mej določljivosti, saj te ne predstavljajo vrednosti dejanskih
aktivnosti ali ravni sevanja, temveč na rezultatih nadzora radioaktivnosti v
okolju.
(2) Če nadzor okolja ne nudi zadostne
informacije o radioloških vplivih objekta zaradi izmerjenih rezultatov pod
detekcijskimi mejami metode ali ker so izmerjeni rezultati zabrisani z
naravnimi spreminjanjem radioaktivnosti, morajo ocene izpostavljenosti
temeljiti na podatkih o emisiji radioaktivnih snovi in izračunih na podlagi
ustreznih modelov, pri čemer je treba upoštevati meteorološke podatke za atmosferske
izpuste ter hidrološke podatke o pretokih površinskih voda za tekočinske
izpuste.
(3) V ocenah izpostavljenosti sevanju
morajo biti upoštevani radionuklidi glede na dejansko sestavo v izpustih, pri
čemer je treba ločeno obravnavati skupine radionuklidov, kot so 3H, 14C, radioizotopi joda, žlahtni plini, cepitveni in korozijski produkti, skupino sevalcev
alfa in skupino sevalcev beta. Radon 222Rn in toron 220Rn
z njunimi kratkoživimi potomci je treba upoštevati glede na naravo izpustov iz
objekta in pomembnost prenosne poti.
(4) Ocene izpostavljenosti sevanju
morajo čimbolj realno upoštevati navade in značilnosti lokalnega prebivalstva.
32. člen
(jedrska elektrarna)
(1) Za vrednotenje vplivov
atmosferskih izpustov je treba opredeliti vpliv naslednjih skupin
radionuklidov:
1.    
tritij 3H in njegovo fizikalno-kemijsko obliko,
2.    
14C in njegovo fizikalno-kemijsko obliko,
3.    
jodove izotope in njihovo fizikalno-kemijsko obliko,
4.    
žlahtne pline,
5.    
druge sevalce beta oziroma gama,
6.    
sevalce alfa.
(2) Za vrednotenje vplivov tekočih
izpustov je treba opredeliti vpliv naslednjih skupin radionuklidov:
1.    
tritij 3H,
2.    
druge sevalce beta oziroma gama,
3.    
sevalce alfa.
(3) Za zadovoljivo občutljivost pri
opredeljevanju posamičnih specifičnih aktivnosti radionuklidov v vzorcih, ki
vsebujejo več pomembnih radionuklidov, se šteje spodnja detekcijska meja, če se
na njeni podlagi lahko oceni 1/30 avtorizirane mejne doze za posamične
radionuklide.
(4) Če je emisija radioaktivnih snovi
sestavljena iz enega radionuklida ali enega radionuklida in uravnovešene verige
radionuklidov potomcev, se kot ustrezno občutljivost pri opredelitvi specifične
aktivnosti tega radionuklida v vzorcih vzame spodnja detekcijska meja, če se na
njeni podlagi lahko oceni 1/3 avtorizirane mejne doze za ta radionuklid
vključno z verigo njegovih potomcev.
(5) Pri oceni doze zaradi atmosferskih
in tekočinskih izpustov iz jedrske elektrarne je treba upoštevati načine in
poti izpostavljenosti iz preglednice 1 v prilogi 3, ki je sestavni del tega
pravilnika, in specifične izpostavljenosti iz preglednice 2 v prilogi 3 tega
pravilnika, če je to treba zaradi lokalnih razmer ali posebnosti.
(6) Zasnova programa obratovalnega
monitoringa radioaktivnosti za jedrsko elektrarno je podana v preglednicah 1, 2 in 3 v prilogi 4, ki je sestavni del tega pravilnika. Podrobno vsebino za posamezni objekt predpiše
URSJV v postopku izdaje dovoljenja za obratovanje.
33. člen
(raziskovalni jedrski reaktor)
(1) Zasnova programa obratovalnega
monitoringa radioaktivnosti za raziskovalni jedrski reaktor je podana v preglednicah
 1 in 2 v prilogi 5, ki je sestavni del tega pravilnika. Podrobno vsebino za
posamezni objekt predpiše URSJV v postopku izdaje dovoljenja za obratovanje.
(2) Pri atmosferskih izpustih
raziskovalnega jedrskega reaktorja se merijo zlasti emisije radionuklida 41Ar
in drugih radionuklidov iz reaktorske hale.
34. člen
(rudnik urana s pripadajočimi objekti in
odlagališče rudarske in hidrometalurške jalovine)
(1) Obratovalni monitoring
radioaktivnosti za rudnik urana s pripadajočimi objekti in drugih objektov za
predelavo surovin, ki vsebujejo radioaktivne snovi in odlagališče rudarske ter
hidrometalurške jalovine, obsega vse vire emisije radioaktivnih snovi, za
katere je ocenjeno, da prispevajo k izpostavljenosti prebivalstva v okolici
objekta.
(2) Pri atmosferskih izpustih rudnika
urana s pripadajočimi objekti in drugih objektov za predelavo surovin se merijo
zlasti emisije radionuklida 222Rn.
(3) V tekočinskih izpustih se določajo
emisije urana in 226Ra ter radionuklidov 230Th in 210Pb.
(4) Načini izpostavljenosti, prenosne
poti in radionuklidi, ki jih je treba upoštevati pri obratovalnem monitoringu
radioaktivnosti iz prvega odstavka tega člena, ter zasnova programa
obratovalnega monitoringa radioaktivnosti, so podani v prilogi 6, ki je
sestavni del tega pravilnika. Podrobno vsebino za posamezni objekt predpiše
URSJV v postopku izdaje soglasja h gradnji ali razgradnji objekta.
35. člen
(skladišče in odlagališče nizko in srednje
radioaktivnih odpadkov)
(1) Obratovalni monitoring
radioaktivnosti za skladišče in odlagališče nizko in srednje radioaktivnih
odpadkov obsega nadzor atmosferskih in tekočinskih izpustov ter meritve v
okolju, njegova zasnova pa je podana v prilogi 7, ki je sestavni del tega
pravilnika. Podrobno vsebino za posamezni objekt predpiše URSJV v postopku
izdaje dovoljenja za obratovanje.
(2) Pri atmosferskih izpustih
skladišča in odlagališča nizko in srednje radioaktivnih odpadkov se merijo
zlasti emisije radionuklida 222Rn.
36. člen
(drugi objekti)
(1) Za druge objekte mora zavezanec za
obratovalni monitoring v sklopu priprave ocene varstva izpostavljenih delavcev
pred sevanji oceniti, ali je pričakovana izpostavljenost posameznika iz
referenčne skupine prebivalstva nad 10 μSv na leto.
(2) Pri oceni iz prejšnjega odstavka
je treba upoštevati,
1.    
neposredni vpliv zunanjega sevanja iz objektov,
2.    
vrsto, obliko in količino izpuščenih radioaktivnih snovi v okolje,
3.    
najpomembnejše poti izpostavljenosti prebivalstva,
4.    
model razširjanja izpuščenih radioaktivnih snovi v okolju.
(3) Ocena doze posameznikov iz prvega
odstavka tega člena, ki temelji na generičnih modelih, mora upoštevati podatke
o emisiji radioaktivnih snovi in generične modele za razširjanje teh snovi v
okolju, pri čemer pa se ne sme obravnavati ekstremnih scenarijev izpostavljanja
delavcev ali prebivalcev sevanju.
(4) Oceno doze posameznikov iz prvega
odstavka tega člena mora potrditi URSVS v postopku izdaje dovoljenja za
izvajanje sevalne dejavnosti.
(5) Če iz rezultatov ocene doze
posameznikov iz prvega odstavka tega člena izhaja, da je pričakovana
izpostavitev posameznika iz referenčne skupine prebivalstva nad 10 μSv na leto,
pristojni upravni organ v postopku izdaje dovoljenja za izvajanje sevalne
dejavnosti predpiše, da je treba izvajati obratovalni monitoring
radioaktivnosti ter o tem obvesti URSJV.
37. člen
(redno in izredno poročanje o obratovalnem
monitoringu radioaktivnosti)
(1) Zavezanec za obratovalni
monitoring mora poročati pristojnemu upravnemu organu v obliki letnega poročila
o izvedbi programa obratovalnega monitoringa radioaktivnosti najpozneje do 31. marca
tekočega leta za preteklo leto.
(2) Letno poročilo vsebuje:
1.    
tabelarni prikaz predpisanega programa meritev,
2.    
navedbo uporabljene metodologije vzorčenja, priprave vzorcev in meritev,
3.    
rezultate meritev in njihovo merilno negotovost,
4.    
geografske koordinate vzorčevalnih oziroma merilnih mest,
5.    
ovrednotenje rezultatov meritev,
6.    
rezultate primerjalnih meritev,
7.    
oceno doz.
(3) Ob rezultatih meritev morajo biti
v letnem poročilu navedeni še podatki o vzorčenju, pripravi vzorcev in pomožnih
veličinah za ovrednotenje rezultatov.
(4) V letnem poročilu morajo biti pri
rezultatih meritev s spektrometrijskimi metodami navedene tudi aktivnosti vseh
registriranih radionuklidov.
(5) K letnemu poročilu mora biti
priložena tudi zbirka zapisov o meritvah radioaktivnosti v elektronski obliki,
katere format predpiše URSJV v letnem programu monitoringa radioaktivnosti
okolja na podlagi četrtega odstavka 20. člena tega pravilnika.
(6) Zavezanec za obratovalni
monitoring mora v poročilu o izvedbi programa obratovalnega monitoringa
radioaktivnosti navesti tudi predlog za spremenjen obseg obratovalnega
monitoringa radioaktivnosti v bodoče, če ima za tako spremembo razloge.
(7) V času izvajanja obratovalnega
monitoringa radioaktivnosti mora zavezanec za obratovalni monitoring obvestiti
pristojni upravni organ, če rezultati meritev radioaktivnosti presegajo pri
dveh zaporednih meritvah za posamezni radionuklid:
1.    
avtorizirano mejno vrednost,
2.    
dvakratno vrednost letnega povprečja, izmerjenega v preteklih letih, ali
3.    
spodnjo detekcijsko mejo, če za ta radionuklid ta meja v prejšnjih letih
ni bila presežena.
(8) Zavezanec za obratovalni
monitoring objekta, pri katerem lahko pride do nenadnih in znatnih izpustov v
ozračje, morajo zagotavljati podatke iz avtomatskih postaj za meritve hitrosti
doze v okolici objekta ali na območju objekta ter zagotoviti takojšen prenos
teh podatkov do URSJV s pogostostjo, ki je navedena v programu obratovalnega
monitoringa radioaktivnosti.
38. člen
(neodvisni nadzor obratovalnega
monitoringa radioaktivnosti)
(1) Pristojni upravni organ
mora zagotavljati stalne nadzorne meritve emisij in imisij, ki pa ga ne sme
izvajati izvajalec monitoringa radioaktivnosti, ki izvaja iste meritve za zavezanca
za obratovalni monitoring.
(2) Stroške izvajanja nadzornih
meritev iz prejšnjega odstavka krije zavezanec za obratovalni monitoring.
VI. IZREDNI MONITORING RADIOAKTIVNOSTI
39. člen
(namen izrednega monitoringa
radioaktivnosti)
Izredni monitoring radioaktivnosti se
izvaja ob izrednih dogodkih zato, da se pravočasno zagotovijo:
1.    
podatki o stopnji in vrsti zunanjega sevanja in radioaktivne
kontaminacije,
2.    
podatki, potrebni pristojnim upravnim organom, ki izvajajo naloge iz
Državnega načrta zaščite in reševanja ob jedrski nesreči (v nadaljevanju
besedila: državni načrt) pri odločitvah o potrebnih zaščitnih, popravnih in
drugih intervencijskih ukrepih,
3.    
podatki, potrebni pri odločitvah o vrsti in stopnji zaščite interventnih
delavcev,
4.    
informacije, potrebne za obveščanje javnosti o stopnji nevarnosti,
5.    
informacije, potrebne za opredelitev tistih oseb, ki jih je treba
zdravstveno spremljati daljši čas po dogodku,
6.    
podatki za mednarodno izmenjavo informacij.
40. člen
(dejavnosti upravnih organov pri izrednem
monitoringu radioaktivnosti)
V primeru izrednega dogodka morajo
pristojni upravni organi v skladu z državnim načrtom že v začetni fazi ter ves
čas trajanja izrednega dogodka ugotavljati in spremljati stopnjo nevarnosti in
verjeten razvoj dogodka, da se zagotovi hitro odkrivanje novih nevarnosti
oziroma ocenjevanje posledic izrednega dogodka in odločanje o obsegu in vrsti
zaščitnih, popravnih in drugih intervencijskih ukrepov.
41. člen
(obseg izrednega monitoringa
radioaktivnosti)
(1) Izredni monitoring radioaktivnosti
sestavljajo meritve radioaktivnosti pri viru sevanja, meritve radioaktivnosti v
okolju in meritve obsevanja ljudi.
(2) Ob izrednem dogodku se lahko v
okviru izrednega monitoringa radioaktivnosti izvaja ena, dve ali vse tri vrste
meritev radioaktivnosti iz prejšnjega odstavka glede na vrsto in razsežnosti
izrednega dogodka.
42. člen
(program izrednega monitoringa radioaktivnosti)
(1) Program izrednega monitoringa
radioaktivnosti pripravi URSJV v začetnih fazah izrednega dogodka, o njem takoj
obvesti vse zavezance za izredni monitoring radioaktivnosti, ga sproti
dopolnjuje upoštevajoč razvoj dogodkov in vodi njegovo izvajanje med izrednim
dogodkom.
(2) Pri pripravi programa iz
prejšnjega odstavka URSJV sledi splošnim vodilom v Prilogi 8, ki je sestavni
del tega pravilnika.
(3) Na zahtevo URSJV morajo zavezanci
za izredni monitoring radioaktivnosti v primeru izrednega dogodka takoj
posredovati rezultate svojih meritev radioaktivnosti.
(4) Na zahtevo URSJV morajo zavezanci
za izredni monitoring radioaktivnosti v primeru izrednega dogodka zagotoviti
tudi povečan obseg meritev radioaktivnosti v okolju v skladu s peto točko
prvega odstavka 12. člena tega pravilnika.
43. člen
(dodatni pogoji za izvajalce monitoringa
radioaktivnosti med izrednim dogodkom)
(1) Izvajalci izrednega monitoringa
radioaktivnosti, ki izvajajo meritve med izrednim dogodkom, morajo:
1.    
razpolagati z ustrezno opremo za osebno radiološko zaščito,
2.    
biti izurjeni za delo v pogojih povišanega sevanja in stresnih pogojih,
3.    
dodatno zavarovati merilno opremo in dostop v merilne prostore, da se
prepreči njihova kontaminacija.
(2) Izvajalci izrednega monitoringa
radioaktivnosti na terenu štejejo za delavce, ki izvajajo intervencijske ukrepe
v skladu s predpisom, ki ureja mejne doze, radioaktivno kontaminacijo in
intervencijske nivoje.
44. člen
(merilna oprema za izredni monitoring
radioaktivnosti)
V skladu s pogoji za pridobitev pooblastila
iz 12. člena tega pravilnika mora izvajalec izrednega monitoringa zagotovljati
ustrezno opremo za meritve:
1.    
hitrosti doze gama, beta in nevtronov,
2.    
doze gama v okolju in osebne doze gama in doze nevtronov,
3.    
površinske kontaminacije s sevalci alfa, beta in gama,
4.    
specifične aktivnosti sevalcev beta in gama.
45. člen
(vzdrževanje pripravljenosti izrednega
monitoringa radioaktivnosti)
Izvajalci monitoringa radioaktivnosti
morajo zagotavljati stalno pripravljenost za izredni monitoring radioaktivnosti:
1.    
z zadostnim številom razpoložljivih in ustrezno usposobljenih izvajalcev
meritev radioaktivnosti v razmerah med izrednimi dogodki,
2.    
z rednim vzdrževanjem, preizkušanjem in umerjanjem merilne oziroma druge
opreme za delo med izrednimi dogodki,
3.    
s preverjanjem pripravljenosti izvajalcev izrednega monitoringa
radioaktivnosti na občasnih terenskih meritvah, pripravljenih v skladu s
splošnimi navodili v preglednici 3 iz priloge 8 tega pravilnika,
4.    
z izdelanimi postopki za vsa opravila, meritve in analize v okviru
izrednega monitoringa radioaktivnosti, ter
5.    
z izvajanjem medlaboratorijskih in drugih primerjalnih meritev, med
drugim tudi v organizaciji mednarodnih institucij ali laboratorijev.
46. člen
(poročanje o izrednem monitoringu
radioaktivnosti)
(1) Izvajalec izrednega monitoringa
radioaktivnosti mora med izrednim dogodkom poročati URSJV o meritvah radioaktivnosti
v najkrajšem možnem času na naslednji način:
1.    
neprekinjene meritve: v realnem času v elektronski obliki,
2.    
terenske meritve: po radijskih zvezah ali v sistemu mobilne telefonije v
elektronski obliki,
3.    
meritve in analize v laboratorijih v elektronski obliki.
(2) Izvajalec izrednega monitoringa
mora najkasneje v 14 dneh po koncu izrednega dogodka URSJV dostaviti poročilo o
izvedbi izrednega monitoringa radioaktivnosti, ki mora vsebovati:
1.    
rezultate meritev in oceno merilne negotovosti,
2.    
čas, za katerega veljajo rezultati,
3.    
geografske koordinate merilnih oziroma vzorčevalnih mest,
4.    
podatke o vzorčenju in vzorcu,
5.    
podatke o pomožnih veličinah za vrednotenje rezultatov,
6.    
kratkoročno in dolgoročno oceno prejetih doz za skupine prebivalstva, ki
so prejele največje doze, in za prebivalstvo kot celoto.
47. člen
(obveščanje javnosti o izrednem
monitoringu radioaktivnosti)
(1) O rezultatih izrednega monitoringa
radioaktivnosti se obvešča javnost v skladu z državnim načrtom za zaščito in
reševanje v primeru jedrske nesreče.
(2) URSJV skrbi za mednarodno
izmenjavo rezultatov izrednega monitoringa radioaktivnosti skladno s sprejetimi
mednarodnimi konvencijami oziroma bilateralnimi ali multilateralnimi sporazumi.
VII. LISTINA O RADIOAKTIVNI KONTAMINACIJI
48. člen
(vsebina in pogoji za pridobitev listine o
stopnji kontaminacije)
(1) Oseba, ki želi pridobiti listino,
s katero bo dokazovala, da v primeru povečane radioaktivne kontaminacije (v
nadaljevanju besedila: listina) njegova živila, krma, posamezni izdelki ali
odpadki (v nadaljevanju besedila: blago) niso radioaktivno kontaminirani, mora
zaprositi pristojni upravni organ za pridobitev te listine.
(2) Če gre v vlogi iz prvega odstavka
tega člena za živila ali krmo, mora imetnik vlogi za pridobitev listine
priložiti potrdilo o izvedeni meritvi izvajalca monitoringa radioaktivnosti, s
katerim slednji potrjuje, da vsebnosti radionuklidov ne presegajo mejnih
vrednosti iz Uredbe Sveta (EURATOM) št.  2218/89 z dne
18. julija 1989 o spremembi Uredbe (Euratom) št.  3954/87 o
maksimalnih dovoljenih ravneh radioaktivne kontaminacije živil in krme po
jedrski nesreči ali kakršnikoli drugi radiološki nesreči (UL L št. 211 z dne
22. 7. 1989, str. 1) oziroma iz Uredbe Komisije (EURATOM) št. 770/90 z dne
29. marca 1990 o določitvi najvišje dovoljene ravni radioaktivne
kontaminacije krme po jedrski nesreči ali kakršni koli drugi radiološki
nevarnosti (UL L št. 83 z dne 30. 3. 1990, str. 78).
(3) Če gre v vlogi iz prvega odstavka
tega člena za posamezne izdelke ali odpadke, mora imetnik vlogi za pridobitev
listine priložiti potrdilo o izvedeni meritvi izvajalca monitoringa
radioaktivnosti, s katerim slednji potrjuje, da vsebnosti radionuklidov ne presegajo
mejnih vrednosti radioaktivne kontaminacije iz predpisa, ki ureja mejne doze,
radioaktivno kontaminacijo in intervencijske nivoje.
(4) Če želi oseba blago iz
drugega odstavka tega člena izvoziti ali iznesti iz Republike Slovenije, mora
potrdilo o izvedeni meritvi iz drugega odstavka tega člena vsebovati vse
podatke, potrebne za izpolnitev obrazca iz priloge 1 Uredbe Komisije (ES) št.
1621/2001 z dne 8. avgusta 2001 o spremembi Uredbe (ES) št. 1661/1999
glede izvoznega potrdila, ki se zahteva za kmetijske proizvode, ter seznama
carinskih uradov, ki dovolijo prijavljanje proizvodov za sprostitev v prosti
promet v Skupnosti (UL L št. 215 z dne 9. 8. 2001, str. 18; v nadaljevanju
besedila: Uredba 1621/2001/ES).
(5) Če oseba potrebuje listino iz
prvega odstavka za notranji promet v Republiki Sloveniji ali za izvoz oziroma
iznos posameznih izdelkov ali odpadkov, mora potrdilo o izvedeni meritvi imeti
smiselno podobno vsebino, kot je predpisana na obrazcu iz priloge 1 Uredbe
1621/2001/ES.
49. člen
(izdaja listine o stopnji kontaminacije)
(1) Če oseba iz prvega odstavka 48.
člena potrebuje listino za izvoz ali iznos živil ali krme iz Republike
Slovenije, pristojni upravni organ na podlagi potrdila izvajalca monitoringa
radioaktivnosti iz četrtega odstavka prejšnjega člena izda listino na obrazcu
iz priloge 1 Uredbe 1621/2001/ES.
(2) Če oseba iz prvega odstavka 48.
člena potrebuje listino za promet posameznih izdelkov ali odpadkov oziroma za
notranji promet živil ali krme, pristojni upravni organ na podlagi potrdila
izvajalca monitoringa radioaktivnosti iz petega odstavka prejšnjega člena izda
listino s smiselno podobno vsebino, kot je predpisana na obrazcu iz priloge 1
Uredbe 1621/2001/ES.

Priloga
1: Najmanjše tehnične zahteve za merilno in analizno opremo
Priloga
2: Zasnova letnega programa monitoringa radioaktivnosti okolja Republike
Slovenije
Priloga
3: Načini in poti izpostavljenosti
Priloga
4: Zasnova programa obratovalnega monitoringa radioaktivnosti jedrske
elektrarne
Priloga
5: Zasnova programa obratovalnega monitoringa radioaktivnosti raziskovalnega
jedrskega reaktorja
Priloga
6: Zasnova programa obratovalnega monitoringa radioaktivnosti rudnika urana in
pripadajočih objektov
Priloga
7: Zasnova programa obratovalnega monitoringa radioaktivnosti skladišča in
odlagališča nizko in srednje radioaktivnih odpadkov
Priloga
8: Zasnova programa izrednega monitoringa radioaktivnosti

Pravilnik o monitoringu radioaktivnosti
(Uradni list RS, št. 20/07)
vsebuje naslednje prehodne in končne določbe:
»VIII. PREHODNE IN KONČNE DOLOČBE
50. člen
(veljavnost obstoječih
pooblastil)
Osebam, ki so bile pooblaščene na podlagi
prve alinee 13. člena Zakona o izvajanju varstva pred ionizirajočimi sevanji in
o ukrepih za varnost jedrskih objektov in naprav (Uradni list SRS, št. 28/80),
preneha veljati pooblastilo v dveh letih od uveljavitve tega pravilnika.
51. člen
(uporaba
programov monitoringov radioaktivnosti)
(1) Program monitoringa
radioaktivnosti okolja se prvič pripravi v skladu z določili tega pravilnika za
naslednje koledarsko leto po začetku veljavnosti tega pravilnika.
(2) Programe obratovalnih monitoringov
radioaktivnosti, ki so se izvajali ob uveljavitvi tega pravilnika, morajo zavezanci
za obratovalni monitoringa uskladiti z določbami tega pravilnika v šestih
mesecih po začetku veljavnosti tega pravilnika.
52. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o mestih, metodah in rokih za preiskave kontaminacije z
radioaktivnimi snovmi (Uradni list SFRJ, št. 40/86) in Pravilnik o načinu,
obsegu in rokih sistematičnih preiskav kontaminacije z radioaktivnimi snovmi v
okolici jedrskih objektov (Uradni list SFRJ, št. 51/86).
53. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o monitoringu radioaktivnosti (Uradni list RS, št. 97/09) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.