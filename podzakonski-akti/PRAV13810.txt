1. člen
(vsebina pravilnika)
Ta pravilnik podrobneje ureja podatke, dokazila in dokumente,
ki jih vsebuje zahteva za začetek postopka skupnega dogovarjanja, vrsto
informacij in način pošiljanja informacij o postopku skupnega dogovarjanja med
Ministrstvom za finance in Finančno upravo Republike Slovenije, način izbire in
razrešitve uglednih neodvisnih oseb ter upravljanje podatkov za vzpostavitev in
vodenje seznama uglednih neodvisnih oseb in višino nadomestila uglednih
neodvisnih oseb v skladu z Direktivo Sveta 2017/1852/EU z dne 10. oktobra
2017 o mehanizmih za reševanje davčnih sporov v Evropski uniji (UL L št. 265 z
dne 14. 10. 2017, str. 1).
2. člen
(zahteva za začetek postopka skupnega dogovarjanja)
(1) Davčni zavezanec vloži pri Ministrstvu za finance
(v nadaljnjem besedilu: ministrstvo) pisno zahtevo za začetek postopka skupnega
dogovarjanja s pristojnim organom druge države (v nadaljevanjem besedilu:
zahteva), ki mora vsebovati podatke, določene v petem odstavku 256.b člena
Zakona o davčnem postopku (Uradni list RS, št. 13/11 – uradno prečiščeno
besedilo, 32/12, 94/12, 101/13 – ZDavNepr, 111/13, 22/14 – odl. US, 25/14 –
ZFU, 40/14 – ZIN-B, 90/14, 91/15, 63/16, 69/17, 13/18 – ZJF-H in 36/19; v
nadaljnjem besedilu: ZDavP-2).
(2) Identifikacijski podatki davčnega zavezanca in
drugih relevantnih oseb vsebujejo ime, naslov, davčno številko in druge podatke,
potrebne za identifikacijo osebe, za katero se uporabljajo določbe Konvencije o
odpravi dvojnega obdavčevanja v zvezi s preračunom dobička povezanih podjetij s
Protokolom (Uradni list RS – Mednarodne pogodbe, št. 12/07; v nadaljnjem besedilu:
Konvencija) in posamezne mednarodne pogodbe o izogibanju dvojnega obdavčevanja
dohodka in premoženja, ki obvezuje Republiko Slovenijo (v nadaljnjem besedilu:
mednarodna pogodba), in ki je vložila zahtevek pri Ministrstvu za finance, ter
morebitnih drugih relevantnih oseb.
(3) Davčni zavezanec mora v zahtevi izkazati dejstva in
okoliščine ter predložiti dokaze, odločilne za presojo o vprašanju obdavčitve,
ki vključujejo podrobnosti o:
-       
strukturi transakcije;
-       
razmerjih med osebo, ki je vložila zahtevek pri ministrstvu, in drugimi
strankami relevantnih transakcij;
-       
naravi in datumu dejanj, zaradi katerih je nastalo vprašanje spora (če
je pomembno, pa tudi podrobnosti o istem dohodku, prejetem v drugi državi, in o
vključitvi takšnega dohodka v obdavčljivi dohodek v drugi državi ter o davku,
ki je bil ali bo obračunan v zvezi s takšnimi dohodki v drugi državi), ter s
tem povezanih zneskih v valutah relevantnih držav (vključno s kopijami
morebitnih spremnih dokumentov);
-       
tem, zakaj meni, da vprašanje obdavčitve vključuje presojo neodvisnega
tržnega načela iz 4. člena Konvencije ali iz ustrezne določbe druge
mednarodne pogodbe v posameznem primeru ni bilo spoštovano.
(4) Pri navedbi predpisov in mednarodne pogodbe, ki se
uporablja oziroma je pomembna v konkretnem primeru, ki se razlaga in uporablja
v povezavi z vprašanjem obdavčitve, je treba navesti, katera mednarodna pogodba
se razlaga v povezavi z vprašanjem obdavčitve.
(5) Davčni zavezanec seznani ministrstvo o obračunu ali
odločbi, s katero je bil obračunan ali odmerjen davek, s podrobnostmi o
obračunu ali odločbi, ki se nanašajo na vprašanje obdavčitve, in priloži kopijo
obračuna ali odločbe o odmeri davka v obliki končnega uradnega obvestila o
odmeri davka, poročila davčnega inšpekcijskega nadzora ali drugega
enakovrednega dokumenta, ki sproža vprašanje obdavčitve, in kopije kakršnih
koli drugih pomembnih dokumentov, ki jih je izdal davčni organ v zvezi z
vprašanjem obdavčitve.
(6) Seznanitev ministrstva z vloženimi pravnimi sredstvi
in izdanimi upravnimi odločbami in sodbami zajema podrobnosti o morebitnih
upravnih in sodnih postopkih, ki jih je davčni zavezanec začel v zvezi z
relevantnimi transakcijami oziroma vprašanju obdavčitve, podrobnosti o upravnih
ali sodnih odločbah, ki se nanašajo na vprašanje obdavčitve, in kopije končne
odločbe o odmeri davka v obliki končnega uradnega obvestila o odmeri davka,
poročila davčnega inšpekcijskega nadzora ali drugega enakovrednega dokumenta,
ki sproža vprašanje obdavčitve, in kopije kakršnih koli drugih relevantnih dokumentov,
ki so jih davčni organi izdali v zvezi z vprašanjem obdavčitve.
3. člen
(vrsta informacij in način pošiljanja informacij med
Ministrstvom za finance in Finančno upravo Republike Slovenije)
(1) Za namene vodenja postopka po 1. podpoglavju
IV. poglavja ZDavP-2, ki ureja izvajanje mednarodnih pogodb, si
ministrstvo in Finančna uprava Republike Slovenije pošiljata informacije, ki se
nanašajo na:
-       
podatke, ki so pomembni za preizkus, ali je zahtevo vložila upravičena
oseba, ali je zahteva pravočasna in utemeljena,
-       
umik zahteve,
-       
prekinitev davčnega in sodnega postopka,
-       
uveljavitev skupnega dogovora in
-       
objavo mnenja svetovalne komisije ali komisije za alternativno reševanje
sporov.
(2) Informacije se pošiljajo v elektronski obliki v
skladu z 18. členom Pravilnika o izvajanju Zakona o davčnem postopku (Uradni
list RS, št. 141/06, 46/07, 102/07, 28/09, 101/11, 24/12, 32/12 – ZDavP-2E,
19/13, 45/14, 97/14, 39/15, 40/16, 85/16, 30/17 in 37/18).
4. člen
(način izbire ugledne neodvisne osebe)
(1) Ministrstvo z javnim pozivom povabi zainteresirane osebe,
da pri ministrstvu vložijo vlogo za izbiro ugledne neodvisne osebe. Javni poziv
se objavi na spletni strani ministrstva.
(2) Po objavi javnega poziva oseba, ki želi biti izbrana
(v nadaljnjem besedilu: kandidat), vloži vlogo pri ministrstvu z navedbo
osebnih podatkov.
(3) Kandidat mora vlogi iz prejšnjega odstavka priložiti
dokazila, s katerimi izkazuje izpolnjevanje pogojev, določenih v drugem
odstavku 257.a člena ZDavP-2. Razkriti mora tudi vse svoje interese, razmerja
in druge zadeve, ki bi lahko vplivali na njegovo neodvisnost ali
nepristranskost ali vzbujali vtis pristranskosti v postopkih skupnega
dogovarjanja.
(4) Če je kandidat izobrazbo pridobil v tujini, mora k
vlogi priložiti tujo listino o izobraževanju in mnenje o izobraževanju po
zakonu, ki ureja vrednotenje in priznavanje izobraževanja, ali odločbo o
nostrifikaciji.
(5) Kot dokazilo o delovnih izkušnjah se šteje potrdilo
ali izjava z natančno navedbo področja in trajanja poklicnih izkušenj in
zaposlitve kandidata.
(6) Potrdilo o znanju angleškega jezika mora izkazovati
raven B2 po lestvici Skupnega evropskega jezikovnega okvira.
(7) Ugledno neodvisno osebo izbere minister, pristojen
za finance (v nadaljnjem besedilu: minister). O izbiri izda odločbo. Izbere jo
za nedoločen čas.
5. člen
(način razrešitve ugledne neodvisne osebe)
(1) Ministrstvo pošlje ugledni neodvisni osebi, zoper
katero je zaradi okoliščin iz druge in tretje alineje tretjega odstavka 257.a člena
ZDavP-2 začelo postopek razrešitve, obvestilo o začetku postopka z
obrazložitvijo razlogov o razrešitvi.
(2) Rok za odgovor, ki ne sme biti krajši od osmih in ne
daljši od 30 dni, teče od dneva, ko je ugledni neodvisni osebi osebno vročeno
obvestilo o začetku postopka razrešitve.
(3) Ugledno neodvisno osebo razreši minister z odločbo.
(4) Ugledna oseba je razrešena z dnem vročitve odločbe o
razrešitvi.
(5) Tretji in četrti odstavek tega člena velja tudi v
primeru iz prve alineje tretjega odstavka 257.a člena ZDavP-2.
6. člen
(upravljanje podatkov za vzpostavitev in vodenje seznama
uglednih neodvisnih oseb)
(1) Ministrstvo v evidenci vzpostavi in posodablja
podatke za vzpostavitev in vodenje seznama uglednih neodvisnih oseb, ki ga vodi
Evropska komisija.
(2) Evidenca vsebuje podatke o:
-       
osebnem imenu in prebivališču izbrane in razrešene ugledne neodvisne
osebe,
-       
državljanstvu,
-       
znanstvenem in strokovnem nazivu,
-       
izobrazbi in znanju angleškega jezika,
-       
datumu izbire in
-       
datumu razrešitve.
(3) Če Evropska komisija obvesti ministrstvo, da
pristojni organ druge države ugovarja, da bi bila ugledna neodvisna oseba, ki
jo je izbralo ministrstvo, na seznamu, ministrstvo v šestih mesecih po prejemu
obvestila odloči o tem.
(4) Ministrstvo podatke o izbiri ali razrešitvi uglednih
neodvisnih oseb sporoči Evropski komisiji. Hkrati sporoči, katera od teh oseb
je lahko imenovana za predsednika svetovalne komisije.
7. člen
(višina stroškov skupnega dogovarjanja)
(1) Ministrstvo sproti evidentira dejanske stroške, ki
mu nastanejo med posameznim postopkom skupnega dogovarjanja ali zaradi njega,
ter dejanske stroške svetovalne komisije ali komisije za alternativno reševanje
sporov.
(2) Pri evidentiranju stroškov ugledne neodvisne osebe
ministrstvo upošteva:
-       
dejanske stroške, ki jih je ugledna neodvisna oseba imela zaradi
sodelovanja v postopku skupnega dogovarjanja (prevozni stroški ali kilometrina,
povračilo stroškov prenočitve, dnevnica, kot je določena po predpisih, ki
urejajo povračilo stroškov za službena potovanja javnih uslužbencev po
Sloveniji ali v tujino), in
-       
nadomestilo za sodelovanje v postopku skupnega dogovarjanja, ki ne sme
biti višje od 1.000 eurov za vsak dan seje svetovalne komisije ali
komisije za alternativno reševanje sporov.
(3) Ugledna neodvisna oseba mora za povrnitev stroškov
iz prve alineje prejšnjega odstavka ministrstvu predložiti ustrezna dokazila v
30 dneh po dokončanju postopka skupnega dogovarjanja.
(4) Stroški, evidentirani v skladu s tem členom, so
podlaga za dogovor med pristojnima organoma o delitvi stroškov iz prvega
odstavka 258.b člena ZDavP-2, za dogovor za kritje stroškov ugledne neodvisne
osebe, sklenjen med ministrstvom in ugledno neodvisno osebo, ter za izdajo
odločbe iz četrtega odstavka 258.b člena ZDavP-2.
KONČNA DOLOČBA
8. člen
Ta pravilnik začne veljati 1. julija 2019.
Št. 007-327/2019
Ljubljana, dne 27. junija 2019
EVA 2019-1611-0061
Dr. Andrej Bertoncelj
minister
za finance