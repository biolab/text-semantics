1. člen
(1) S tem odlokom se zaradi preprečitve širjenja
nalezljive bolezni COVID-19 začasno omeji oziroma prepove zbiranje ljudi v
Republiki Sloveniji in v času zbiranja prepove promet posameznih vrst blaga in
izdelkov, razen če odlok Vlade Republike Slovenije določa drugače.
(2) Ta odlok se ne uporablja za dejavnosti, ki se
izvajajo za zagotavljanje izvajanja nalog države, samoupravnih lokalnih
skupnosti in javnih služb.
2. člen
(1) Začasno je
prepovedano zbiranje več kot deset ljudi. Zbiranje do deset ljudi je dovoljeno
samo, če je mogoče zagotoviti minimalno varnostno razdaljo v skladu s
sprejetimi navodili oziroma priporočili Nacionalnega inštituta za javno zdravje
(v nadaljnjem besedilu: NIJZ), ki so objavljena na spletnih straneh NIJZ.
(2) Ne glede na določbo
prejšnjega odstavka se zbiranje ljudi dovoli:
1.     
skupini oseb, če gre za ožje družinske člane ali člane skupnega
gospodinjstva;
2.     
skupinam sodelavcev do največ šest oseb, če uporabljajo skupni osebni
transport za prevoz na ali z dela in uporabljajo zaščito nosne in ustne
sluznice.
3. člen
Začasno so prepovedane vse prireditve, shodi, poroke in
verski obredi v statističnih regijah, kjer število na novo okuženih oseb v
zadnjih 14 dneh presega 140 na 100 000 prebivalcev. Uradne podatke o
številu okuženih po regijah najmanj enkrat tedensko objavlja NIJZ na svoji
spletni strani in v Uradnem listu Republike Slovenije.
4. člen
Pri zbiranju ljudi iz tega odloka je zaradi preprečevanja
okužbe z virusom SARS-CoV-2 treba smiselno upoštevati vsa higienska navodila
oziroma priporočila NIJZ, ki so objavljena na spletnih straneh NIJZ.
5. člen
Pri organiziranem zbiranju ljudi je za zagotovitev in
spoštovanje ukrepov iz tega odloka odgovoren sklicatelj oziroma organizator.
6. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih sedem dni in ob upoštevanju strokovnih razlogov
odloči, da se ti ukrepi še naprej uporabljajo, ali pa ukrepe spremeni oziroma
odpravi ter o tem obvesti Državni zbor in javnost.
7. člen
(1) Globe za kršitve tega odloka se izrekajo v skladu z
zakonom, ki ureja nalezljive bolezni. Izvajanje tega odloka poleg pristojnih
inšpekcijskih služb nadzoruje tudi Policija v okviru svojih pristojnosti.
(2) Če pri opravljanju svojih nalog vpoklicani pripadnik
Civilne zaščite naleti na kršitve iz tega odloka, ki jih ne more preprečiti
oziroma prekiniti z opozorilom, o kršitvi nemudoma obvesti najbližjo postajo
Policije.

Odlok o začasni splošni omejitvi oziroma
prepovedi zbiranja ljudi v Republiki Sloveniji ter prepovedi prometa posameznih
vrst blaga in izdelkov v času zbiranja ljudi (Uradni list RS, št. 138/20) vsebuje naslednji končni določbi:
»KONČNI DOLOČBI
8. člen
Z dnem uveljavitve tega odloka preneha veljati Odlok o
začasni splošni omejitvi oziroma prepovedi zbiranja ljudi v Republiki Sloveniji
(Uradni list RS, št. 92/20 in 96/20).
9. člen
Ta odlok začne veljati 9. oktobra 2020.«.

Odlok
o spremembah Odloka o začasni splošni omejitvi oziroma prepovedi zbiranja ljudi
v Republiki Sloveniji ter prepovedi prometa posameznih vrst blaga in izdelkov v
času zbiranja ljudi (Uradni list RS, št. 143/20) vsebuje
naslednjo prehodno in končno določbo:
»PREHODNA IN KONČNA DOLOČBA
4. člen
Javne posamične prireditve, za katere je pred uveljavitvijo
tega odloka NIJZ izdal pozitivno mnenje v skladu z Odlokom o začasni splošni
omejitvi oziroma prepovedi zbiranja ljudi v Republiki Sloveniji ter prepovedi
prometa posameznih vrst blaga in izdelkov v času zbiranja ljudi (Uradni list
RS, št. 138/20), se lahko izvedejo, če
izpolnjujejo predpisane pogoje.
5. člen
Ta odlok začne veljati naslednji dan po objavi v Uradnem listu
Republike Slovenije.«.