UVOD
Na znanju in inovacijah temelječa družba je družba
prihodnosti. Pri tem imajo osrednjo vlogo raziskave in inovacije, ki jim morajo
slediti odločitve sektorskih politik, zato predstavljajo ključni povezovalni
element družbe. Znanstvenoraziskovalna in inovacijska dejavnost namreč
sistematično razvijata novo znanje, veščine in kompetence ter njihovo uporabo
za trajnostni razvoj, izboljšanje kakovosti življenja in blaginjo vseh.
Slovenija se je z zadnjim merjenjem evropskega inovacijskega
indeksa leta 2021 uvrstila na 15. mesto med članicami EU, kar je pomenilo, da
je ostala v skupini držav zmernih inovatork. Inovacijska uspešnost EU se je
izboljševala v celotnem obdobju 2014–2021. V Sloveniji se je v letih 2018–2020
poslabševala, leta 2021 pa se je ta trend prekinil in obrnil navzgor. Države
članice Evropske unije so se zavezale, da bodo do leta 2020 povečale obseg
financiranja raziskovalne in razvojne dejavnosti ter dosegle cilj 3 % BDP za
raziskovalno-razvojno dejavnost (RRD). Medtem ko se Evropska unija temu cilju
približuje s počasno rastjo, je Slovenija v obdobju izvajanja RISS 2011–2020
izgubila veliko prednost in padla pod evropsko povprečje. Države, ki so vodilne
inovatorke Evropske unije, vlagajo v raziskovalno in inovacijsko dejavnost več
kot trikrat več finančnih sredstev na prebivalca za RRD kot Slovenija.
Znanstvenoraziskovalna in inovacijska strategija Slovenije
2030 (v nadaljevanju: ZRISS 2030) je ključni strateški dokument za področje
raziskav, razvoja in inovacij, ki bo podlaga za oblikovanje politik, povezanih
s področji družbenega, gospodarskega in trajnostnega razvoja ter družbenimi izzivi.
Dodaten zagon in osredotočenost bodo ukrepi, opredeljeni v ZRISS 2030, dobili z
izvajanjem Načrta za okrevanje in odpornost (NOO), ki v reformnem delu
nadgrajuje in operacionalizira ZRISS 2030, ter Programom evropske kohezijske
politike 2021–2027.
ZRISS 2030 se neločljivo vsebinsko prepleta z nacionalnim
programom visokega šolstva, oba sta usklajena s Strategijo razvoja Slovenije
2030, komplementarno pa se povezuje tudi z drugimi področnimi strateškimi
dokumenti na nacionalni ravni (npr. Slovensko industrijsko strategijo
2021–2030, Slovensko strategijo pametne specializacije, Nacionalnim energetskim
in podnebnim načrtom, Nacionalnim programom varstva okolja 2030, Digitalno
Slovenijo ter Nacionalnim programom spodbujanja razvoja in uporabe umetne inteligence
v RS do leta 2025, Slovenija – dežela inovativnih zagonskih (startup)
podjetij). ZRISS 2030 zagotavlja okvir, v katerega se tako vsebinsko kot
finančno umeščajo tudi druge strategije na posameznih področjih družbenega in
gospodarskega delovanja (npr. zdravstvo, podnebje, okolje ...).
Na izvedbeni ravni bodo ZRISS 2030 dopolnjevali akcijski
načrti ter področni strateški dokumenti (Načrt razvoja raziskovalnih
infrastruktur, Akcijski načrt za področje odprte znanosti, Akcijski načrt za
pisarne za prenos znanja in Akcijski načrt za področje enakih možnosti). V
akcijskih načrtih bodo opredeljene dejavnosti v okviru zapisanih ukrepov skupaj
s terminskimi načrti izvedbe, kazalniki in predvidenim obsegom financiranja.
ZRISS 2030 temelji na izhodiščih in usmeritvah, ki jih je
20. januarja 2021 sprejel Svet za znanost in tehnologijo Republike
Slovenije (v nadaljevanju: SZT) in obravnavajo ključne izzive, pred katerimi je
Slovenija, tj. družbene izzive, izzive na mednarodni in državni ravni in
navsezadnje na organizacijski ravni. Zaradi vsebinske prepletenosti izzivov se
tematike pojavljajo v okviru različnih izzivov, krovni cilji pa vsebujejo vse
bistvene poudarke SZT.
Cilji upoštevajo novo nastajajoči okvir evropskega
raziskovalnega prostora (ERA), znotraj katerega se oblikujejo nacionalne
politike na področju znanstvenoraziskovalne in inovacijske dejavnosti ob
upoštevanju širšega geografskega vidika raziskav in inovacij ter
internacionalizaciji raziskovalnih dejavnosti. Cilj krepitve in novega zagona
evropskega raziskovalnega prostora je povečati konkurenčnost ter predvsem
blagostanje prebivalcev EU, saj se je Evropa znašla pred velikimi družbenimi,
gospodarskimi, varnostnimi in okoljskimi izzivi. Za uresničitev tega je nujno
treba udejanjiti zeleno in digitalno preobrazbo.1
Evropska unija svojo razvojno strategijo utemeljuje na
iskanju novih, okolju prijaznih proizvodnih načinov, novih prebojnih tehnologij
in novih oblik dela. Posamezni deli Evropske unije svoje razvojne strategije
povezujejo s pospešenim razvojem raziskovalnih potencialov. Za učinkovito
spopadanje z družbenimi izzivi mora biti znanstvenoraziskovalna dejavnost kot
horizontalna dejavnost vključena v vse sektorske politike. Vključena mora biti
in vplivati mora na vse družbene procese, ne samo na gospodarstvo, ampak tudi
npr. na zdravstvo, obrambo in zaščito, javno upravo, kulturo in druge
storitvene dejavnosti (npr. turizem) ipd.
Na pomen vključenosti znanja v vse družbene podsisteme je
opozarjala tudi predhodna raziskovalna in inovacijska strategija (RISS
2011–2020). Ob prelomnih tehnoloških spremembah in izzivih je posebej poudarila
korenite družbene spremembe zadnjih desetletij, ki so še aktualne. To je vneslo
dodatna tveganja in bolj nepredvidljivo družbeno dinamiko. Izbruh epidemije
COVID-19 je pokazal, da sonaraven razvoj ni odvisen samo od poznavanja naravnih
in družbenih procesov, temveč tudi od predvidevanja njihovega nadaljnjega
razvoja in sposobnosti odzivanja nanje. Ob tem je znova stopil v ospredje pomen
znanosti za družbo, raziskovalna skupnost pa se je začela še močneje zavedati
pomena interdisciplinarnega in transnacionalnega sodelovanja. Le znanost,
podkrepljena z odprtostjo (tako rezultatov raziskovalnih dejavnosti kot
raziskovalne infrastrukture), je lahko ponudila hiter in učinkovit odziv na
nepričakovane izzive pandemije, ki so pomemben družbeni izziv.
Naravne nesreče in podnebne spremembe so pomemben kazalnik
okoliščin, izzivov in tveganj, ki jih spremljajo človeška prizadevanja za
blagostanje; od neenakega družbenega razvoja do neodgovornega ravnanja z
okoljem. Odgovor globalne družbe na to predstavlja Agenda 2030 in iz nje
izhajajoči cilji trajnostnega razvoja (Sustainable development goals – SDG)2,
pri katerih pa je ozko grlo njihovo uresničevanje. Zato morajo ukrepi
znanstvenoraziskovalne in inovacijske politike prispevati k uresničevanju
ciljev trajnostnega razvoja. Prenos rezultatov raziskav v gospodarstvo oziroma
družbo je mogoč samo s celostnim pristopom k obravnavi družbenih izzivov,
interdisciplinarnim sodelovanjem in uvajanjem načel odprtosti v znanosti.
Prehod v t. i. »Družbo 5.0« temelji na človeku, katerega odgovorno ravnanje je
v središču, pri tem pa morata biti gospodarska rast in družbeni napredek
podrejena krepitvi sonaravnega in trajnostnega razvoja, demokracije, enakosti,
izboljšanja kakovosti življenja in blaginje vseh.
Znanstvenoraziskovalna in inovacijska dejavnost morata
postati nosilni steber napredka, z ustrezno prioriteto vladne politike in
financiranjem nad povprečjem EU. Vlada mora prispevati k sprejetju razvojne
strategije, ki vodi k doseganju kritične mase in boljših obetov za globalno
odličnost, potrebno je večje odpiranje za mednarodno sodelovanje in razvoj
sodobnega inovacijskega ekosistema. Slovenija je dežela zagonskih podjetij in
močnih inovatorjev z uspešnim sistemom prenosa znanja v gospodarstvo in družbo
nasploh, kar bo omogočilo večjo dodano vrednost in prispevalo pomemben del
prihodkov v državnem proračunu ob upoštevanju ustreznega in učinkovitega
davčnega okolja. Več sodelovanja vodi v intenzivnejši prenos znanja, k rasti
kulture inoviranja in povečanju števila inovacijsko aktivnih podjetij z visoko
dodano vrednostjo.
Znanost spoštuje in krepi ustavna načela demokracije,
vladavine prava in socialne države, delitve oblasti, varstva človekovih pravic
in temeljnih svoboščin ter gospodarske, socialne in okoljevarstvene koristi
pridobljenega znanja. Temelji na uresničevanju univerzalnih ciljev trajnostnega
razvoja,3 s čimer presega osredotočenost na prostor EU in izkazuje
vpetost in vpliv v globalni prostor. Znanost mora spoštovati in delovati po
načelih družbeno odgovorne znanosti, na evropsko priznanih skupnih načelih in
vrednotah evropskega raziskovalnega prostora.
Znanost, raziskave in razvoj prinašajo preizkušene postopke
in izvirne rešitve, pri tem pa se je treba osredotočiti na naslednja ključna
področja:
-       
dosledno zavzemanje za odlično znanost tako pionirsko kot
prednostno/tematsko usmerjeno kot pogoj in jamstvo za ekološki, demokratični in
socialno pravičen družbeni in ekonomski razvoj ter blaginjo in varnost;
-       
zagotavljanje privlačnega raziskovalnega okolja z ustreznim
nagrajevanjem, tako finančnim kot nefinančnim, priznanjem družbene vloge
raziskovalk in raziskovalcev iz raziskovalnih organizacij (RO) in gospodarstva
ter s tem večjo privlačnost poklica raziskovalca;
-       
vzpostavitev sistema za prepoznavo in razvoj potencialov na nišnih
področjih, ki lahko pripomorejo k razvoju družbe kot celote;
-       
skrajšanje poti od znanstvenih ugotovitev do uveljavitve v družbi,
zlasti na področju trajnostnega razvoja in medicine;
-       
zagotavljanje svobode znanstvenega raziskovanja prek avtonomije dela
raziskovalnih organizacij in znanosti kot take v povezavi z njihovo/njeno
odgovornostjo za doseganje zastavljenih ciljev in glede na njihovo/njeno
soodvisnost od gospodarskega in družbenega razvoja;
-       
učinkovito in pregledno organiziranje raziskovalnega dela in
transparentno ter povezano upravljanje in poslovanje podpornih ustanov
(agencije, ministrstva) ter periodična mednarodna evalvacija raziskovalnih
organizacij in sistema kot celote;
-       
skrb za vzgojo naslednjih generacij vrhunskih znanstvenic in
znanstvenikov, ki vključuje ukrepe za začetek samostojne karierne poti ob
spodbujanju razvoja različnih kariernih poti, s posebno skrbjo za kariere
raziskovalk;
-       
zagotavljanje dostopa do vrhunske mednarodne raziskovalne infrastrukture
in tudi do tehnološke, podjetniško-inovacijske infrastrukture in
e-infrastrukture ter njihovo sprotno posodabljanje;
-       
krepitev interdisciplinarnosti raziskovanja z vključevanjem družbenih
vidikov v raziskovanju in uveljavljanju raziskovalnih rezultatov tako na
institucionalni kot tudi medinstitucionalni ravni;
-       
zagotavljanje transparentne periodične mednarodne evalvacije
raziskovalnih organizacij in postopkov izbire financiranih
znanstvenoraziskovalnih in inovacijskih dejavnosti, ki bo temeljila na
preglednem, mednarodno primerljivem sistemu vrednot in kazalnikov;
-       
proaktivno uvajanje načel odprte znanosti in odprtega inoviranja;
-       
spodbujanje policentričnega in diverzificiranega razvoja raziskovalnih
organizacij.
Pri razvoju znanstvenoraziskovalne in inovacijske dejavnosti
se bo obravnavalo zlasti:
-       
stabilno financiranje znanosti za doseganje novih spoznanj in izvirnih
idej;
-       
spodbujanje tesnega sodelovanja med znanostjo in gospodarstvom za
ekonomsko stabilnost slovenske družbe in njen napredek;
-       
učinkovito in transparentno upravljanje in evalvacija celotnega
raziskovalnega prostora za uspešno in odlično znanost;
-       
vzpostavljanje privlačnih in konkurenčnih pogojev za delo ter skrb za
karierni razvoj raziskovalk in raziskovalcev do odlične znanosti;
-       
krepitev in zagotavljanje mednarodne povezanosti infrastruktur in
gradnja lastnih infrastrukturnih zmogljivosti za privlačno raziskovalno okolje
in povečano sodelovanje med raziskovalno sfero in gospodarstvom ter večjo
mednarodno mobilnost;
-       
koordinirano vključevanje raziskav in inovacij v vse sektorske politike
in središče razvojnih politik;
-       
trdna vpetost znanstvenoraziskovalnega in inovacijskega sistema v
evropski raziskovalni prostor (ERA) in širši mednarodni prostor, ki ga bo
aktivno soustvarjal in bo vključujoč do vseh deležnikov v sistemu ter se bo
odzival na družbene izzive.
Pri tem bo pomembno hkrati spodbujati odprto znanost za
izboljšanje kakovosti, učinkovitosti in odzivnosti raziskav ob hkratnem
zagotavljanju družbeno odgovorne znanosti (etika in integriteta v raziskavah in
pri raziskovalcih ter raziskovalkah) ter enakosti spolov in enakih možnosti na
področju raziskav in inovacij.
PRIČAKOVANI RAZVOJNI UČINKI IN REZULTATI REPUBLIKE SLOVENIJE
NA PODROČJU ZNANSTVENORAZISKOVALNE IN INOVACIJSKE DEJAVNOSTI DO LETA 2030
1.     
Slovenija se bo do leta 2030 razvila v uspešno na znanju in inovacijah
temelječo družbo in se uvrstila v skupino držav vodilnih inovatork na
lestvici evropskega inovacijskega indeksa.
2.     
Javna vlaganja v znanstvenoraziskovalno in inovacijsko dejavnost bodo
do leta 2030 znašala 1,25 % BDP, pri čemer je že v letu 2027 obseg javnih
vlaganj 1 % BDP, celotna vlaganja v znanstvenoraziskovalno, razvojno in
inovacijsko dejavnost pa bodo do leta 2030 obsegala 3,5 % BDP.
3.     
Raziskave in inovacije bodo usmerjene v področja, ki obravnavajo ključna
vprašanja za reševanje izzivov trajnostnega razvoja, skladnega s cilji Agende
2030, z njimi povezanega zelene in digitalne preobrazbe ter Slovensko
strategijo pametne specializacije, ki zadevajo predvsem:
- 
raziskave na področju okolja, trajnostnega gospodarjenja in ohranjanja
naravnega okolja, virov, biotske raznolikosti, kmetijstva, gozdarstva in hrane,
vzdržne ter racionalne rabe virov;
- 
digitalna preobrazba gospodarstva in celotne družbe ob podpori in
razvoju visokozmogljivega računalništva za podatkovno intenzivno modeliranje in
njegove uporabe z vključenostjo v razvojne tokove na ravni EU in svetovni
ravni;
- 
kakovost življenja in zdravja ter varnost vseh generacij;
- 
vzdržno ravnanje z viri energije, hrane in vode v podnebno zaostrenih
razmerah;
- 
izzivi trajnostne preobrazbe gospodarstva, predvsem s področja
energetike (vključno s hrambo in viri) in trajnostne mobilnosti prihodnosti,
ter s tem povezanim prehodom v krožno gospodarstvo in trajnostno družbo z
upoštevanjem načel pravičnega prehoda.
Pričakovane razvojne učinke in rezultate bo Slovenija dosegla
s petimi krovnimi cilji, horizontalnimi cilji in ključnimi ukrepi, ki so
opredeljeni v nadaljevanju, in bodo prispevali k približevanju zastavljenemu
cilju uvrstitve med deset najuspešnejših držav EU, merjeno z evropskim
inovacijskim indeksom. Sledenje kazalnikom v okviru evropskega inovacijskega
indeksa pa bo pomagalo ugotoviti učinkovitost zastavljenih ukrepov.
Cilj 1. UČINKOVITO UPRAVLJANJE ZNANSTVENORAZISKOVALNEGA IN
INOVACIJSKEGA SISTEMA
Ukrep 1.1: Umestitev znanstvenoraziskovalne in inovacijske
dejavnosti kot horizontalne razvojne politike.
Ukrep 1.2: Povečanje avtonomije raziskovalnih organizacij ob
hkratni odgovornosti za doseganje ciljev in zmanjšanju administrativnih bremen.
Ukrep 1.3: Povezava raziskav, visokega šolstva in inovacij na
ravni delovanja in institucionalnega sodelovanja v enovit in učinkovit sistem,
ki bo temeljil na sinergijah in medsebojnem dopolnjevanju zmogljivosti.
Ukrep 1.4. Vzpostavitev informacijske pisarne na ravni države
za zagotavljanje aktivne podpore raziskovalkam in raziskovalcem pri prenosu
raziskovalnih rezultatov, periodično organiziranje dni slovenskih raziskav in
inovacij ter povezano delovanje s pisarnami za prenos znanja ter projektnimi
pisarnami.
Ukrep 1.5: Mednarodna evalvacija znanstvenoraziskovalnega in
inovacijskega sistema ter njegovih institucij za zagotavljanje transparentnosti
postopkov in delovanja institucij, ki bo temeljila na tako imenovanih »peer-counceling«
dejavnostih.
Ukrep 1.6: Vzpostavitev mednarodno primerljive neodvisne
presoje delovanja raziskovalnih organizacij po posameznih raziskovalnih
področjih, ki bo temeljila na preglednem sistemu kazalnikov.
Ukrep 1.7: Vzpostavitev namenskih virov za popularizacijo
znanstvenoraziskovalne, razvojne in inovacijske dejavnosti, vključno s
spodbujanjem razvoja regionalnih potencialov.
Ukrep 1.8: Zgraditev in zagon Centra znanosti kot osrednje
institucije na področju popularizacije znanosti.
Ukrep 1.9: Povečanje kadrovskih zmogljivosti nosilcev
znanstvenoraziskovalnega in inovacijskega sistema in institucij podpornega
okolja, medsebojno povezovanje akterjev na področju znanstvenoraziskovalne in
inovacijske dejavnosti in usklajevanje ter povezovanje v okviru ERA.
Ukrep 1.10: Usklajena priprava, izvajanje, spremljanje in
evalvacija instrumentov financiranja in strateških dokumentov s ciljem spodbujanja
odličnih raziskav, »dvojnega prehoda« na vseh področjih in ustreznih odzivov na
družbene izzive.
Ukrep 1.11: Vzpostavitev koordiniranega procesa upravljanja
celotnega raziskovalnega in razvojnega ciklusa na vseh ravneh tehnološkega
razvoja TRL 1–9 na podlagi nacionalnih razvojnih potreb, še posebej Slovenske
strategije pametne specializacije in v okviru strateških razvojno-inovacijskih
partnerstev (SRIP).
Ukrep 1.12: Vzpostavitev enovitega sistema državnih pomoči za
znanstvenoraziskovalne in inovacijske dejavnosti ter raziskovalno in tehnološko
opremo.
Ukrep 1.13: Nadgradnja in optimizacija konkurenčnega
financiranja znanstvenoraziskovalne dejavnosti po zgledu ERC (European
Research Council) in EIC (European Innovation Council), vključno s
prenovo evalvacijskega sistema, ciljnim financiranjem raziskovalnih in
razvojnih projektov z izrazitim prebojnim potencialom in komplementarno podporo
pobudam na ravni EU.
Ukrep 1.14: Vzpostavitev pogojev in spodbud za aktivno
vključevanje raziskovalnih organizacij v programe mednarodnega sodelovanja
(vključno z EDF – Evropskim obrambnim skladom) skupaj s spodbudami za
vzpostavitev projektnih pisarn in njihovo integrirano delovanje s pisarnami za
prenos znanja ter močnim sistemom nacionalne mreže kontaktnih oseb.
Ukrep 1.15: Nadaljnji razvoj zakonodaje na področju
intelektualne lastnine, ureditev učinkovitega sistema varstva in rabe
intelektualne lastnine, spodbuditev nastanka integriranega sistema vsebinskih
visokokakovostnih storitev podpore pri oceni zdajšnje in potencialih za varstvo
prihodnje intelektualne lastnine ter zagotovitev visokokakovostne podpore na
področju inovativnosti tako raziskovalnim organizacijam kot podjetjem.
Ukrep 1.16: Nadaljnji razvoj zakonodaje in dobrih praks na
področju varstva osebnih (posebnih vrst) podatkov in njihovega obdelovanja za
namene znanstvenega raziskovanja zaradi učinkovite zaščite pravic posameznikov,
preprečevanja zlorab in zagotavljanja dostopnosti podatkov, potrebnih za
raziskovanje, in s tem konkurenčnega raziskovalnega okolja.
Cilj 2. OKREPLJENA VLAGANJA V RAZISKAVE IN INOVACIJE
Ukrep 2.1: Vzpostavitev sinergijskih instrumentov na področju
znanosti, inovacij in visokega šolstva, ki omogočajo dopolnjevanje dejavnosti
in s tem učinkovitejšo izrabo razpoložljivih sredstev.
Ukrep 2.2: Vzpostavitev sistema za doseganje sinergij in
komplementarnosti med različnimi viri financiranja s poudarkom na uporabi
mehanizma »pečat odličnosti« na področjih, kjer je prepoznan velik znanstveni
ali inovacijski potencial.
Ukrep 2.3: Vzpostavitev pravnega okvira in podpornih
mehanizmov za komplementarno uporabo sredstev EU in nacionalnih sredstev.
Ukrep 2.4: Zagotavljanje ustreznega deleža sredstev za
dopolnilne ukrepe k Okvirnemu programu EU za raziskave in inovacije v tistih
delih, ki so namenjeni krepitvi znanstvene odličnosti, in za ukrepe, ki bodo
omogočili/izboljšali/zvišali uspešnost priprave prijav na razpise instrumentov
v teh delih okvirnih programov EU.
Ukrep 2.5: Oblikovanje podlag, da bo do leta 2030 Slovenija
vlagala najmanj 5 % javnih sredstev za znanstvenoraziskovalno, razvojno in
inovacijsko dejavnost za skupne programe in evropska partnerstva ter
raziskovalno infrastrukturo, s čimer sledimo tudi ciljem ERA.
Ukrep 2.6: Vzpostavitev sistema domačih skladov tveganega
kapitala z udeležbo države, ki financira inovacije v zgodnjih fazah tehnološke
razvitosti (TRL3-TRL7) v višini najmanj 0,5 % BDP javnih in najmanj 0,5 % BDP
zasebnih sredstev.
Ukrep 2.7: Vzpostavitev dolgoročnega stabilnega
institucionalnega financiranja znanstvenoraziskovalne, razvojne in inovacijske
dejavnosti javnih raziskovalnih organizacij, ki bo vključevalo temeljni in
razvojni steber financiranja.
Ukrep 2.8: Zagotavljanje zadostnega obsega lastniškega
financiranja inovacij prek domačih skladov tveganega kapitala s pomembnim
deležem javnih sredstev v višini najmanj 0,5 % BDP.
Ukrep 2.9: Spodbujanje vlaganj gospodarstva, vpeljava
kaskadnih finančnih instrumentov, raziskovalnih in inovacijskih vavčerjev za
gospodarstvo zaradi spodbujanja sodelovanja med raziskovalnimi organizacijami
in gospodarstvom.
Ukrep 2.10: Ureditev ustreznih finančnih spodbud za povečanje
vlaganj v raziskave in inovacije novih produktov.
Ukrep 2.11: Krepitev inovacijskega potenciala zagonskih
podjetij prek oblikovanja ustreznega podpornega okolja v prvem letu delovanja
(dostop do trgov in spodbud).
Cilj 3. KARIERNI RAZVOJ RAZISKOVALCEV IN RAZISKOVALK TER
ODLIČNA ZNANOST
Ukrep 3.1: Nadaljnji razvoj mednarodno primerljivega sistema
napredovanj in akademskih izvolitev, s kriteriji, ki upoštevajo pestrost raziskovalnih
karier.
Ukrep 3.2: Krepitev namenskega instrumenta za zgraditev
samostojne znanstvene kariere pri raziskovalkah in raziskovalcih na začetku
kariere.
Ukrep 3.3: Ureditev plačnega sistema raziskovalk in
raziskovalcev, ki bo omogočal mednarodno primerljive pogoje nagrajevanja, ki bo
fleksibilen in bo spodbujal raznolikost raziskovalnih karier.
Ukrep 3.4: Povečanje deleža zaposlovanja za nedoločen čas ob
upoštevanju avtonomije raziskovalnih organizacij.
Ukrep 3.5: Zagotovitev evropsko primerljivih delovnih pogojev
za celovit karierni razvoj raziskovalk in raziskovalcev.
Ukrep 3.6: Najmanj podvojili bomo sredstva za vključevanje
mladih slovenskih znanstvenikov, ki so se izobrazili v tujini, v delo univerz
in raziskovalnih inštitutov. In v skladu z absorbcijskimi zmožnosti vsako leto
povečevali sredstva namenjene sofinanciranju temeljnih projektov, ki jih
izvajajo raziskovalci, ki se iz tujine vračajo v Republiko Slovenijo (Program
dr. Aleša Debeljaka).
Ukrep 3.7: Okrepitev mednarodne, medsektorske in
medinstitucionalne mobilnosti raziskovalk in raziskovalcev.
Ukrep 3.8: Povečanje obsega sredstev za odlično znanost brez
vnaprej določenih tematskih prioritet ali specializacije, s pristopom »od
spodaj navzgor«, vključno s podporo novorazvijajočim se raziskovalnim
področjem.
Ukrep 3.9: Zagotavljanje sredstev na prednostnih področjih,
opredeljenih v strateških dokumentih države in EU, ki omogočajo gradnjo
kompetenc za vzpostavljanje konkurenčne prednosti v znanosti in slovenskem
gospodarstvu ter širši razvoj slovenske družbe in inovativne pristope pri
oblikovanju razvojnih rešitev, ki vključujejo interdisciplinarno povezovanje.
Ukrep 3.10: Vzpostavitev podpornih mehanizmov za dvig števila
in vrednosti projektov okvirnega programa EU za raziskave in inovacije v okviru
stebra odličnosti, ki jih kot prijavitelji oziroma gostiteljske ustanove
pridobijo raziskovalne organizacije iz RS, in sicer nad povprečje EU.
Ukrep 3.11: Podpora najboljšim znanstvenim skupinam in
organizacijam, ki se na svojih področjih uvrščajo v svetovni vrh.
Ukrep 3.12: Povečanje podpore vrhunskim raziskavam,
raziskovalkam in raziskovalcem ter dodatno spodbujanje dobitnikov projektov
ERC, MSCA in EIC kot tudi koordinatorske vloge v projektih EU za povečanje
uspešnosti slovenskih prijaviteljev in širjenje znanstvene odličnosti ter
internacionalizacije.
Cilj 4. ODLIČNA IN MEDNARODNO KONKURENČNA RAZISKOVALNA
INFRASTRUKTURA
Ukrep 4.1: Krepitev mehanizmov za dostop do mednarodno
konkurenčne sodobne raziskovalne in tudi tehnološke infrastrukture ter gradnja
komplementarnih nacionalnih infrastrukturnih zmogljivosti.
Ukrep 4.2: Posodobitev in gradnja nove raziskovalne
infrastrukture na prednostnih raziskovalnih področjih.
Ukrep 4.3: Vključevanje v mednarodne raziskovalne
infrastrukture zlasti s prednostnega seznama ESFRI na vseh področjih raziskav
in gradnja nacionalnih infrastrukturnih zmogljivosti skladno s področnimi
strateškimi dokumenti države.
Ukrep 4.4: Krepitev po EU-standardih urejenega področja
raziskovalnih infrastruktur, ki bo temeljilo na komplementarnosti nacionalnih
zmogljivosti in mednarodnih raziskovalnih infrastruktur.
Ukrep 4.5: Zagotovitev pogojev za delovanje evropskih centrov
distribuiranih raziskovalnih infrastruktur v Sloveniji.
Ukrep 4.6: Vzpostavitev e-infrastrukture kot samostojne
infrastrukture in tudi horizontalne podpore za raziskave.
Ukrep 4.7: Nadaljnji razvoj in povezovanje skupnosti, ki bo
skrbela za usklajen razvoj e-infrastrukture v Sloveniji.
Ukrep 4.8: Nadaljnji razvoj trajnih mehanizmov usposabljanja
raziskovalk in raziskovalcev za uporabo raziskovalne infrastrukture in
e-infrastrukture.
Ukrep 4.9: Oblikovanje novega pristopa k tehnološkim
infrastrukturam za uvajanje novih ali izboljšanih izdelkov, procesov ali
storitev z visoko dodano vrednostjo in s tržnim potencialom v stvarnem okolju.
Ukrep 4.10: Vzpostavitev sistema upravljanja raziskovalne in
tehnološke infrastrukture ob upoštevanju pravil državne pomoči.
Cilj 5. POSPEŠENO SODELOVANJE MED ZNANOSTJO IN GOSPODARSTVOM,
PRENOS ZNANJA IN INOVACIJE
Ukrep 5.1: Proaktivno uvajanje načel odprtega inoviranja ter
komercializacije tržnih inovacij.
Ukrep 5.2: Promocija prenosa znanja ter spodbujanje kulture
patentiranja in drugih oblik varstva intelektualne lastnine (»know-how«,
modeli, znamke itd.) v gospodarstvu, javnem in nevladnem sektorju ter širši
javnosti.
Ukrep 5.3: Spodbujanje in promocija sodelovanja raziskovalnih
organizacij in gospodarstva za prenos znanja in razvoj študijskih vsebin na
področju kulture inoviranja in razvoja inovacijskih kompetenc zaposlenih.
Ukrep 5.4: Povezovanje sektorjev prek skupnih projektov med
raziskovalnimi organizacijami, gospodarstvom, javnim sektorjem in drugimi
deležniki v družbi ter vzpostavitev pogojev za učinkovito povezovanje
raziskovalnih zavodov, visokošolskih zavodov ter zasebnega sektorja prek
različnih dejavnosti za prenos in kroženje znanja.
Ukrep 5.5: Krepitev hitro rastočih podjetij s prilagojenimi
finančnimi instrumenti bank in skladov, ki podjetjem v različnih fazah razvoja
in rasti omogočajo dodatno podporo pri vlaganju v razvoj produktov in doseganje
novih trgov, ter s podpornimi storitvami za vstop na nove trge.
Ukrep 5.6: Spodbujanje inovativnosti v javnem sektorju ob
upoštevanju posebnosti organizacij javnega sektorja.
Ukrep 5.7: Okrepitev stabilnega in vključujočega sistema
sodelovanja med raziskovalnimi organizacijami in drugimi institucijami (npr.
SID banka, različni skladi in mreže itd.), ki izvajajo instrumente na področju
prenosa znanja.
Ukrep 5.8: Vzpostavitev podpornega sistema za učinkovito
izkoriščanje patentov v domačem v mednarodnem okolju ter sklada za
intelektualno lastnino.
Ukrep 5.9: Nadgradnja obstoječih in vzpostavitev novih pisarn
za prenos znanja na raziskovalnih organizacijah in pospešitev prenosa znanja v
gospodarstvo, javni sektor ter širše v družbo kot enega njihovih ključnih
strateških poslanstev.
Ukrep 5.10: Spodbujanje skupnega ustanavljanja podjetij
(vključno z odcepljenimi podjetji) s strani znanstvenoraziskovalne sfere in
gospodarstva.
Ukrep 5.11: Podpora malim in srednje velikim podjetjem s storitvami
za povečanje zmogljivosti za upravljanje inovacij (»enhancing innovation
management capacities«), vključno s prikazom stanja inovacijskih sposobnosti
podjetij in opredelitvijo akcijskega načrta za krepitev inovacijskih
sposobnosti podjetij.
Ukrep 5.12: Spodbujanje strateških raziskovalno-razvojnih
projektov podjetij v sodelovanju z raziskovalnimi organizacijami in državo za
izdelke in storitve novih generacij in prebojnih inovacij.
Ukrep 5.13: Spodbujanje zaposlovanja oziroma dodatnega
usposabljanja in mobilnosti raziskovalk in raziskovalcev v gospodarstvu,
vključno s ponovno uvedbo ukrepa mladih raziskovalcev v gospodarstvu in ukrepa
za začasno zaposlovanje raziskovalcev v industriji.
Ukrep 5.14: Spodbujanje raziskovalnih, razvojnih in
inovacijskih sodelovalnih dejavnosti v podjetjih in raziskovalnih organizacijah
z ukrepi raziskovalnih in inovacijskih vavčerjev za vsa podjetja.
Ukrep 5.15: Krepitev tehnološkega preboja podjetij oziroma
skupin podjetij z novimi rešitvami in izdelki na globalni trg oziroma krepitev
položaja na trgu.
Ukrep 5.16: Uporaba javnih naročil za spodbujanje zasebnih
vlaganj in za krepitev inovacijskih zmogljivosti pri reševanju aktualnih
izzivov.
6. HORIZONTALNI CILJI
6.1. Odprtost in sodelovanje v mednarodnem prostoru
Ukrep 6.1.1: Učinkovita vključenost v ERA s polno
izkoriščenostjo njegovih instrumentov.
Ukrep 6.1.2: Krepitev mreže strateškega dvostranskega in
večstranskega sodelovanja z uspešnimi svetovnimi gospodarstvi z visokimi vložki
v raziskave in inovacije.
Ukrep 6.1.3: Vzpostavitev pogojev in sistema za pritegnitev
kakovostnih strokovnjakov s celega sveta.
Ukrep 6.1.4: Nadgradnja instrumentov za navezavo stikov s
slovenskimi raziskovalkami in raziskovalci, ki delujejo v tujini.
Ukrep 6.1.5: Povečanje podpore pridobivanju projektov
okvirnega programa EU za raziskave in inovacije s področja širjenja sodelovanja
in spodbujanja odličnosti (»Spreading Excellence and Widening
Participation«).
6.2. Odprta znanost za izboljšanje kakovosti, učinkovitosti in
odzivnosti raziskav
Ukrep 6.2.1: Učinkovito upravljanje in financiranje razvoja
in zagotavljanja mednarodne skladnosti nacionalnega ekosistema odprte znanosti,
s tem povezanih nacionalnih struktur in infrastruktur ter vključevanje v
mednarodne povezave in infrastrukture.
Ukrep 6.2.2: Uvedba sodobnih pristopov vrednotenja
znanstvenoraziskovalne dejavnosti v skladu z načeli odprte znanosti (kot npr.
DORA (Sanfranciška deklaracija o vrednotenju raziskovalne dejavnosti/San
Francisco Declaration on Research Assesment), Leidenski manifest o vrednotenju
znanosti (Leiden manifesto for research metrics), smernice ERA (European
Research Area and Innovation Committee/Odbor za evropski raziskovalni prostor
in inovacije)) za povečanje kakovosti in vpliva raziskav.
Ukrep 6.2.3: Zagotavljanje skladnosti rezultatov znanstvenih
raziskav z načeli FAIR (najdljivi/»Findable«, dostopni/»Accessible«,
povezljivi/»Interoperable« in ponovno uporabljivi/»Reusable«) ter
zagotovitev polne in takojšnje odprte dostopnosti (ob upoštevanju upravičenih
izjem).
Ukrep 6.2.4: Vzpostavitev nacionalne skupnosti za odprto
znanost za uvajanje in spremljanje odprte znanosti v Sloveniji ter vključevanje
v ERA in širše.
Ukrep 6.2.5: Spodbujanje razvoja občanske znanosti in
vključevanje javnosti v znanstvenoraziskovalno dejavnost.
Ukrep 6.2.6: Spodbujanje razvoja nacionalne znanstvene
založniške dejavnosti za delovanje po načelih odprte znanosti.
6.3. Družbeno odgovorna znanost (etika in integriteta v
raziskavah in pri raziskovalkah in raziskovalcih)
Ukrep 6.3.1: Vzpostavitev nacionalnega sveta za etiko in
integriteto v znanosti.
Ukrep 6.3.2: Sprejetje nacionalnih smernic za etiko, poštenje
in dobre prakse v znanstvenem delovanju raziskovalk in raziskovalcev kot temelj
za kodekse posameznih raziskovalnih organizacij po zgledu držav EU.
Ukrep 6.3.3: Spodbujanje raziskovalnih organizacij k
zagotavljanju in spoštovanju visoke ravni etičnosti prek institucionalnih
opredelitev postopkov za preprečevanje neetičnih ravnanj in postopkov v primeru
kršitev.
Ukrep 6.3.4: Zagotovitev ustreznih teles za etično presojo
raziskav po posameznih občutljivih področjih zaradi dviga kakovosti raziskav in
uspešnosti sodelovanja v okvirnih programih EU za raziskave in inovacije.
Ukrep 6.3.5: Obvezno delovanje raziskovalnih organizacij
skladno z Evropsko listino za raziskovalce in Kodeksom ravnanja pri
zaposlovanju raziskovalcev.
Ukrep 6.3.6: Spodbujanje raziskovalnih organizacij k
pridobitvi evropskega znaka za odličnost človeških virov v raziskovanju (»Human
Resources Strategy for Researchers« (HRS4R)).
6.4. Zagotavljanje enakosti spolov na področju raziskav in
inovacij
Ukrep 6.4.1: Okrepitev odgovornosti javnih raziskovalnih
organizacij za strukturne spremembe, povezane z načeli enakosti spolov ter
drugimi presečnimi področji, ter uvedba institucionalnih načrtov za enakost
spolov kot obveznega strateškega dokumenta institucij na področju raziskav in
inovacij, ki za svoje delovanje prejemajo javna sredstva.
Ukrep 6.4.2: Spodbujanje oblikovanja mehanizmov za
preprečevanje spolnega nadlegovanja in drugih oblik spolnega nasilja na ravni
raziskovalnih organizacij.
Ukrep 6.4.3: Upoštevanje doseganja ciljev na področju
enakosti spolov pri ocenjevanju raziskovalnih organizacij v okviru stabilnega
institucionalnega financiranja.
Ukrep 6.4.4: Upoštevanje enakosti spolov pri financiranju
raziskav, vključno z uveljavitvijo dimenzije spola v vsebine raziskovalnih
dejavnosti.
Ukrep 6.4.5: Zagotavljanje enakosti spolov pri nagrajevanju
ter imenovanjih delovnih teles na področju znanstvenoraziskovalne in
inovacijske dejavnosti.
Ukrep 6.4.6: Imenovanje strokovnega telesa ministrstva za
podpiranje promocijskih dejavnosti, prepoznavanje sistemskih ovir ter pomoč pri
pripravi pravnih aktov in drugih strateških dokumentov na področjih enakosti
spolov in drugih presečnih področjih, ki so v pristojnosti ministrstva,
pristojnega za znanost.
Ukrep 6.4.7: Zagotavljanje celovitejših in preglednejših
podatkov, ločenih po spolu, za učinkovitejše oblikovanje politik ter
spremljanje uresničevanja ukrepov na področju enakosti spolov v znanstvenoraziskovalni
in inovacijski dejavnosti.
Ukrep 6.4.8: Vzpostavitev nacionalne kontaktne točke, ki bo
nudila podporo prijaviteljem na razpise okvirnih programov EU za raziskave in
inovacije ali nacionalne razpise ter usposabljanja in izobraževanja na področju
enakosti spolov.
SPREMLJANJE URESNIČEVANJA STRATEŠKIH CILJEV 2021–2030
Za uresničevanje ZRISS 2030 so odgovorni ministri, pristojni
za znanost, razvoj in tehnologijo ter ostali resorji, skladno s svojimi
pristojnostmi. O njenem uresničevanju poročajo Vladi RS, ki s poročilom
seznanja Državni zbor RS.
Rezultate in učinke ter razvoj na področju
znanstvenoraziskovalne in inovacijske dejavnosti, vključno z izvajanjem
znanstvenoraziskovalne in inovacijske strategije, spremlja tudi Razvojni svet
Republike Slovenije.
Ministrstvo, pristojno za znanost, v sodelovanju z
ministrstvom, pristojnim za tehnologijo, in v sodelovanju s strokovnjaki iz
tujine (»peer counseling«) periodično pripravi analizo doseganja
strateških ciljev, analizira dejavnike tveganj ter posodobi ukrepe za njihovo
obvladovanje in zmanjševanje njihovih negativnih posledic.
Skladno z ugotovitvami iz evalvacij in analiz se po potrebi
pripravi posodobitev akcijskih načrtov za uresničevanje ZRISS 2030.
VKLJUČEVANJE DELEŽNIKOV V PROCES PRIPRAV ZRISS 2030
ZRISS 2030 je osnovana na izhodiščih SZT, ki je strokovno
posvetovalno telo Vlade RS na področju raziskovalne dejavnosti in ga
sestavljajo tudi predstavniki raziskovalcev in raziskovalk, nosilcev
tehnološkega razvoja in gospodarskih družb, reprezentativnih sindikatov ter
javnosti. Pri pripravi besedila ZRISS 2030 je sodelovala tudi skupina zunanjih
strokovnjakov, ki je na podlagi izhodišč SZT sooblikovala osnutek besedila
ZRISS 2030.
Prav tako je bil osnutek ZRISS 2030 5. julija 2021
poslan v javno razpravo, ki je trajala do 4. avgusta 2021. Na osnutek se
je odzvalo 31 organizacij in posameznikov. Osnutek ZRISS 2030 je bil
predstavljen tudi neposredno deležnikom, in sicer na predstavitvi SVIZ
2. septembra 2021, na predstavitvi združenju ASEF 3. septembra 2021,
na dogodku SRIP – MATPRO 7. oktobra 2021, na seji KOsRIS 14. oktobra
2021. Izvedena je bila tudi serija šestih delavnic, odprtih za vse
zainteresirane. Delavnice so bile osredotočene na posamezna poglavja ZRISS in
so bile izvedene v obdobju od 25. do 28. oktobra 2021.
Zaradi vzporedne in komplementarne priprave Nacionalnega
programa za visoko šolstvo in ZRISS 2030 je bil 15. septembra 2021 po
virtualni platformi organiziran še dodaten posvet z raziskovalnimi
organizacijami.
AKCIJSKI NAČRTI URESNIČEVANJA ZRISS 2030, KI JIH SPREJME
VLADA
Ministrstvo, pristojno za znanost, v sodelovanju z
ministrstvom, pristojnim za tehnologijo, v enem letu po sprejetju ZRISS 2030
pripravi področne akcijske načrte uresničevanja ZRISS 2030, ki so navedeni v
uvodu. V akcijskih načrtih se opredelijo načrt dejavnosti v okviru zapisanih
ukrepov, terminski načrt izvedbe, odgovorni nosilec ukrepa in sodelujoči pri
izvedbi, predvideni kazalniki na ravni ukrepov, mehanizmi in viri financiranja
ter se pošljejo v sprejetje Vladi RS.
KAZALNIKI ZA SPREMLJANJE UČINKOVITOSTI NACIONALNE POLITIKE ZA
IZVAJANJE IN POSPEŠEVANJE ZNANSTVENORAZISKOVALNE IN INOVACIJSKE DEJAVNOSTI
Slovenija se z ZRISS 2030 močno vpenja v evropski
raziskovalni prostor, pri čemer se njena uspešnost meri v odnosu do drugih
držav članic. Standardno analitično orodje v tem okviru predstavlja sistem
kazalnikov, v okviru katerega se na podlagi sestavljenega evropskega
inovacijskega indeksa merijo prednosti in slabosti znanstvenoraziskovalnih in
inovacijskih sistemov držav članic EU ter njihov napredek. Elementi
sestavljenega indeksa/posamezni kazalniki kažejo na ustreznost ukrepov na
posameznem področju. Za spremljanje uspešnosti izvajanja znanstvenoraziskovalne
in inovacijske politike se bodo spremljali posamezni kazalniki glede na druge
države članice EU in glede na časovno dimenzijo.
Struktura evropskega inovacijskega indeksa v letu 2021
temelji na štirih sklopih kazalnikov in dvanajstih inovacijskih dimenzijah, kar
skupaj predstavlja 32 kazalnikov. Ob spremembi metodologije Evropskega
inovacijskega indeksa se bo pri spremljanju sledilo spremenjeni metodologiji.
V letu 2021 je sistem kazalnikov evropskega inovacijskega
indeksa opredeljen v dokumentu European Innovation Scoreboard 2021 –
Methodology Report4.
1.     
Okvirni pogoji
a.   
Človeški viri
i     
Novi doktorji znanosti s področja naravoslovja in tehnike
ii    
Delež populacije v starosti 25–34 let s terciarno izobrazbo
iii   
Prebivalstvo v starosti 25–64, vključeno v vseživljenjsko učenje
b.   
Privlačnost raziskovalnega sistema
i     
Mednarodne znanstvene objave
ii    
10 % najbolj citiranih objav
iii   
Tuji doktorski študentje
c.   
Digitalizacija
i     
Pokritost s širokopasovnimi povezavami
ii    
Osebe, ki presegajo osnovne digitalne spretnosti
2.     
Vlaganja
a.     Finance
in podpora
i     
Vlaganja v RRD javnega sektorja
ii    
Naložbe tveganega kapitala
iii   
Neposredno državno financiranje in davčne olajšave, uveljavljene
v poslovnem sektorju
b.   
Naložbe podjetij
i     
Izdatki za raziskave in razvoj poslovnega sektorja
ii    
Izdatki za inovacije, ki niso povezani z RRD
iii   
Izdatki za inovacije v inovacijsko aktivnih podjetjih na
zaposlenega
c.   
Uporaba informacijskih tehnologij
i     
Podjetja, ki svojim zaposlenim nudijo razvoj ali nadgradnjo
veščin IKT
ii    
Zaposleni strokovnjaki IKT
3.     
Inovacijske dejavnosti
a.     Inovatorji
i     
MSP, ki so uvedla inovacijo proizvoda (blaga in/ali storitev)
ii    
MSP, ki so uvedla inovacijo poslovnega procesa
b.   
Povezave
i     
MSP, ki sodelujejo z drugimi akterji v inovacijskem procesu
ii    
Skupne objave javnega in zasebnega sektorja
iii   
Zaposlitvena mobilnost zaposlenih v znanosti in tehnologiji
c.   
Intelektualna sredstva
i     
Prijava za podelitev patenta na podlagi PCT
ii    
Prijava za registracijo znamke
iii   
Prijava za registracijo modela
4.     
Učinki
a.     Učinki
na zaposlenost
i     
Zaposlenost v dejavnostih, temelječih na znanju
ii    
Zaposlenost v inovacijsko aktivnih podjetjih
b.   
Učinki na prodajo
i     
Izvoz srednje- in visokotehnoloških izdelkov
ii    
Izvoz storitev, temelječih na znanju
iii   
Prodaja inovacij proizvoda
c.   
Okoljska vzdržnost
i     
Produktivnost virov
ii    
Emisije drobnih delcev PM2,5 v zrak iz industrije
iii   
Razvoj tehnologij, povezanih z okoljem
Št. 630-01/21-13/11
Ljubljana, dne 23. marca 2022
EPA 2378-VIII
Državni zbor
Republike Slovenije
Igor Zorčič
Predsednik

Priloga 1: Opis
stanja in razlogov za ukrepanje po specifičnih ter horizontalnih ciljih
Priloga 2:
Načrtovana struktura javnofinančnih vlaganj
_________
1  Sporočilo
Evropske komisije Evropskemu parlamentu, Svetu, Evropskemu ekonomsko-socialnemu
odboru in Odboru regij: Novi ERP za raziskave in inovacije, dostopno na:
https://eur-lex.europa.eu/legal-content/EN/TXT/?uri=COM:2020:628:FIN.
2  Agenda za trajnostni
razvoj do leta 2030 – povezava na dokument:
https://www.gov.si/zbirke/projekti-in-programi/uresnicevanje-agende-2030/.
3  Dostopno na:
https://unis.unvienna.org/unis/sl/topics/sustainable_development_goals.html.
4     Dostopno na:
https://ec.europa.eu/docsroom/documents/45971, 18. 10. 2021.