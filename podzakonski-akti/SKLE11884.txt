1.     
Ta sklep določa višine obrestnih mer, po katerih Banka Slovenije
obrestuje sredstva javnih subjektov:
- 
ki se vodijo pri Banki Slovenije na podlagi pogodb o vodenju računov v
skladu z 61. členom Zakona o javnih financah (Uradni list RS, št. 11/11 –
uradno prečiščeno besedilo, 14/13 – popr., 101/13, 55/15 – ZFisP, 96/15 –
ZIPRS1617 in 13/18) in 12. členom ZBS-1 in
- 
ki jih imata na računih pri Banki Slovenije sklad za reševanje bank, ki
je vzpostavljen in katerega upravlja Banka Slovenije na podlagi 5. člena Zakona
o organu in skladu za reševanje bank (Uradni list RS, št. 97/14, 91/15, 44/16 –
ZRPPB in 27/17), in sklad za jamstvo vlog, ki je vzpostavljen in katerega
upravlja Banka Slovenije na podlagi 4. člena Zakona o sistemu jamstva za vloge
(Uradni list RS, št. 27/16).
2.     
Obrestovanje sredstev javnih subjektov ureja tudi Smernica Evropske
centralne bankez dne 9. aprila 2019o domačih poslih upravljanja sredstev in
obveznosti s strani nacionalnih centralnih bank – ECB/2019/7 (v nadaljevanju:
Smernica).
3.     
Banka Slovenije obrestuje sredstva javnih subjektov do skupne
protivrednosti 200 mio EUR (v nadaljevanju: prag obrestovanja) in nad tem
zneskom po različnih obrestnih merah, vključno z negativnimi obrestnimi merami.
Pri izračunu doseganja praga obrestovanja Banka Slovenije najprej upošteva vsa
vezana sredstva in šele nato vpogledna sredstva. Pri izračunu doseganja praga
obrestovanja Banka Slovenije ne upošteva sredstev iz druge alineje 1. točke
tega sklepa.
Sredstva v tujih valutah se preračunajo v eure po referenčnem
tečaju ECB, veljavnem za vsak dan obračuna.
4.     
Banka Slovenije določi obrestno mero za vezana sredstva javnih subjektov
v skladu s Smernico ob sklenitvi vsake posamične vezave.
5.     
Banka Slovenije obrestuje vpogledna sredstva javnih subjektov iz prve
alineje 1. točke tega sklepa do praga obrestovanja po obrestnih merah za tekoči
delovni dan oziroma pretekli delovni dan za nedelovne dneve med preteklim in
tekočim delovnim dnem posamezne valute:
- 
sredstva v eurih – v višini EONIE;
- 
sredstva v tujih valutah – po obrestni meri v višini 80 % tržne obrestne
mere za posojanje preko noči za nezavarovano posamezno valuto (Bloomberg
Composite bid). Če je tržna obrestna mera za nezavarovano posojanje preko noči
za posamezno valuto negativna, se sredstva v tuji valuti obrestujejo po taki
obrestni meri.
6.     
Banka Slovenije obrestuje vpogledna sredstva javnih subjektov, ki
presegajo prag obrestovanja, in sredstva iz druge alineje 1. točke tega sklepa
- 
sredstva v eurih – ne obrestuje oziroma jih obrestuje po obrestni meri
mejnega depozita ECB, če je ta negativna;
- 
sredstva v tujih valutah – ne obrestuje oziroma jih obrestuje po
obrestni meri tuje centralne banke za posamezno valuto, ki je primerljiva z
obrestno mero mejnega depozita ECB, če je ta obrestna mera negativna. Če
primerljiva obrestna mera mejnega depozita ne obstaja, se uporabi primerljivo
tržno obrestno mero za posamezno valuto, če je ta negativna; če je primerljiva
tržna obrestna mera pozitivna, Banka Slovenije teh sredstev ne obrestuje.
7.     
Če je veljavna obrestna mera, po kateri se obrestujejo vpogledna
sredstva, ki presegajo prag obrestovanja, višja od obrestne mere, ki velja do
praga obrestovanja, se uporabi obrestna mera, ki velja do praga obrestovanja.
8.     
Znesek obresti Banka Slovenije poplača z odobritvijo ali v skladu s
Smernico z obremenitvijo računa javnega subjekta, odprtega pri Banki Slovenije.
9.     
Ta sklep začne veljati 1. oktobra 2019.
10.  
Z dnem uveljavitve tega sklepa preneha veljati Sklep o določitvi višine
obrestnih mer, po katerih Banka Slovenije obrestuje sredstva javnih subjektov
(Uradni list RS, št. 11/17).
Ljubljana, dne 15.
septembra 2019
Boštjan Vasle
guverner