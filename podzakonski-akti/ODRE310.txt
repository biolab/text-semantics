1. člen
Od proizvodov, razen motornih vozil, alkoholnih in
brezalkoholnih pijač ter proizvodov iz tarifnih številk 4, 5, 6 in 7 tarife
davka od prometa proizvodov, ki so proizvedeni v podjetju ali zavodu za
zaposlovanje invalidov se ne plačuje prometni davek, če so ti proizvodi označeni
z enotnim zaščitnim znakom.
2. člen
Zaščitni znak iz 1. člena te odredbe je objavljen skupaj s to
odredbo in je njen sestavni del. Znak je okrogle oblike (360°), črne ali modre
barve; bela črta ga deli na zgornji del, katerega ploščina meri 79%, in spodnji
del, katerega ploščina meri 21% ploščine ploskve. Na levi strani spodnjega dela
se od roba ploskve dviguje bel stolpec navpično, na tangento pod kotom 40°, ki
ga zaklepa zunanji levi rob ploskve. Širina stolpca znaša 16% dolžine polmera
krožne ploskve. Navpično nad tem stolpcem je v zgornjem delu bela ali rdeča
krožna ploskev (pika), ki se dotika krožnice s premerom, ki je enak širini
stolpca. Krožno ploskev očitava krožnica v enaki barvi, oddaljena 2 mm do 4 mm
od zunanjega roba krožne ploskve.
Zaščitni znak mora biti natisnjen na proizvodu ali nanj
prilepljen ali k njemu pripet oziroma v njega reliefno vtisnjen.
3. člen
O pravici do uporabe enotnega zaščitnega znaka se vodi
register.
Register uporabe enotnega zaščitnega znaka vodi združenje
podjetij in zavodov za zaposlovanje invalidov. Na podlagi registrskega lista,
ki ga potrdi pristojno združenje, se pridobi pravica do uporabe zaščitnega
znaka. V registrski list se vpišejo dejavnost, sedež in firma podjetja ali
zavoda za zaposlovanje invalidov, številka vpisa v sodni register in sedež
gospodarskega sodišča, pri katerem je registrirano podjetje ali zavod za
zaposlovanje invalidov, vrste proizvodov na katerih bo zaščitni znak, določen s
to odredbo in letne količine omenjenih proizvodov. Vsaka sprememba obveznih
elementov registrskega lista se mora posebej evidentirati in jo mora potrditi
združenje podjetij in zavodov za zaposlovanje invalidov.
Združenje podjetij in zavodov za zaposlovanje invalidov je
dolžno o izdanih registrskih listih obvestiti ministrstvo za finance v 30 dneh
po poteku vsakih 6 mesecev za vse registrske liste, izdane v preteklem obdobju.

Odredba o enotnem zaščitnem znaku (Uradni
list RS, št. 6/92)
vsebuje naslednjo končno določbo:
»4. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o spremembi odredbe o enotnem
zaščitnem znaku (Uradni list RS, št. 8/92) vsebuje
naslednjo končno določbo:
»2. člen
Ta odredba začne veljati naslednji dan po objavi v Uradnem
listu Republike Slovenije.«.