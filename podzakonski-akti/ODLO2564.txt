1. člen
Ta odlok zaradi preprečitve ponovnih izbruhov okužb in
širjenja okužb z virusom SARS-CoV-2 določa način ugotavljanja izpolnjevanja
pogojev prebolevnosti, cepljenosti in testiranja v zvezi s COVID-19 (v
nadaljnjem besedilu: pogoj PCT), kadar je pogoj PCT določen z odlokom Vlade
Republike Slovenije in je določeno, da izpolnjevanje pogoja PCT preverja oseba,
določena z odlokom Vlade Republike Slovenije.
2. člen
(1) Če se kot dokazilo o izpolnjevanju pogoja PCT
predloži digitalno COVID potrdilo EU v digitalni ali papirnati obliki,
opremljeno s kodo QR, oseba iz prejšnjega člena izpolnjevanje pogoja PCT
preveri z aplikacijo za odčitavanje kode QR (v nadaljnjem besedilu:
aplikacija), ki jo zagotavlja in z njo upravlja Nacionalni inštitut za javno
zdravje. Če se kot dokazilo o izpolnjevanju pogoja PCT predloži drugo potrdilo
oziroma dokazilo v skladu z odloki iz prejšnjega člena, oseba iz prejšnjega
člena izpolnjevanje pogoja preveri z vpogledom v to potrdilo oziroma dokazilo.
(2) Preverjanje izpolnjevanja pogoja PCT iz prejšnjega
odstavka oseba iz prejšnjega člena opravi, kadar je iz dejanja oziroma ravnanja
osebe, za katero se preverja izpolnjevanje pogoja PCT, mogoče zanesljivo
sklepati, da je privolila v vpogled v svoje osebne podatke.
(3) Oseba, za katero se preverja izpolnjevanje pogoja
PCT, dokazuje svojo istovetnost z javno listino, s katero se dokazuje
istovetnost oseb.
3. člen
(1) Aplikacija z odčitavanjem kode QR izpiše podatek o
izpolnjevanju pogoja PCT tako, da iz podatka ni razvidno, katerega od pogojev
PCT izpolnjuje oseba, za katero se preverja izpolnjevanje pogoja PCT, ter njeno
osebno ime in letnico rojstva.
(2) Aplikacija ne sme omogočati hrambe ali druge
obdelave osebnih podatkov iz prejšnjega odstavka in se ne sme povezovati z
nobeno zbirko osebnih podatkov.
4. člen
Aplikacijo lahko uporablja tudi pooblaščena oseba pristojnega
državnega organa, pristojna za ugotavljanje izpolnjevanja pogoja PCT.
KONČNA DOLOČBA
5. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-70/2021
Ljubljana, dne 4. avgusta 2021
EVA 2021-2711-0142
Vlada Republike Slovenije
Janez Janša
predsednik