I. SPLOŠNE DOLOČBE
1. člen
(vsebina)
(1) Ta uredba določa pogoje za
predelavo nenevarnih odpadkov v trdno gorivo ter pogoje za njegovo uporabo v
kurilnih napravah, sežigalnicah in napravah za sosežig.
(2) Za vprašanja v zvezi s splošnimi
pogoji ravnanja z odpadki, ki niso posebej urejena s to uredbo, se uporablja
predpis, ki ureja odpadke.
(3) Za vprašanja v zvezi s pravili
ravnanja z živalskimi stranskimi proizvodi in pridobljenimi proizvodi, ki niso
posebej urejena s to uredbo, se uporablja Uredba (ES) št. 1069/2009 Evropskega
parlamenta in Sveta z dne 21. oktobra 2009 o določitvi zdravstvenih pravil
za živalske stranske proizvode in pridobljene proizvode, ki niso namenjeni
prehrani ljudi, ter razveljavitvi Uredbe (ES) št. 1774/2002 (UL L št. 300 z dne
14. 11. 2009, str. 1), zadnjič spremenjena z Uredbo Sveta (EU) št.
1385/2013 z dne 17. decembra 2013 o spremembi uredb Sveta (ES) št. 850/98
in (ES) št. 1224/2009 ter uredb (ES) št. 1069/2009, (EU) št. 1379/2013 in (EU)
št. 1380/2013 Evropskega parlamenta in Sveta, zaradi spremembe položaja Mayotta
v razmerju do Evropske unije (UL L št. 354 z dne 28. 12. 2013, str. 86; v
nadaljnjem besedilu: Uredba 1069/2009) in Uredba Komisije (EU) št. 142/2011 z
dne 25. februarja 2011 o izvajanju Uredbe (ES) št. 1069/2009 Evropskega
parlamenta in Sveta o določitvi zdravstvenih pravil za živalske stranske
proizvode in pridobljene proizvode, ki niso namenjeni prehrani ljudi, ter o
izvajanju Direktive Sveta 97/78/ES glede nekaterih vzorcev in predmetov, ki so
izvzeti iz veterinarskih pregledov na meji v skladu z navedeno direktivo (UL L
št. 54 z dne 26. 2. 2011, str. 1), zadnjič spremenjeno z Uredbo Komisije
(EU) št. 592/2014 z dne 3. junija 2014 o spremembi Uredbe (EU) št.
142/2011 glede uporabe živalskih stranskih proizvodov in pridobljenih
proizvodov kot goriva v kurilnih napravah (UL L št. 165 z dne 4. 6. 2014,
str. 33; v nadaljnjem besedilu: Uredba 142/2011).
(4) Ta uredba se ne uporablja za
predelavo odpadkov iz neonesnažene biomase s klasifikacijsko številko
02 01 03, 02 01 07, 03 01 01, 03 01 05,
15 01 03, 17 02 01 ali 20 01 38 s klasifikacijskega
seznama odpadkov iz predpisa, ki ureja odpadke, v gorivo, če je njihova
predelava v skladu s standardom SIST EN 14961.
(5) Ta uredba se ne uporablja za
predelavo lastnih odpadkov, ki se kot gorivo uporabijo na kraju nastanka.
2. člen
(izrazi)
Izrazi, uporabljeni v tej uredbi, imajo
naslednji pomen:
1.     
biomasa so biološki odpadki iz predpisa, ki ureja odpadke, rastlinski
odpadki iz kmetijstva in gozdarstva ter obratov za predelavo lesa, celuloze,
papirja in kartona, živalski stranski proizvodi in pridobljeni proizvodi iz 14.
točke tega člena, biorazgradljivi odpadki iz industrije usnja in krzna,
biorazgradljivi gradbeni odpadki, ter biorazgradljivi odpadki iz predelave
komunalnih odpadkov in ostalih primerljivih dejavnosti;
2.     
mala kurilna naprava je mala kurilna naprava v skladu s predpisom, ki
ureja emisije snovi v zrak iz malih in srednjih kurilnih naprav;
3.     
naprava za sosežig je naprava za sosežig v skladu s predpisom, ki ureja
sežiganje odpadkov;
4.     
nevarna snov je nevarna snov v skladu z zakonom, ki ureja kemikalije;
5.     
nenevarni odpadek je nenevarni odpadek (v nadaljnjem besedilu: odpadek)
v skladu s predpisom, ki ureja odpadke;
6.     
neto kurilna vrednost je izračunana vrednost energije zgorevanja
dostavljenega trdnega goriva, preračunana na enoto mase goriva, ki se pridobi
pri sežiganju trdnega goriva v kisiku pri takih pogojih, da vsa voda ostane v
obliki vodne pare pri tlaku 0,1 MPa;
7.     
predelava odpadkov v trdno gorivo je predelava odpadkov po postopku R12
v skladu s predpisom, ki ureja odpadke in zajema:
- 
mehansko obdelavo, kot so drobljenje, mletje in sekanje,
- 
toplotno obdelavo, kot je dehidracija, zaradi zmanjšanja vsebnosti vode,
- 
mešanje gorljivih tekočih odpadkov s trdnimi odpadki zaradi njihovega
strjevanja,
- 
mešanje odpadkov zaradi doseganja željene neto kurilne vrednosti ali
- 
kombinacijo postopkov iz prejšnjih alinej;
8.     
predelovalec odpadkov v trdno gorivo (v nadaljnjem besedilu:
predelovalec) je predelovalec v skladu z uredbo, ki ureja odpadke;
9.     
sežigalnica je sežigalnica v skladu s predpisom, ki ureja sežiganje
odpadkov;
10.  
srednja kurilna naprava je srednja kurilna naprava v skladu s predpisom,
ki ureja emisije snovi v zrak iz malih in srednjih kurilnih naprav;
11.  
trdno gorivo je odpadek s klasifikacijsko številko 19 12 10 s
klasifikacijskega seznama odpadkov iz predpisa, ki ureja odpadke, in je nosilec
energije v trdnem stanju, namenjen energetski predelavi. Trdno gorivo mora biti
pripravljeno iz najmanj dveh odpadkov iz različnih podskupin iz priloge 1, ki
je sestavni del te uredbe. Če je v predelavi odpadkov uporabljena samo ena ali
več vrst odpadkov iz iste podskupine iz priloge 1 te uredbe, se produkt
predelave ne šteje za trdno gorivo;
12.  
uporaba trdnega goriva je energetska predelava trdnega goriva v kurilni
napravi, sežigalnici ali napravi za sosežig odpadkov po postopku R1 v skladu s
predpisom, ki ureja odpadke;
13.  
velika kurilna naprava je velika kurilna naprava v skladu s predpisom,
ki ureja mejne vrednosti emisij snovi v zrak iz velikih kurilnih naprav;
14.  
živalski stranski proizvodi in pridobljeni proizvodi so živalski
stranski proizvodi in pridobljeni proizvodi v skladu z Uredbo 1069/2009 in
Uredbo 142/2011.
II. PREDELAVA ODPADKOV V TRDNO GORIVO
3. člen
(splošna prepoved)
(1) V trdno gorivo je prepovedano
predelovati odpadke, ki niso navedeni v prilogi 1 te uredbe.
(2) Trdno gorivo, ki ne ustreza
določbam te uredbe, je pod klasifikacijsko številko 19 12 10 prepovedano
zbirati, prevažati, z njim trgovati ali ga posredovati ter uporabljati.
4. člen
(trdno gorivo iz odpadkov iz neonesnažene
biomase)
(1) V trdno gorivo iz odpadkov iz
neonesnažene biomase je dovoljeno predelovati odpadke iz neonesnažene biomase
iz 1. dela priloge 1 te uredbe.
(2) Za predelavo odpadkov iz prejšnjega
odstavka je treba uporabiti najmanj dva odpadka iz različnih podskupin iz 1.
dela priloge 1 te uredbe. Masni delež v trdnem gorivu vsaj ene podskupine
odpadkov iz 1. dela priloge 1 te uredbe, ki ni podskupina odpadka z največjim
masnim deležem, mora znašati vsaj tri odstotke.
5. člen
(trdno gorivo iz odpadkov iz onesnažene
biomase)
(1) V trdno gorivo iz odpadkov iz
onesnažene biomase je dovoljeno predelovati odpadke iz neonesnažene biomase iz
1. dela priloge 1 te uredbe in onesnažene biomase iz 2. dela priloge 1 te
uredbe.
(2) Za predelavo odpadkov iz
prejšnjega odstavka je treba uporabiti najmanj dva odpadka iz različnih
podskupin iz 1. ali 2. dela priloge 1 te uredbe. Masni delež v trdnem gorivu
vsaj ene podskupine odpadkov iz 1. ali 2. dela priloge 1 te uredbe, ki ni
podskupina odpadka z največjim masnim deležem, mora znašati vsaj tri odstotke.
6. člen
(trdno gorivo iz drugih odpadkov)
(1) V trdno gorivo iz drugih odpadkov
je dovoljeno predelovati odpadke iz neonesnažene biomase iz 1. dela priloge 1 te
uredbe, odpadki iz onesnažene biomase iz 2. dela priloge 1 te uredbe in
drugi odpadki iz 3. dela priloge 1 te uredbe.
(2) Za predelavo odpadkov iz
prejšnjega odstavka je treba uporabiti najmanj dva odpadka iz različnih
podskupin iz 1., 2. ali 3. dela priloge 1 te uredbe. Masni delež v trdnem
gorivu vsaj ene podskupine odpadkov iz 1., 2. ali 3. dela priloge 1 te uredbe,
ki ni podskupina odpadka z največjim masnim deležem, mora znašati vsaj tri
odstotke.
7. člen
(pridobitev okoljevarstvenega dovoljenja
za predelavo odpadkov v trdno gorivo)
(1) Za predelavo odpadkov v trdno
gorivo je treba pridobiti okoljevarstveno dovoljenje v skladu s predpisom, ki
ureja odpadke.
(2) K vlogi za pridobitev
okoljevarstvenega dovoljenja je treba poleg podatkov iz predpisa, ki ureja
odpadke, priložiti podatke o:
1.     
načinu preverjanja lastnosti prevzetih odpadkov;
2.     
predvideni specifikaciji trdnega goriva glede na vsebnost podskupin
odpadkov, ki se predelujejo v trdno gorivo.
(3) Za pridobitev okoljevarstvenega
dovoljenja za predelavo odpadkov v trdno gorivo mora načrt ravnanja z odpadki
poleg podatkov iz predpisa, ki ureja odpadke, vsebovati tudi podatke o:
1.     
delovnih postopkih predelave odpadkov iz različnih podskupin v trdno
gorivo;
2.     
sistemu kakovosti upravljanja predelave odpadkov v trdno gorivo v skladu
z opisom sistema kakovosti iz standarda SIST EN 15358;
3.     
načinu uvrščanja trdnega goriva v razrede s klasifikacijskega seznama
trdnega goriva v skladu s standardom SIST EN 15359;
4.     
merilnih metodah za ugotavljanje parametrov trdnega goriva, vključno z
oceno o skladnosti uporabljenih merilnih metod z metodami iz tehničnih
specifikacij, ki so navedene v standardu SIST EN 15359;
5.     
skladiščenju in pakiranju trdnega goriva.
(4) Ne glede na določbe drugega
odstavka tega člena k vlogi za pridobitev okoljevarstvenega dovoljenja za predelavo
odpadkov iz neonesnažene biomase v trdno gorivo ni treba predložiti načrta
ravnanja z odpadki. Predelovalec, ki v trdno gorivo predeluje samo odpadke iz
neonesnažene biomase, mora k vlogi poleg podatkov iz drugega odstavka tega
člena priložiti podatke o:
1.     
sistemu kakovosti upravljanja predelave odpadkov v trdno gorivo v skladu
z opisom sistema kakovosti iz standarda SIST EN 15358;
2.     
načinu uvrščanja trdnega goriva v razrede s klasifikacijskega seznama
trdnega goriva v skladu s standardom SIST EN 15359.
(5) Če so med odpadki tudi živalski
stranski proizvodi in pridobljeni proizvodi, ministrstvo, pristojno za okolje
(v nadaljnjem besedilu: ministrstvo), o izdaji okoljevarstvenega dovoljenja iz
prvega odstavka tega člena obvesti upravo, pristojno za veterinarstvo.
8. člen
(evidenca o predelavi odpadkov)
(1) Predelovalec mora vodenje evidence
o predelavi odpadkov v trdno gorivo zagotoviti z obratovalnim dnevnikom.
(2) V obratovalni dnevnik iz
prejšnjega odstavka se dnevno vpisujejo podatki o:
-       
opravljenih meritvah onesnaževal v odpadnem lesu, blatu iz čiščenja
odpadne vode, usedlinah in mulju skladno z 9. členom te uredbe;
-       
opravljenih meritvah parametrov trdnega goriva skladno s petim odstavkom
10. člena te uredbe;
-       
dajanju trdnega goriva v uporabo.
9. člen
(razvrstitev odpadkov)
(1) Predelovalec, ki v trdno gorivo
poleg drugih odpadkov predeluje odpadni les, označen v 1. in 2. delu priloge 1
te uredbe v stolpcih »Ime odpadka« z zvezdico, mora zagotoviti izvajanje
meritev onesnaževal iz priloge 2, ki je sestavni del te uredbe, in na podlagi
rezultatov teh meritev razvrščati odpadni les kot odpadek iz neonesnažene ali
onesnažene biomase ali drug odpadek.
(2) Predelovalec, ki v trdno gorivo
poleg drugih odpadkov predeluje blato iz čiščenja odpadne vode, usedline in
mulj, označene v 2. delu priloge 1 te uredbe v stolpcih »Ime odpadka« z dvema
zvezdicama, mora zagotoviti izvajanje meritev onesnaževal skladno s predpisom,
ki ureja uporabo blata iz komunalnih čistilnih naprav v kmetijstvu, in na
podlagi rezultatov teh meritev razvrščati blato, usedline in mulj kot odpadek
iz onesnažene biomase ali drug odpadek skladno z določbami stolpca »Dodaten
opis odpadka« v 2. in 3. delu priloge 1 te uredbe.
(3) Meritev onesnaževal iz prvega
odstavka tega člena se mora izvajati najmanj enkrat na šest mesecev ali na
vsakih 100 ton odpadkov, kar je pogosteje.
(4) Ne glede na določbo prejšnjega
odstavka se mora izvajati meritev onesnaževal v odpadnem lesu, ki izvira iz
proizvodnje izdelkov in katerega povzročitelj odpadkov neposredno predaja
predelovalcu:
-       
najmanj enkrat letno, ali
-       
ob uvedbi novega ali spremembi obstoječega tehnološkega procesa
proizvodnje, posledica česar je drugačna kemična sestava odpadnega lesa, kar je
pogosteje.
(5) Ne glede na določbe prvega,
drugega, tretjega in četrtega odstavka tega člena ni treba izvajati meritve:
-       
onesnaževal v lesnih odpadkih, ki izvirajo izključno iz mehanske
obdelave lesa;
-       
polikloriranih bifenilov v odpadnem lesu, ki ni gradbeni lesni odpadek s
klasifikacijsko številko 17 02 01 s klasifikacijskega seznama odpadkov iz
predpisa, ki ureja odpadke;
-       
pentaklorfenola in polikloriranih bifenilov v blatu iz čiščenja odpadne
vode, usedlini in mulju;
-       
onesnaževal v odpadnem lesu, blatu iz čiščenja odpadne vode, usedlinah
ali mulju, če se ti odpadki razvrstijo kot drug odpadek.
10. člen
(lastnosti trdnega goriva)
(1) Velikost posameznih delcev v
trdnem gorivu je največ 100 mm in največ 150 mm pri predelavi izrabljenih avtomobilskih
gum.
(2) Velikost posameznih delcev v
trdnem gorivu se ugotavlja s sejanjem. Ne glede na omejitev v prejšnjem
odstavku ima lahko 5 odstotkov mase trdnega goriva velikost delcev večjo od te
omejitve, pri čemer slednja ne sme biti presežena za več kot 50 odstotkov.
(3) Vsebnost nevarnih snovi v trdnem
gorivu iz odpadkov iz neonesnažene biomase ne sme presegati mejnih vrednosti za
neonesnaženo biomaso iz priloge 2 te uredbe.
(4) Vsebnost nevarnih snovi v trdnem
gorivu iz odpadkov iz onesnažene biomase ne sme presegati mejnih vrednosti za
onesnaženo biomaso iz priloge 2 te uredbe.
(5) Predelovalec odpadkov v trdno
gorivo mora zagotoviti, da se lastnosti trdnega goriva:
-       
ugotavljajo na podlagi meritev parametrov trdnega goriva v obsegu, ki je
v skladu s standardom SIST EN 15359 obvezni obseg meritev teh parametrov,
vključno z meritvijo vsebnosti žvepla;
-       
dokumentirajo v skladu s standardom SIST EN 15359.
(6) Ne glede na določbi prvega in
drugega odstavka tega člena je lahko velikost posameznih delcev v trdnem gorivu
tudi večja, če je trdno gorivo pripravljeno za uporabo v določeni kurilni
napravi, sežigalnici ali napravi za sosežig odpadkov, katere tehnološka zasnova
omogoča uporabo takega goriva in je upravljavec take naprave zahteval trdno
gorivo večjih dimenzij. Predelovalec odpadkov v trdno gorivo mora inšpektorju,
pristojnemu za varstvo okolja, na zahtevo predložiti dokaze o namembnosti
takega goriva.
11. člen
(izvajalec meritev onesnaževal v odpadnem
lesu in trdnem gorivu)
(1) Izvajalec meritev onesnaževal v
odpadkih iz prvega in drugega odstavka 9. člena te uredbe mora biti pravna
oseba ali samostojni podjetnik posameznik, ki je za to akreditiran po standardu
SIST EN ISO/IEC 17025 za določanje onesnaževal iz priloge 2 te uredbe.
(2) Vzorčenje trdnega goriva iz petega
odstavka 10. člena te uredbe mora izvesti pravna oseba ali samostojni podjetnik
posameznik, ki je za to akreditiran po standardu SIST EN ISO/IEC 17025, za
analizo trdnega goriva pa mora biti pridobljena akreditacija po standardu SIST
EN 15359.
III. UPORABA TRDNEGA GORIVA
12. člen
(prepoved uporabe trdnega goriva)
(1) V mali kurilni napravi je
prepovedano uporabljati trdno gorivo iz odpadkov iz onesnažene biomase in iz
drugih odpadkov.
(2) Trdno gorivo iz odpadkov iz
onesnažene biomase in drugih odpadkov je prepovedano uporabljati v srednji in
veliki kurilni napravi, če je predelano iz odpadkov, ki niso:
-       
rastlinski odpadki iz kmetijstva in gozdarstva,
-       
rastlinski odpadki iz živilskopredelovalne industrije,
-       
lesni odpadki iz industrijske predelave lesa,
-       
komunalni lesni odpadki ter lesni odpadki iz gradnje in rušenja, ali
-       
odpadna pluta.
(3) Ne glede na prejšnji odstavek je v
srednji in veliki kurilni napravi prepovedano uporabljati trdno gorivo iz
prejšnjega odstavka, če je v skladu s standardom iz petega odstavka 10. člena
te uredbe:
-       
razvrščeno v peti razred glede na neto kurilno vrednost (razred NCV 5),
-       
razvrščeno v tretji, četrti ali peti razred glede na vsebnost klora
(razredi Cl 3, Cl 4 ali Cl 5),
-       
razvrščeno v drugi, tretji, četrti ali peti razred glede na vsebnost
živega srebra (razredi Hg 2, Hg 3, Hg 4 ali Hg 5),
-       
vsebnost kadmija v trdnem gorivu večja od 2 mg/kg v suhi snovi,
upoštevajoč aritmetično sredino meritev, ali
-       
vsebnost žvepla v trdnem gorivu večja od 0,2 % masnega deleža suhe
snovi, upoštevajoč aritmetično sredino meritev.
13. člen
(pridobitev okoljevarstvenega dovoljenja
za uporabo trdnega goriva)
(1) Za uporabo trdnega goriva v malih,
srednjih ali velikih kurilnih napravah je treba pridobiti okoljevarstveno dovoljenje
za predelavo ali odstranjevanje odpadkov v skladu s predpisom, ki ureja
odpadke.
(2) Za uporabo trdnega goriva v
sežigalnicah in napravah za sosežig je treba pridobiti okoljevarstveno
dovoljenje za predelavo ali odstranjevanje odpadkov v skladu s predpisom, ki
ureja sežiganje odpadkov.
(3) Če se trdno gorivo uporablja v
veliki kurilni napravi, v kateri poteka dejavnost, ki lahko povzroča
onesnaževanje okolja večjega obsega, je ne glede na prvi odstavek tega člena
treba pridobiti okoljevarstveno dovoljenje v skladu s predpisom, ki ureja vrste
dejavnosti in naprav, ki lahko povzročajo onesnaževanje okolja večjega obsega.
(4) Predelovalec odpadkov lahko v eni
vlogi za okoljevarstveno dovoljenje zaprosi za predelavo odpadkov v trdno
gorivo in za uporabo tega trdnega goriva v svojih kurilnih napravah.
IV. NADZOR
14. člen
(inšpekcijski nadzor)
Nadzor nad izvajanjem te uredbe opravljajo
inšpektorji, pristojni za varstvo okolja.
V. KAZENSKE DOLOČBE
15. člen
(prekrški)
(1) Z globo od 10.000 do 30.000 eurov
se za prekršek kaznuje predelovalec odpadkov, ki je pravna oseba ali samostojni
podjetnik posameznik, če v nasprotju:
1.     
s prepovedjo iz prvega odstavka 3. člena te uredbe predeluje odpadke, ki
niso navadeni v prilogi 1 te uredbe, v trdno gorivo;
2.     
s prepovedjo iz drugega odstavka 3. člena te uredbe zbira, prevaža, z
njim trguje ali posreduje ali uporablja trdno gorivo, ki ne ustreza določbam te
uredbe;
3.     
s prvim odstavkom 4. člena te uredbe predeluje v trdno gorivo iz
neonesnažene biomase odpadke iz onesnažene biomase iz 2. dela priloge 1 te
uredbe ali druge odpadke iz 3. dela priloge 1 te uredbe;
4.     
s prvim odstavkom 5. člena te uredbe predeluje v trdno gorivo iz
odpadkov iz onesnažene biomase druge odpadke iz 3. dela priloge 1 te uredbe;
5.     
z 8. členom te uredbe ne vodi evidence o predelavi odpadkov;
6.     
s tretjim odstavkom 10. člena te uredbe predeluje trdno gorivo iz
neonesnažene biomase, ki presega mejne vrednosti za neonesnaženo biomaso iz
priloge 2 te uredbe;
7.     
s četrtim odstavkom 10. člena te uredbe predeluje trdno gorivo iz
odpadkov iz onesnažene biomase, ki presega mejne vrednosti za onesnaženo
biomaso iz priloge 2 te uredbe;
8.     
s prvim odstavkom 12. člena te uredbe uporablja v mali kurilni napravi
trdno gorivo iz odpadkov iz onesnažene biomase ali trdno gorivo iz drugih
odpadkov;
9.     
z drugim in tretjim odstavkom 12. člena te uredbe uporablja v srednji
ali veliki kurilni napravi trdno gorivo.
(2) Z globo od 5.000 do 15.000 eurov
se za prekršek kaznuje predelovalec odpadkov, ki je pravna oseba ali samostojni
podjetnik posameznik, če v nasprotju:
1.     
z drugim odstavkom 4. člena te uredbe, drugim odstavkom 5. člena te
uredbe ali drugim odstavkom 6. člena te uredbe ne predeluje odpadkov iz
različnih podskupin;
2.     
z drugim odstavkom 9. člena te uredbe ne izvaja meritev onesnaževal v
odpadnem lesu v predpisanih rokih;
3.     
s petim odstavkom 10. člena te uredbe ne ugotavlja ali dokumentira
lastnosti trdnega goriva.
(3) Z globo od 1.000 do 2.500 eurov se
za prekršek iz prvega in drugega odstavka tega člena kaznuje tudi odgovorna
oseba predelovalca odpadkov.
VI. PREHODNE IN KONČNE DOLOČBE
16. člen
(prilagoditev obstoječih predelovalcev
odpadkov)
(1) Predelovalec, ki predeluje odpadke
iz neonesnažene biomase v trdno gorivo na dan uveljavitve te uredbe, mora
vložiti vlogo za pridobitev okoljevarstvenega dovoljenja za predelavo odpadkov
v trdno gorivo v 90 dneh od dneva uveljavitve te uredbe.
(2) Predelovalec, ki uporablja trdno
gorivo, pripravljeno iz odpadkov iz neonesnažene biomase, v mali kurilni
napravi ali srednji kurilni napravi ali napravi za sosežig na dan uveljavitve
te uredbe, mora vložiti vlogo za pridobitev okoljevarstvenega dovoljenja za
obratovanje naprave v 90 dneh od dneva uveljavitve te uredbe.
(3) Predelovalec, ki uporablja trdno
gorivo, pripravljeno iz odpadkov iz delno onesnažene biomase, v srednji kurilni
napravi z vhodno toplotno močjo, večjo od 1 MW, ali napravi za sosežig na dan
uveljavitve te uredbe, mora vložiti vlogo za pridobitev okoljevarstvenega
dovoljenja za obratovanje naprave v 90 dneh od dneva uveljavitve te uredbe.
Vloge za pridobitev okoljevarstvenega dovoljenja ni treba vložiti, če je bilo
za delovanje teh naprav pridobljeno okoljevarstveno dovoljenje v skladu s
predpisom, ki ureja emisije snovi v zrak iz nepremičnih virov onesnaževanja,
ali predpisom, ki ureja emisije snovi v zrak iz malih in srednjih kurilnih
naprav.
17. člen
(akreditacija)
Ne glede na prvi in drugi odstavek 11.
člena te uredbe lahko eno leto in šest mesecev po uveljavitvi te uredbe izvaja
meritve onesnaževal ter vzorčenje in analizo trdnega goriva tudi pravna oseba
ali samostojni podjetnik posameznik s pooblastilom ministrstva za izdelavo
ocene odpadkov v skladu z zakonom, ki ureja varstvo okolja.
18. člen
(veljavnost obstoječih dovoljenj)
(1) Okoljevarstvena dovoljenja, izdana
v skladu z Uredbo o predelavi odpadkov v trdno gorivo (Uradni list RS, št. 57/08),
ostanejo v veljavi do izteka svoje veljavnosti.
(2) Postopki za pridobitev
okoljevarstvenega dovoljenja za predelavo odpadkov iz 7. člena te uredbe,
začeti pred uveljavitvijo te uredbe, se končajo v skladu z določbami te uredbe.
19. člen
(prenehanje veljavnosti)
Z dnem uveljavitve te uredbe preneha
veljati Uredba o predelavi nenevarnih odpadkov v trdno gorivo (Uradni list RS,
št. 57/08).
20. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00719-5/2014
Ljubljana, dne 24. decembra 2014
EVA 2013-2330-0111
Vlada Republike Slovenije
dr. Miroslav Cerar l.r.
Predsednik

Priloga 1: Seznam
odpadkov za predelavo v trdno gorivo
Priloga 2: Mejne
vrednosti za vsebnost nevarnih snovi v odpadkih iz biomase