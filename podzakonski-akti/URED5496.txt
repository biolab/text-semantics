I. SPLOŠNI DEL
1. člen
(vsebina)
(1) S to uredbo se za izvajanje:
-       
Uredbe Sveta (ES) št. 1083/2006 z dne 11. julija 2006 o splošnih
določbah o Evropskem skladu za regionalni razvoj, Evropskem socialnem skladu in
Kohezijskem skladu in razveljavitvi Uredbe (ES) št. 1260/1999 (UL L št. 210 z
dne 31. 7. 2006, str. 25), zadnjič spremenjene z Uredbo (EU) št. 1298/2013
Evropskega parlamenta in Sveta z dne 11. Decembra 2013 o spremembi Uredbe Sveta
(ES) št. 1083/2006 glede dodelitve finančnih sredstev za določene države
članice iz Evropskega socialnega sklada (UL L št. 347 z dne 20. 12. 2013, str.
256), (v nadaljnjem besedilu: Uredba 1083/2006/ES),
-       
Uredbe (ES) št. 1080/2006 Evropskega parlamenta in Sveta z dne 5. julija
2006 o Evropskem skladu za regionalni razvoj in razveljavitvi Uredbe (ES) št.
1783/1999 (UL L št. 210 z dne 31. 7. 2006, str. 1), zadnjič spremenjene z
Uredbo (EU) št. 1301/2013 Evropskega parlamenta in Sveta z dne 17. decembra
2013 o Evropskem skladu za regionalni razvoj in o posebnih določbah glede cilja
»naložbe za rast in delovna mesta« ter o razveljavitvi Uredbe (ES) št.
1080/2006 (UL L št. 347 z dne 20. 12. 2013, stran 289), (v nadaljnjem besedilu:
Uredba 1080/2006/ES),
-       
Uredbe Komisije (ES) št. 1828/2006 z dne 8. Decembra 2006 o pravilih za
izvajanje Uredbe Sveta (ES) št. 1083/2006 o splošnih določbah o Evropskem
skladu za regionalni razvoj, Evropskem socialnem skladu in Kohezijskem skladu
ter Uredbe (ES) št. 1080/2006 Evropskega parlamenta in Sveta o Evropskem skladu
za regionalni razvoj (UL L št. 371 z dne 27. 12. 2006, str. 1), zadnjič
spremenjene z Izvedbeno uredbo Komisije (EU) št. 1236/2011 z dne 29. novembra
2011 o spremembi Uredbe (ES) 1828/2006 glede naložb prek instrumentov finančnega
inženiringa (UL L št. 317 z dne 30. 11. 2011, str. 24), (v nadaljnjem besedilu:
Uredba 1828/2006/ES),
-       
Uredbe Sveta (ES) št. 1085/2006 z dne 17. julija 2006 o vzpostavitvi
instrumenta za predpristopno pomoč (IPA) (UL L št. 210 z dne 31. 7. 2006, str.
82), zadnjič spremenjene z Uredbo (EU) št. 153/2012 Evropskega parlamenta in
Sveta z dne 15. februarja 2012 o spremembi Uredbe Sveta (ES) št. 1085/2006 o
vzpostavitvi instrumenta za predpristopno pomoč (IPA) (UL L št. 58 z dne 29. 2.
2012, str. 1), (v nadaljnjem besedilu: Uredba 1085/2006/ES),
-       
Uredbe Komisije (ES) št. 718/2007 z dne 12. Junija 2007 o izvajanju
Uredbe Sveta (ES) št. 1085/2006 o vzpostavitvi instrumenta za predpristopno
pomoč (IPA) (UL L št. 170 z dne 29. 6. 2007, str. 1), zadnjič spremenjene z
Izvedbeno uredbo Komisije (EU) št. 484/2013 z dne 24. maja 2013 o spremembi
Uredbe (ES) št. 718/2007 o izvajanju Uredbe (ES) št. 1085/2006 o vzpostavitvi
instrumenta za predpristopno pomoč (IPA) (UL L št. 139 z dne 25. 5. 2013, str.
11), (v nadaljnjem besedilu: Uredba 718/2007/ES),
urejajo obveznosti organa upravljanja, nacionalnega organa, organa
za potrjevanje in revizijskega organa (v nadaljnjem besedilu: udeleženci) in
njihova medsebojna razmerja v postopkih načrtovanja, izvajanja in porabe
sredstev programov evropskega teritorialnega sodelovanja in instrumenta za
predpristopno pomoč v programskem obdobju 2007–2013 v Republiki Sloveniji (v
nadaljnjem besedilu: evropske teritorialne politike) in izvajanja operativnih
programov v Republiki Sloveniji v programskem obdobju 2007–2013.
(2) Ta uredba ureja izvajanje naslednjih operativnih
programov:
1.     
Čezmejnih programov, v katerih je organ upravljanja v Republiki
Sloveniji:
- 
Operativni program čezmejnega sodelovanja Slovenija‑Avstrija 2007–2013,
- 
Operativni program čezmejnega sodelovanja Slovenija‑Madžarska 2007–2013 in
- 
Operativni program čezmejnega sodelovanja IPA Slovenija‑Hrvaška 2007–2013.
2.     
Medregionalnih programov, v katerih je organ upravljanja izven Republike
Slovenije:
- 
medregionalni program ESPON in
- 
medregionalni program URBACT.
3.     
Čezmejnih, transnacionalnih in medregionalnih programov, v katerih je
organ upravljanja izven Republike Slovenije:
- 
operativni program čezmejnega sodelovanja Italija–Slovenija 2007–2013,
- 
operativni program čezmejnega sodelovanja IPA Jadranska pobuda 2007–2013,
- 
transnacionalni program Območje Alp,
- 
transnacionalni program Srednja Evropa,
- 
transnacionalni program Jugovzhodna Evropa,
- 
transnacionalni program Mediteran,
- 
program medregionalnega sodelovanja INTERREG IVC in
- 
medregionalni program INTERACT II.
2. člen
(splošna določba)
Če s to uredbo ni drugače določeno, se za upravljanje in nadzor
sredstev evropske teritorialne politike uporabljajo zakon, ki ureja javne
finance, in predpisi, ki urejajo izvrševanje proračuna Republike Slovenije.
3. člen
(opredelitev izrazov)
(1) Izrazi, uporabljeni v tej uredbi, imajo naslednji pomen:
1.     
»evropska teritorialna politika« zajema programe evropskega
teritorialnega sodelovanja in instrumenta za predpristopno pomoč v programskem
obdobju 2007–2013;
2.     
»nacionalni odbor« je medresorsko posvetovalno telo v Republiki
Sloveniji, sestavljeno iz predstavnikov državne, regionalne in lokalne ravni
ter predstavnikov ekonomskih in socialnih partnerjev ter nevladnih organizacij;
3.     
»nacionalni organ« je organ države članice ali države upravičenke, ki v
imenu države članice ali države upravičenke podpiše sporazum o sodelovanju z
organom upravljanja operativnega programa in izvaja naloge iz svoje
pristojnosti v operativnem programu;
4.     
»skupni nadzorni odbor« je organ odločanja na ravni operativnega programa,
ki ga sestavljajo predstavniki držav partneric, ki sodelujejo v programu;
5.     
»operativni program« je programski dokument, ki ga skupaj pripravijo
države partnerice in ga odobri Evropska komisija. Vsebuje analizo stanja,
strategijo, razvojne prioritete, organizacijsko strukturo in sistem
financiranja programa na celotnem upravičenem območju programa. Cilje
operativnega programa se dosega z izvajanjem skupnih operacij s partnerji v več
državah partnericah;
6.     
»operacija« je projekt ali skupina projektov, ki jih izbere organ
upravljanja zadevnega operativnega programa ali operativnega programa v njegovi
pristojnosti, na podlagi meril, ki jih določi nadzorni odbor in ki ga izvaja
eden ali več upravičencev za doseganje ciljev prednostne osi, pod katero spada
(tretja točka 2. člena Uredbe 1083/2006/ES);
7.     
»vodilni partner« je glavni upravičenec in je oseba javnega ali
zasebnega prava, odgovorna za vsebinsko, tehnično in finančno izvedbo celotne
operacije, kot je opredeljena v pogodbi o sofinanciranju med vodilnim partnerjem
in organom upravljanja;
8.     
»projektni partner« je upravičenec in je oseba javnega ali zasebnega
prava, ki je odgovorna za izvedbo svojega dela operacije v Republiki Sloveniji;
9.     
»sredstva evropske teritorialne politike« so namenska sredstva EU za izvajanja
evropske teritorialne politike, sredstva državnega proračuna za sofinanciranje
evropske teritorialne politike in druga sredstva neposrednih proračunskih
uporabnikov, sredstva občinskih proračunov ter ostalih javnih in zasebnih virov
financiranja;
10.  
»prispevek Evropske unije« so namenska sredstva EU za izvajanja evropske
teritorialne politike, s katerimi finančno upravlja organ za potrjevanje.
Namenska sredstva EU se koristijo iz Evropskega sklada za regionalni razvoj ali
Instrumenta za predpristopno pomoč;
11.  
»sredstva državnega proračuna za sofinanciranje evropske teritorialne
politike« so pravice porabe, zagotovljene na postavkah nacionalnega organa in
neposrednega proračunskega uporabnika v državnem proračunu in so namenjena za
sofinanciranje operacij projektnih partnerjev iz Republike Slovenije;
12.  
»sredstva državnega proračuna za tehnično pomoč« so pravice porabe,
zagotovljene na postavkah namenskih sredstev EU in postavkah slovenske udeležbe
v državnem proračunu za izvajanje tehnične pomoči za čezmejne operativne
programe iz 1. in 3. točke drugega odstavka 1. člena te uredbe;
13.  
»zahtevek za izplačilo« je zahtevek, ki ga izstavi projektni partner
nacionalnemu organu in je podlaga za povračilo oziroma kontrolo upravičenih
izdatkov iz sredstev državnega proračuna za sofinanciranje evropske
teritorialne politike.
(2) Drugi izrazi, uporabljeni v tej uredbi, imajo enak pomen,
kot ga določa zakon, ki ureja izvrševanje proračuna Republike Slovenije.
II. VLOGE UDELEŽENCEV, VKLJUČENIH V IZVAJANJE EVROPSKE
TERITORIALNE POLITIKE
4. člen
(udeleženci in vloge)
(1) Organ upravljanja za operativne programe iz 1. točke drugega
odstavka 1. člena te uredbe, ki izvaja naloge opredeljene v 60. členu Uredbe 1083/2006/ES
in 103. členu Uredbe 718/2007/ES, je Služba Vlade Republike Slovenije za razvoj
in evropsko kohezijsko politiko (v nadaljnjem besedilu: Služba).
(2) Nacionalni organ je odgovoren za zagotavljanje delovanja predstavnikov
države partnerice v skupnih in nacionalnih telesih operativnega programa, za
sofinanciranje skupnih programskih teles in njihovih aktivnosti, usklajevanje
aktivnosti programa na ravni države partnerice v operativnem programu, vzpostavitev
sistema nadzora za potrjevanje izdatkov na državnem nivoju ter načrtovanje in
izplačilo sredstev državnega proračuna za sofinanciranje evropske teritorialne
politike ter izplačilo sredstev državnega proračuna za tehnično pomoč.
Nacionalni organ opravlja naloge, opredeljene v 6. členu te uredbe. Nacionalni organ
za operativne programe iz 1. in 3. točke drugega odstavka 1. člena je Služba,
za operativne programe iz 2. točke drugega odstavka 1. člena pa Ministrstvo za infrastrukturo
in prostor.
(3) Organ za potrjevanje za operativne programe iz 1. točke drugega
odstavka 1. člena te uredbe, ki izvaja naloge, opredeljene v 61. členu Uredbe
1083/2006/ES in v 104. členu Uredbe 718/2007/ES, je Javni sklad Republike
Slovenije za regionalni razvoj in razvoj podeželja (v nadaljnjem besedilu:
Javni sklad). Dodatni postopki, vezani na posredovanje plačil z naslova
prispevka Skupnosti s strani Evropske komisije, se opredelijo v pisnem dogovoru
med Službo in Javnim skladom.
(4) Revizijski organ za operativne programe iz prve točke drugega
odstavka 1. člena te uredbe, ki izvaja naloge, opredeljene v 62. členu Uredbe
1083/2006/ES in v 105. členu Uredbe 718/2007/ES, je Urad Republike Slovenije za
nadzor proračuna, ki je organ v sestavi Ministrstva za finance. Pri operativnih
programih iz 2. in 3. točke drugega odstavka 1. člena te uredbe, pri katerih se
revizijski organ nahaja izven Republike Slovenije, Urad Republike Slovenije za
nadzor proračuna sodeluje v skupini revizorjev, ki jo sestavljajo predstavniki
revizijskega organa in revizijskih teles iz vseh držav partneric, ki sodelujejo
v posameznem programu.
(5) Pristojni organ za sodelovanje z Evropsko komisijo, Uradom
za boj proti goljufijam (v nadaljnjem besedilu: OLAF), ki opravlja naloge
poročanja o nepravilnostih pri porabi sredstev evropske teritorialne politike
OLAF‑u in spremljanja nad vračilom
neupravičeno izplačanih sredstev v evropski proračun, je za operativne programe
iz drugega odstavka 1. člena te uredbe Urad Republike Slovenije za nadzor
proračuna, ki je organ v sestavi Ministrstva za finance.
(6) Institucionalno sestavo udeležencev iz Republike
Slovenije v skupnem nadzornem odboru za operativne programe iz drugega odstavka
1. člena te uredbe določi Vlada Republike Slovenije s posebnim sklepom.
(7) Nacionalni odbor je medresorsko telo v Republiki Sloveniji,
ki ima posvetovalno vlogo pri medresorski presoji in oblikovanju stališč glede
skupne razvojne problematike transnacionalnih in medregionalnih programov v
širšem evropskem kontekstu, oblikovanju slovenskega stališča pri medresorski
presoji transnacionalnih in medregionalnih operacij ter koordinaciji in
ustvarjanju sinergij med temi operacijami in programi.
III. PRISTOJNOSTI IN NALOGE NACIONALNIH ORGANOV, VKLJUČENIH V
IZVAJANJE EVROPSKE TERITORIALNE POLITIKE
5. člen
(pristojnosti in naloge nacionalnega organa)
Nacionalni organ opravlja naslednje naloge:
1.     
sodeluje z organom upravljanja, organom za potrjevanje in revizijskim
organom pri upravljanju, vodenju, spremljanju in nadziranju izvajanja programa;
2.     
zagotavlja delovanje predstavnikov države v skupnih in nacionalnih
telesih operativnega programa;
3.     
v sodelovanju z organom upravljanja zagotavlja informacije o programu in
o zahtevah, ki so specifične za nacionalno/regionalno raven;
4.     
organizira podporo za pripravo operacij;
5.     
organizira presojo skladnosti operacij, prijavljenih na javni razpis, z
nacionalnimi strategijami;
6.     
načrtuje sredstva državnega proračuna za sofinanciranje evropske
teritorialne politike in sredstva državnega proračuna za tehnično pomoč ter
pripravlja, usklajuje in potrjuje operacije v okviru načrta razvojnih
programov, skladno z zakonom in pravilnikom, ki urejata postopke za izvrševanje
proračuna in določbami te uredbe;
7.     
sofinancira skupne udeležence in aktivnosti programa v okviru operacij
tehnične pomoči;
8.     
dodeljuje sredstva državnega proračuna za sofinanciranje evropske
teritorialne politike za sofinanciranje projektnih partnerjev v operacijah,
izbranih v okviru posameznega operativnega programa;
9.     
sklepa pogodbe o sofinanciranju za dodelitev sredstev državnega
proračuna za sofinanciranje evropske teritorialne politike;
10.  
je odgovoren za vzpostavitev sistema nacionalne kontrole za preverjanje
dobave sofinanciranih proizvodov in storitev ter izvedenih aktivnosti ter
preverjanje višine in upravičenosti izdatkov za tisti del potrjenih operacij,
ki se izvajajo na ozemlju Republike Slovenije, njihovo skladnost s pravili Evropske
unije in nacionalnimi pravili ter preglede posameznih operacij na kraju samem;
11.  
sodeluje pri vzpostavitvi in izvajanju sistema za preprečevanje,
odkrivanje, evidentiranje, poročanje, preiskovanje in odpravljanje
nepravilnosti;
12.  
nosi subsidiarno finančno odgovornost v primeru, ko slovenski projektni
partner ne vrne neupravičeno izplačanih sredstev, ki jih je prejel iz prispevka
Evropske unije, v skladu s 70. členom Uredbe 1083/2006/ES ali 13. členom Uredbe
1085/2006/ES.
IV. DODELITEV SREDSTEV DRŽAVNEGA PRORAČUNA ZA SOFINANCIRANJE
EVROPSKE TERITORIALNE POLITIKE
6. člen
(dodelitev sredstev državnega proračuna za sofinanciranje evropske
teritorialne politike)
(1) Sredstva državnega proračuna za sofinanciranje evropske teritorialne
politike se načrtujejo in zagotavljajo pri nacionalnem organu. V primeru, ko
neposredni proračunski uporabnik nastopa v vlogi projektnega partnerja, se
načrtovanje in zagotavljanje sredstev državnega proračuna za sofinanciranje
evropske teritorialne politike izvaja v skladu z 12. členom te uredbe.
(2) Pri transnacionalnih operativnih programih iz 3. točke drugega
odstavka 1. člena te uredbe se lahko sredstva državnega proračuna za sofinanciranje
evropske teritorialne politike načrtujejo in zagotavljajo tudi pri drugih
neposrednih proračunskih uporabnikih v skladu s področjem pristojnosti neposrednega
proračunskega uporabnika in vsebino operativnega programa, pri čemer se smiselno
uporablja člene četrtega in petega poglavja te uredbe.
(3) Sredstva državnega proračuna za sofinanciranje evropske teritorialne
politike se ob zagotovitvi sredstev v proračunu dodelijo projektnim partnerjem,
ki so že bili izbrani za sofinanciranje iz prispevka Evropske unije s strani
skupnega nadzornega odbora programa.
(4) Načina dodelitve sredstev državnega proračuna za sofinanciranje
evropske teritorialne politike sta:
-       
neposredna dodelitev sredstev,
-       
javni poziv.
(5) Sredstva državnega proračuna za sofinanciranje evropske teritorialne
politike se dodelijo na podlagi odobrene vloge in sklepa skupnega nadzornega odbora
in se lahko dodelijo največ v deležu upravičenih izdatkov, kot ga določa
operativni program, skupni javni razpis operativnega programa, javni poziv za
dodelitev sredstev državnega proračuna ali sklep o dodelitvi sredstev državnega
proračuna za sofinanciranje evropske teritorialne politike.
7. člen
(neposredna dodelitev sredstev državnega proračuna za
sofinanciranje evropske teritorialne politike)
(1) Nacionalni organ je odgovoren za neposredno dodelitev sredstev
državnega proračuna za sofinanciranje evropske teritorialne politike skladno z
operativnim programom ali javnim razpisom operativnega programa, ki ga objavi
organ upravljanja in na katerega se veže neposredna dodelitev sredstev
državnega proračuna za sofinanciranje evropske teritorialne politike.
(2) V primeru neposredne dodelitve sredstev državnega proračuna
za sofinanciranje evropske teritorialne politike nacionalni organ pripravi:
1.     
sklep o višini dodeljenih sredstev projektnemu partnerju in
2.     
pogodbo o sofinanciranju za dodelitev sredstev državnega proračuna za
sofinanciranje evropske teritorialne politike.
(3) Pogodba o sofinanciranju za dodelitev sredstev državnega proračuna
za sofinanciranje evropske teritorialne politike se pripravi skladno s
predpisom, ki ureja postopke za izvrševanje proračuna in mora vsebovati še:
1.     
navedbo pravnih podlag in javnega razpisa operativnega programa, ki je
podlaga za sklenitev pogodbe;
2.     
višino zneska sofinanciranja ali delež upravičenih izdatkov, ki se
sofinancirajo iz sredstev državnega proračuna, postopek in dinamiko plačil
pogodbenega zneska (okvirni terminski plan porabe sredstev) in
3.     
zahtevo glede informiranja in obveščanja javnosti za projektne partnerje
skladno z 8. in 9. členom Uredbe 1828/2006/ES, navodili organa upravljanja ali
navodili nacionalnega organa.
8. člen
(javni poziv za dodelitev sredstev državnega proračuna za sofinanciranje
evropske teritorialne politike)
(1) Podrobnejši postopek priprave javnega poziva za dodelitev
sredstev državnega proračuna za sofinanciranje evropske teritorialne politike
določi nacionalni organ skladno z javnim razpisom, ki ga objavi organ upravljanja
za dodelitev prispevka Evropske unije. Javni poziv z razpisno dokumentacijo
potrdi in objavi nacionalni organ.
(2) Javni poziv se po izboru operacij s strani skupnega
nadzornega odbora programa objavi na spletni strani nacionalnega organa in/ali
spletni strani operativnega programa.
(3) Nacionalni organ imenuje komisijo, ki je odgovorna za:
-       
pripravo javnega poziva za dodelitev sredstev državnega proračuna za
sofinanciranje evropske teritorialne politike in osnutka razpisne
dokumentacije;
-       
objavo javnega poziva;
-       
odpiranje in preverjanje prispelih vlog;
-       
pripravo pozivov za dopolnitve;
-       
pregled dopolnjenih vlog;
-       
pripravo zapisnika in predloga dodelitve sredstev državnega proračuna za
sofinanciranje evropske teritorialne politike in
-       
pripravo sklepov o izboru ali zavrnitvi.
(4) Javni poziv mora vsebovati najmanj:
1.     
ime ali naziv in sedež nacionalnega organa;
2.     
pravno podlago za izvedbo javnega poziva, ki vključuje tudi javni razpis
organa upravljanja za dodelitev prispevka Evropske unije;
3.     
določilo, da se smejo na javni poziv prijaviti le projektni partnerji,
ki so že bili izbrani za sofinanciranje iz prispevka Evropske unije;
4.     
predmet javnega poziva, ki mora biti skladen s predmetom javnega razpisa
organa upravljanja;
5.     
višino sredstev, ki so na razpolago v javnem pozivu;
6.     
najvišji delež upravičenih izdatkov, ki se sofinancirajo iz sredstev
državnega proračuna za sofinanciranje operacij projektnih partnerjev;
7.     
določilo, da veljajo za javni poziv enaki pogoji kot za javni razpis
organa upravljanja, razen v primeru, ko nacionalni organ določi drugače;
8.     
določilo, da veljajo za javni poziv enaka merila kot za javni razpis
organa upravljanja, razen v primeru, ko nacionalni organ določi drugače;
9.     
kontaktne osebe;
10.  
roke, do katerih morajo biti predložene vloge za dodelitev sredstev
državnega proračuna za sofinanciranje evropske teritorialne politike ter način obveščanja
o datumih naslednjih rokov za predložitev vlog v primeru zaporednega
dodeljevanja sredstev;
11.  
obveščanje o dodelitvi sredstev iz javnega poziva;
12.  
kje bodo objavljene spremembe javnega poziva in
13.  
kje je na voljo razpisna dokumentacija javnega poziva.
(5) Obvezni sestavni deli razpisne dokumentacije pri javnem pozivu
za dodelitev sredstev državnega proračuna za sofinanciranje evropske
teritorialne politike so:
1.     
navodila za prijavo, ki vsebujejo zlasti:
- 
določbe iz četrtega odstavka tega člena s podrobnejšimi podatki, če je
to potrebno;
- 
določbo, da so upravičene enake vrste upravičenih izdatkov, kot so bile
objavljene v javnem razpisu organa upravljanja;
2.     
prijavnica;
3.     
vzorec pogodbe o sofinanciranju za dodelitev sredstev državnega
proračuna za sofinanciranje evropske teritorialne politike, ki se sklepa med
nacionalnim organom ter projektnim partnerjem.
(6) Pogodba o sofinanciranju za dodelitev sredstev državnega proračuna
za sofinanciranje evropske teritorialne politike se pripravi skladno s tretjim
odstavkom 7. člena te uredbe.
V. IZVRŠEVANJE OPERACIJ
9. člen
(zahtevek za izplačilo)
(1) Koriščenje sredstev evropske teritorialne politike
temelji na načelu povračila upravičenih izdatkov.
(2) Projektni partner pripravi in posreduje zahtevek za izplačilo
nacionalnemu organu skladno z navodili organa upravljanja ali nacionalnega
organa.
10. člen
(kontrola, vezana na izplačilo iz proračuna za
sofinanciranje evropske teritorialne politike)
(1) V primeru izplačila sredstev iz proračuna projektnim partnerjem,
ki niso neposredni proračunski uporabniki, nacionalni organ pred izplačilom
preveri, da je nacionalna kontrolna enota opravila kontrole izdatkov skladno z
navodili organa upravljanja ali nacionalnega organa.
(2) Nacionalni organ preveri, da je kontrolna enota pred izplačilom
prispevka Evropske unije opravila kontrole izdatkov skladno z navodili organa
upravljanja ali nacionalnega organa.
11. člen
(izplačilo sredstev iz proračuna za sofinanciranje evropske teritorialne
politike projektnim partnerjem, ki niso neposredni proračunski uporabniki)
(1) Izplačilo sredstev državnega proračuna za sofinanciranje evropske
teritorialne politike se izvrši na podlagi zahtevka za izplačilo in na podlagi
potrdila o opravljeni kontroli nacionalne kontrolne enote.
(2) Nacionalni organ izvrši izplačilo sredstev državnega proračuna
za sofinanciranje evropske teritorialne politike projektnemu partnerju.
(3) Izplačila v breme sredstev državnega proračuna za sofinanciranje
evropske teritorialne politike se izvedejo v skladu s predpisi, ki urejajo
izvrševanje proračuna. Izplačila se evidentirajo in izvršijo v razmerju ali
višini, kot je opredeljeno v pogodbi o sofinanciranju za dodelitev sredstev
državnega proračuna za sofinanciranje evropske teritorialne politike.
(4) Izplačila v breme sredstev državnega proračuna za
sofinanciranje evropske teritorialne politike so možna le za upravičene izdatke
v skladu z veljavnimi predpisi, operativnim programom in drugimi programskimi
dokumenti ter shemo državnih pomoči.
(5) Podrobneje se postopki opredelijo v navodilih
nacionalnega organa.
12. člen
(načrtovanje in izvrševanje proračuna, ko v vlogi
projektnega partnerja nastopajo neposredni proračunski uporabniki)
(1) Neposredni proračunski uporabnik v vlogi projektnega partnerja
ločeno načrtuje in v celoti zagotavlja sredstva za financiranje operacij
evropske teritorialne politike v okviru svojega finančnega načrta v načrtu razvojnih
programov kot poseben tip projekta Teritorialno sodelovanje.
(2) Neposredni proračunski uporabnik v vlogi projektnega partnerja
ob pripravi zahtevka za izplačilo zahtevek za potrebe kontrole posreduje
nacionalnemu organu skladno z navodili organa upravljanja ali nacionalnega
organa.
(3) V sporazumu o sodelovanju/pogodbi o partnerstvu med vodilnim
partnerjem in projektnimi partnerji se navede sklic na številko projekta v
načrtu razvojnih programov za namen identifikacije povračil prispevka Evropske
unije s strani vodilnega partnerja v proračun Republike Slovenije.
(4) Neposredni proračunski uporabnik v vlogi projektnega partnerja
je dolžan redno spremljati povračila prispevka Evropske unije v proračun
Republike Slovenije, jih evidentirati na ustreznem projektu v načrtu razvojnih
programov in o prilivih poročati v skladu z navodili nacionalnega organa.
13. člen
(neupravičena poraba sredstev državnega proračuna za
sofinanciranje evropske teritorialne politike)
Nacionalni organ v primeru neupravičene porabe sredstev državnega
proračuna za sofinanciranje evropske teritorialne politike, ki so že bila
izplačana projektnemu partnerju, izvede postopek poravnave ali vračilo na
podlagi zahtevka za vračilo:
1.     
poravnava: Ta postopek se izvede pri vsakem naslednjem zahtevku za
izplačilo in je možen v primeru, da se nepravilnost ugotovi tekom izvajanja operacije
oziroma pred izplačilom zadnjega zahtevka za izplačilo.
2.     
vračilo na podlagi zahtevka za vračilo: Ta postopek se izvede, ko
poravnava ni več mogoča oziroma, ker se je nepravilnost ugotovilo po izplačilu
zadnjega zahtevka za izplačilo. V tem primeru se vračilo zahteva v pogodbeno
določenem roku.
14. člen
(nepravilnosti)
(1) Udeleženci, vključeni v izvajanje programov evropske teritorialne
politike, preprečujejo, odkrivajo, odpravljajo nepravilnosti in poročajo o
njih.
(2) Udeleženci poročajo o nepravilnostih v skladu z navodili pristojnega
organa za sodelovanje z OLAF, ki je zadolžen za posredovanje poročil o
nepravilnostih OLAF‑u.
15. člen
(upravičeni izdatki)
(1) Povračilo izdatkov je upravičeno, če so izdatki nastali v
obdobju, ki je določeno v odločbi Evropske komisije o potrditvi operativnega
programa. Organ upravljanja v javnem razpisu natančneje določi obdobje
upravičenosti izdatkov.
(2) Pri shemah državnih pomoči se obdobje upravičenosti izdatkov
prične skladno z opredelitvijo v shemah državnih pomoči.
(3) Izdatek je upravičen samo, če je nastal zaradi operacije,
ki jo je potrdil skupni nadzorni odbor operativnega programa in je v skladu s
pogodbo in veljavno prijavnico.
VI. IZVRŠEVANJE OPERACIJ TEHNIČNE POMOČI
16. člen
(operacije tehnične pomoči, ki jih izvaja organ upravljanja ali
nacionalni organ pri čezmejnih operativnih programih iz 1. in 3. točke drugega
odstavka 1. člena te uredbe)
(1) Operacije tehnične pomoči v okviru čezmejnih programov iz
1. in 3. točke drugega odstavka 1. člena te uredbe so namenjene pripravi,
upravljanju in izvajanju operativnega programa.
(2) Izbor, potrjevanje in izvajanje operacij tehnične pomoči,
ki jih izvaja organ upravljanja ali nacionalni organ v vlogi vodilnega ali
projektnega partnerja so urejeni z navodili organa upravljanja.
(3) Organ upravljanja ali nacionalni organ pripravi predlog operacij
na ravni operativnega programa za njegovo celotno obdobje izvajanja. Sklep o
neposredni potrditvi operacij sprejme skupni nadzorni odbor programa.
(4) Odločba Komisije o potrditvi operativnega programa predstavlja
pravno podlago za izvajanje operacij tehnične pomoči in za uvrstitev operacij v
načrt razvojnih programov. Pravice porabe so zagotovljene na postavkah
namenskih sredstev EU in postavkah slovenske udeležbe v državnem proračunu za
izvajanje tehnične pomoči v razmerju, ki ga opredeljuje operativni program.
Plačila v breme postavk se izvršijo in evidentirajo v skladu s predpisi, ki
urejajo izvrševanje proračuna.
17. člen
(operacije tehnične pomoči, ki jih izvaja Javni sklad pri
čezmejnih operativnih programih iz 1. točke drugega odstavka 1. člena te
uredbe)
(1) Operacije tehnične pomoči so namenjene pripravi, upravljanju
in izvajanju operativnega programa.
(2) Izbor, potrjevanje in izvajanje operacij tehnične pomoči,
ki jih izvaja Javni sklad v vlogi projektnega partnerja, se uredijo z navodili
organa upravljanja.
(3) Javni sklad v sodelovanju z organom upravljanja pripravi predlog
operacij tehnične pomoči na ravni operativnega programa za njegovo celotno
obdobje izvajanja. Sklep o neposredni potrditvi operacij sprejme skupni
nadzorni odbor programa.
(4) Odločba Komisije o potrditvi operativnega programa predstavlja
pravno podlago za izvajanje operacij tehnične pomoči in za uvrstitev operacij v
načrt razvojnih programov. Pravice porabe so zagotovljene na postavkah
nacionalnega organa v državnem proračunu za sofinanciranje operacij projektnih
partnerjev iz Republike Slovenije. Nacionalni organ evidentira in izvrši
plačilo v breme postavk v skladu s predpisi, ki urejajo izvrševanje proračuna.
18. člen
(priliv in povračilo prispevka Evropske unije v proračun v
okviru čezmejnih operativnih programov iz 1. točke drugega odstavka 1. člena te
uredbe)
(1) V okviru čezmejnih operativnih programov, kjer se organ upravljanja
nahaja v Republiki Sloveniji, se vršita priliv in povračilo sredstev s strani
programskih partnerjev iz tujine za izvajanje skupnih aktivnosti v okviru
operacije tehnične pomoči na račun proračuna.
(2) Operacije tehnične pomoči z nacionalnimi sredstvi sofinancirajo
države partnerice v posameznem operativnem programu. Odgovorni organi v državi
partnerici na podlagi zahtevka organa upravljanja letno nakažejo nacionalna
sredstva v proračun Republike Slovenije. Pravno podlago za priliv sredstev v
proračun predstavlja sporazum o sodelovanju med državami partnericami v
programu.
(3) Za operacije tehnične pomoči organ upravljanja najmanj enkrat
letno pripravi zahtevek za povračilo sredstev za izplačila s postavk namenskih
sredstev Evropske unije, ki ga posreduje organu za potrjevanje (Javnemu
skladu). Na podlagi potrjenega zahtevka za povračilo organ za potrjevanje
izvrši povračilo prispevka Evropske unije v proračun Republike Slovenije v
najkrajšem možnem času. Podrobneje so postopki opredeljeni z navodili organa
upravljanja.
19. člen
(povračilo prispevka Evropske unije v proračun v okviru
čezmejnih operativnih programov iz 3. točke drugega odstavka 1. člena te
uredbe)
(1) V okviru čezmejnih operativnih programov, kjer se organ upravljanja
ne nahaja v Republiki Sloveniji, organ za potrjevanje v tujini izvrši povračilo
prispevka Evropske unije v proračun za operacije tehnične pomoči.
(2) Za operacije tehnične pomoči nacionalni organ najmanj enkrat
letno pripravi zahtevek za povračilo sredstev za izplačila s postavk namenskih
sredstev prispevka Evropske unije, ki ga posreduje vodilnemu partnerju operacije
ali organu upravljanja v tujini, ta pa organu za potrjevanje v tujini. Na
podlagi potrjenega zahtevka za povračilo organ za potrjevanje izvrši povračilo prispevka
Evropske unije v proračun Republike Slovenije. Podrobneje so postopki
opredeljeni z navodili organa upravljanja ali navodili nacionalnega organa.
20. člen
(transfer sredstev državnega proračuna za tehnično pomoč v
tujino v okviru čezmejnih operativnih programov iz 3. točke drugega odstavka 1.
člena ter transnacionalnih in medregionalnih operativnih programov iz 2. in 3.
točke drugega odstavka 1. člena te uredbe)
(1) Transfer sredstev državnega proračuna za tehnično pomoč v
tujino se vrši s postavk nacionalnega organa.
(2) Pravno podlago za transfer sredstev državnega proračuna za
tehnično pomoč predstavlja sporazum o sodelovanju med državami partnericami v programu
in zahtevek za transfer sredstev državnega proračuna za tehnično pomoč organu
upravljanja v tujini.

Uredba o izvajanju postopkov pri porabi
sredstev evropskega teritorialnega sodelovanja in instrumenta za predpristopno
pomoč v Republiki Sloveniji v programskem obdobju 2007–2013 (Uradni list RS,
št. 45/10) vsebuje naslednji končni določbi:
»VIII. KONČNI DOLOČBI
21. člen
(razveljavitev in podaljšanje
veljavnosti)
Z dnem uveljavitve te uredbe preneha veljati Uredba o
izvajanju postopkov pri porabi sredstev evropskega teritorialnega sodelovanja
in instrumenta za predpristopno pomoč v Republiki Sloveniji v programskem obdobju
2007–2013 (Uradni list RS, št. 110/07).
22. člen
(uveljavitev uredbe)
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembah Uredbe o izvajanju
postopkov pri porabi sredstev evropskega teritorialnega sodelovanja in instrumenta
za predpristopno pomoč v Republiki Sloveniji v programskem obdobju 2007–2013
(Uradni list RS, št. 54/14) vsebuje naslednjo končno določbo:
»KONČNA DOLOČBA
4. člen
Ta uredba začne veljati naslednji dan po objavi v Uradnem listu
Republike Slovenije.«.