1. člen
(vsebina pravilnika)
Ta pravilnik določa:
-       
vrsto, moč lovskega orožja in minimalno moč izstrelkov, s katerimi je dovoljeno
loviti posamezne vrste divjadi in zavarovanih vrst prosto živečih živali;
-       
način zasledovanja ranjene ali obstreljene divjadi in zavarovanih vrst
prosto živečih živali s psom krvoslednikom in
-       
višino škode na divjadi, ki je povzročena s protipravnim lovom.
2. člen
(vrsta lovskega orožja)
(1) Lovsko orožje je dolgocevno in kratkocevno strelno orožje
kategorij B1, B5, B6, C1, C2, C3 in D1, ki so opredeljene v predpisu, ki ureja
orožje.
(2) Ne glede na prvi odstavek tega člena je izjemoma pri lovu
dovoljena tudi uporaba orožja iz kategorije B4, vendar se nabojnik ne sme
napolniti z več kot dvema nabojema.
(3) Kratkocevno strelno orožje se uporablja kot varnostno orožje
pri iskanju ranjene ali obstreljene divjadi in zavarovanih vrst prosto živečih živali
ter za usmrtilni strel.
3. člen
(lovsko strelivo)
(1) Lovsko strelivo so naboji s kroglami in naboji s šibrami.
(2) Krogle so lahko polno oplaščene, delno oplaščene in
neoplaščene.
(3) Strelivo za lovsko orožje pri lovu na posamezne vrste
divjadi in velikih zveri je predpisano v prilogi 1, ki je sestavni del tega
pravilnika.
4. člen
(lov posameznih vrst divjadi in zavarovanih vrst prosto živečih
živali)
(1) Za vse vrste divjadi in zavarovanih vrst prosto živečih živali
iz priloge 1 se uporablja lovsko orožje z risano cevjo in naboji s kroglami z
razširnim (ekspanzijskim) učinkom, katerih minimalne lastnosti so določene v
prilogi 1.
(2) Pri lovu na druge vrste divjadi je dovoljeno uporabljati lovsko
orožje in strelivo kot je opredeljeno v 2. in 3. členu tega pravilnika.
(3) Ne glede na prejšnji odstavek je dovoljeno uporabljati lovsko
orožje z naboji s šibrami, a le pri lovu na:
-       
jazbeca, lisico, kuno belico, kuno zlatico, rakunastega psa, pižmovko,
nutrijo, malo poljsko divjad, šojo, srako in sivo vrano ter
-       
druge zavarovane vrste ptic, ki jih je dovoljeno streljati v skladu z
dovoljenjem ministra, pristojnega za varstvo narave.
(4) Pri lovu na divjega prašiča je dovoljeno uporabljati tudi
lovsko orožje z gladko cevjo in naboji s kroglo za gladko cev.
5. člen
(ranjena in obstreljena divjad in zavarovane vrste prosto živečih
živali)
(1) Za usmrtitev ranjene in obstreljene divjadi in
zavarovanih vrst prosto živečih živali je dovoljena uporaba lovskega orožja in
streliva v skladu z 2. in 3. členom tega pravilnika.
(2) Za zasledovanje in usmrtitev ranjene in obstreljene nevarne
divjadi in zavarovanih vrst prosto živečih živali je dovoljena tudi uporaba
lovskega orožja z gladko cevjo in naboji s kroglami za gladko cev ter naboji s šibrami
debeline najmanj 7,65 milimetrov.
6. člen
(način zasledovanja divjadi in velikih zveri)
(1) Upravljavec lovišča mora poskrbeti, da se po vsakem strelu
na parkljasto divjad ali veliko zver, ki ni padla na mestu ali v vidnem polju
strelca, opravi pravilen in temeljit kontrolni pregled nastrela. Pri tem se
mora v vseh primerih uporabiti izšolanega in preizkušenega psa krvoslednika, v skladu
s predpisi, ki urejajo področje kinologije.
(2) Upravljavec lovišča mora poskrbeti, da se po vsakem strelu
na ostalo divjad, ki ni padla na mestu ali v vidnem polju strelca, opravi
pravilen in temeljit kontrolni pregled nastrela.
Pri tem se mora v vseh primerih uporabiti izšolanega in
preizkušenega psa, v skladu s predpisi, ki urejajo področje kinologije.
(3) Za iskanje obstreljenih ali ranjenih velikih zveri je dovoljeno
uporabljati le tiste pse, pri katerih so poleg dela po krvnem sledu preverjene
tudi njihove vedenjske lastnosti na sledu velikih zveri v skladu s predpisi, ki
urejajo področje kinologije.
(4) Če lovska organizacija nima lastnih psov in vodnikov, usposobljenih
za delo po krvnem sledu, mora za iskanje obstreljene ali ranjene divjadi in
velikih zveri najeti vodnike s preizkušenimi psi v delu po krvnem sledu. Stroške
je v primeru najema dolžna poravnati lovska organizacija, ki nima lastnih psov
in vodnikov, usposobljenih za delo po krvnem sledu.
(5) Vodniki iz prejšnjega odstavka zasledujejo obstreljeno ali
ranjeno divjad in velike zveri tudi preko meja matičnega lovišča. Vodnik je v
tem primeru v sodelovanju z upravljavcem lovišča dolžan pred prestopom lovske
meje obvestiti vodstvo lovišča, v katerega namerava vstopiti. Če to iz
objektivnih razlogov ni izvedljivo, mora o tem vodstvo vstopnega lovišča
obvestiti takoj, ko je to mogoče. Upravljavec lovišča, kamor je obstreljena ali
ranjena divjad ali velika zver vstopila, mora dovoliti iskanje in nuditi
potrebno pomoč vodnikom s preizkušenimi psi v delu po krvnem sledu.
(6) Upravljavec lovišča, kjer je bila divjad ali velika zver prvotno
streljana, po uspešnem iskanju obstreljene ali ranjene divjadi ali velike zveri
postane lastnik celotne uplenjene divjadi ali velike zveri.
(7) Upravljavec je dolžan o iskanjih obstreljene ali ranjene divjadi
in velikih zveri letno obveščati inšpektorat, pristojen za lovstvo, na obrazcu,
ki je sestavni del letnega poročila o izvajanju koncesij.
7. člen
(višina odškodnine na divjadi)
(1) Za škodo na divjadi, ki je povzročena s protipravnim lovom,
je upravljavec upravičen do odškodnine po ceniku iz priloge 2, ki je sestavni
del tega pravilnika (v nadaljnjem besedilu: cenik).
(2) Cene veljajo ne glede na spol, starost in stanje
posameznega osebka divjadi.
(3) Jajca pernate divjadi (poljske jerebice, fazana, race mlakarice,
šoje, srake in sive vrane) se zaračunavajo po polovični vrednosti ustrezne
divjadi, naštete v ceniku.
(4) Odpadlo rogovje osebkov moškega spola, starejših od dveh
let, vrst divjadi srna, navadni jelen in damjak, se zaračuna v višini ene
desetine vrednosti ustrezne vrste divjadi po ceniku.
(5) Cenik velja tudi za osebke divjadi, njihove dele oziroma trofeje,
najdene pri preparatorjih, ki nimajo dokaza, da je divjad legalno uplenjena.
8. člen
(prenehanje veljavnosti)
Z dnem uveljavitve tega pravilnika prenehata veljati:
-       
odredba o vrsti in moči lovskega orožja ter moči nabojev, s katerimi se
sme loviti posamezna divjad (Uradni list RS, št. 6/01 in 16/04 – ZDLov-1) in
-       
odredba o odškodninskem ceniku za povračilo škode na divjadi (Uradni
list RS, št. 11/99 in 16/04 –
ZDLov-1).
9. člen
(veljavnost pravilnika)
Ta pravilnik začne veljati petnajsti dan po objavi v Uradnem listu
Republike Slovenije.
Št. 322-08-77/2005
Ljubljana, dne 12. julija 2005.
EVA 2005-2311-0041
Ministrica
za kmetijstvo, gozdarstvo in prehrano
Marija Lukačič l. r.

Priloga
1: Vrste divjadi in zavarovanih prosto živečih vrst živali, za katere se pri
lovu uporablja lovsko orožje z risano cevjo in naboji s kroglami z razširnim
(ekspanzijskim) učinkom naslednjih minimalnih lastnosti
Priloga
2: Vrednost odškodnine na divjadi, ki je pridobljena s protipravnim lovom