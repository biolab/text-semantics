I. SPLOŠNE DOLOČBE
1. člen
(1) Ta pravilnik določa minimalne tehnične zahteve za gradnjo
ter zagotavljanje ljudem varnega in zdravju ter okolju neškodljivega delovanja
postaj za preskrbo motornih vozil z gorivi. 
(2) Postaje za preskrbo motornih vozil z gorivi morajo v
celoti upoštevati zakonodajo s področja urejanja prostora, graditve objektov,
varstva okolja, varstva pred požarom, zagotavljanja varnosti in zdravja pri
delu, protieksplozijske zaščite in pogoje tega pravilnika.
2. člen
(1) Za gradnjo in delovanje postaj za preskrbo motornih
plovil z gorivi se smiselno uporabljajo določbe tega pravilnika, razen druge
alineje 10. točke 3. člena tega pravilnika. 
(2) Na območju bencinskega servisa se lahko zgradi in
obratuje naprava za oskrbo motornih vozil z električno energijo iz omrežja, pri
čemer je potrebno upoštevati drugi odstavek prejšnjega člena.
3. člen
Izrazi, uporabljeni v tem pravilniku, pomenijo: 
1.     
Postaja za oskrbo cestnih motornih vozil z gorivi (v nadaljnjem
besedilu: bencinski servis) je določeno zemljišče oziroma območje, ki je
opremljeno z ustreznimi nepremičnimi rezervoarji, točilnimi napravami za goriva
in pripadajočo tehnološko napeljavo, objektom za zaposleno osebje in drugimi
spremljajočimi objekti ter je namenjeno oskrbi cestnih vozil s tekočimi
pogonskimi gorivi in utekočinjenim naftnim plinom ter oskrbi gospodinjstev s
kurilnim oljem in utekočinjenim naftnim plinom. 
2.     
Drugi spremljajoči objekti v smislu tega pravilnika so objekti za: 
- 
skladiščenje in prodajo jeklenk utekočinjenega naftnega plina za
gospodinjsko uporabo, 
- 
pranje vozil, 
- 
hitri servis vozil, 
- 
gostinstvo, 
- 
prodajo blaga široke potrošnje, 
- 
opravljanje drugih dejavnosti, ki ne povečujejo požarnega tveganja. 
Objekti od druge do šeste alineje te točke
se lahko združujejo v en objekt. 
3.     
Goriva po tem pravilniku so: motorni bencin, dizelsko gorivo, kurilno
olje za gospodinjstva (ekstra lahko kurilno olje), utekočinjeni naftni plin
(UNP), svetilni petrolej, motorni petrolej, biogorivo in mešanice z biogorivom.
Ta pravilnik ne zajema drugih goriv, kot so etanol, zemeljski plin in vodik. 
4.     
Interni servis za točenje goriv je bencinski servis, ki je namenjen izključno
oskrbi lastnega parka vozil in strojev z dizelskim gorivom in ne javni uporabi.
Kot interni servis se šteje tudi postaja za osnovno oskrbo novih,
neregistriranih vozil. 
5.     
Točilna naprava je naprava za točenje goriva, ki je pritrjena na tla.
Vsi sestavni deli so obdani s skupnim zaščitnim ohišjem, ki ga pri uporabi ni
treba odpirati. 
6.     
Črpalno-merilna naprava za distribucijo goriva z razvozom s cisternami
je fiksno postavljena naprava pritrjena na tla ali na rezervoar. 
7.     
Območje delovanja točilnih naprav obsega vodoravno površino, ki jo v
delovni višini opiše za 1,0 m povečan doseg gibke cevi s točilno pipo in sega
do tal, kot je določeno s sliko 1 v Prilogi 1, ki je kot priloga sestavni del
tega pravilnika. 
8.     
Območje delovanja naprav za polnjenje rezervoarjev obsega vodoravno
površino, v smeri od polnilne cevi med priključkom na avtocisterni do
priključka za polnjenje rezervoarjev ter je bočno omejena do razdalje 2,5 m
okoli polnilne cevi kot je določeno s sliko 2 v Prilogi 1 tega pravilnika. 
9.     
Bencinski servis brez osebja je bencinski servis, pri katerem točilne
naprave aktivirajo in uporabljajo uporabniki brez prisotnosti prodajnega osebja
na bencinskem servisu. Bencinski servis lahko zunaj delovnega časa obratuje kot
bencinski servis brez osebja, če je prilagojen za tako obratovanje in v celoti
izpolnjuje tehnične zahteve za bencinski servis brez osebja, določene s tem
pravilnikom. 
10.  
Zaprt sistem pretakanja je sistem pretakanja goriv, pri katerem se: 
- 
pri polnjenju rezervoarjev bencinskega servisa hlapi goriv iz
rezervoarjev po posebni cevi vračajo v avtomobilsko cisterno ali 
- 
pri točenju goriv skupine I, II in III v rezervoarje vozil hlapi goriv
iz rezervoarjev vozil z vakuumskimi črpalkami po posebno izvedenih točilnih
pipah posesajo in vrnejo v rezervoarje bencinskega servisa. 
11.  
Plamenišče je najnižja temperatura, pri kateri izhlapi tekočina v
zadostni količini, da nastane nad tekočino eksplozivna zmes hlapov z zrakom, ki
je sposobna trenutnega vžiga pri vnosu učinkovitega vira vžiga. 
12.  
Cone eksplozijske nevarnosti na bencinskih servisih so odprti ali zaprti
prostori, v katerih se lahko zaradi lokalnih ali obratovalnih razmer pojavijo
eksplozijsko nevarne koncentracije vnetljivih plinov oziroma hlapov ali megle
goriv z zrakom. Ti prostori so glede na verjetnost in trajanje eksplozivne
atmosfere razdeljeni v cone 0, 1 in 2 ter so lahko določeni trajno ali le za
posebne režime obratovanja. 
13.  
Cona 0 je prostor, v katerem je plinska eksplozivna atmosfera,
sestavljena iz zmesi zraka in vnetljivih snovi v obliki plina, hlapov ali megle
prisotna stalno, za daljša obdobja ali pogosto. 
14.  
Cona 1 je prostor, v katerem lahko pri normalnem delovanju občasno
nastane plinska eksplozivna atmosfera, sestavljena iz zmesi zraka in vnetljivih
snovi v obliki plina, hlapov ali megle. Normalno delovanje pomeni razmere, v
katerih se naprave uporabljajo v skladu z načrtovanimi parametri. 
15.  
Cona 2 je prostor, v katerem se pri normalnem delovanju plinska
eksplozivna atmosfera, sestavljena iz zmesi zraka in vnetljivih snovi v obliki
plina, hlapov ali megle, ne pojavi, če pa se že, se le za kratek čas. 
16.  
Spodnja meja eksplozivnosti je koncentracija vnetljivega plina, hlapov
ali megle vnetljive tekočine z zrakom, pod katero atmosfera ni eksplozivna. 
17.  
Zgornja meja eksplozivnosti je koncentracija vnetljivega plina ali
hlapov oziroma par vnetljive tekočine z zrakom, nad katero atmosfera ni
eksplozivna. 
18.  
Zelo lahko vnetljive tekočine (skupina I) so tekočine, ki imajo
plamenišče pod 0 ºC in vrelišče pod ali enako +35 ºC. 
19.  
Lahko vnetljive tekočine (skupina II) so tekočine, ki imajo plamenišče
pod +21 ºC in vrelišče nad +35 ºC. 
20.  
Vnetljive tekočine (skupina III) so tekočine, ki imajo plamenišče med
+21 ºC in +55 ºC ter vrelišče nad +35 ºC. 
21.  
Dizelsko gorivo, ekstra lahko kurilno olje in mešanice goriv z biodizelskim
gorivom se štejejo med vnetljive tekočine ne glede na svoje plamenišče. 
22.  
Biodizelsko gorivo je čisto, 100-odstotno biodizelsko gorivo. Če gre za
mešanico biodizelskega goriva z drugimi gorivi, mora biti to posebej navedeno.
Določbe tega pravilnika za dizelsko gorivo, veljajo tudi za biodizelsko gorivo
in mešanice z biodizelskim gorivom. 
23.  
Centralna polnilna omara je namenjena daljinskemu polnjenju podzemnih
rezervoarjev. Sestavljena je iz ohišja s pokrovom, ki ga je mogoče zakleniti,
ter fiksnih priključkov rezervoarjev. 
24.  
Protilomni ventil je ventil, ki ločuje posamezne dele naprave
(rezervoarje ali cevovode), s tem, da zapre pretok goriva, če se pojavi lom
pred njim, in se ne šteje za zaporni element. 
25.  
Armature so sestavni del napeljav za pretok plinov ali tekočin in so
namenjene za krmiljenje oziroma varovanje naprav. 
26.  
Blodeči (izravnalni) tokovi so lahko: 
- 
povratni tokovi postrojenj, ki uporabljajo enosmerno električno
napajanje, 
- 
tokovi zaradi napak v električnem omrežju, 
- 
inducirani tokovi v bližini električnih postrojenj velikih moči ali
visokih frekvenc in 
- 
praznilni tokovi strel. 
27.  
Plamenska zapora je naprava, ki preprečuje prehod plamena v rezervoarje
in druge dele sistema za pretakanje in skladiščenje tekočih goriv. 
28.  
Dihalni ventil je naprava, ki preprečuje nastanek nevarnega podtlaka ali
nadtlaka v rezervoarju pri največjih volumskih pretokih polnjenja in praznjenja
ter pri najhitrejših temperaturnih spremembah v rezervoarju. 
29.  
Tehnološka kanalizacija bencinskega servisa je tisti del kanalizacije
bencinskega servisa, ki je namenjen za odtok razlitih goriv. Sestavljena je iz
lovilnih rešetk, kanalizacijskih cevi in lovilnik olj. 
30.  
Lovilni bazen je tako zgrajena posoda, da zajame vso izteklo gorivo iz
rezervoarja. Izdelan mora biti iz materiala nepropustnega za gorivo, in ne sme
imeti vgrajenega odtoka. 
31.  
Lovilni jašek ploščadi je zgrajena posoda brez odtoka (lovilna skleda)
in mora imeti tako prostornino, da lahko zajame vse izteklo gorivo do zaprtja
zapornega ventila na avtomobilski cisterni. Volumen lovilnega jaška (lovilne
sklede) se izračuna kot zmnožek največjega mogočega pretoka goriva in
predvidenega časa, v katerem se iztekanje goriva ustavi(6 minut). Pri volumnu
lovilnega jaška (lovilne sklede) se upošteva seštevek prostornin jaška, cevi in
lovilnega bazena. 
32.  
Video nadzor rezervoarja je občasni pregled notranje površine
rezervoarja s kamero skozi nadzorno odprtino. 
33.  
Električna in neelektrična Ex-oprema so naprave, ki imajo lastne mogoče
vire vžiga.
II. LOKACIJA BENCINSKEGA SERVISA
4. člen
Lokacija za postavitev bencinskega servisa mora biti taka, da
so nevarnost in posledice požara in eksplozije, ki bi ogrožale življenje in
zdravje ljudi ter lastnino na bencinskem servisu in v njegovi okolici, glede na
izbrano tehnologijo zmanjšane na najnižjo mogočo raven.
5. člen
Postavitev bencinskega servisa mora biti takšna, da ob
nevarnosti požara ali eksplozije omogoča vsem ljudem varen in hiter umik iz
nevarnih območij.
6. člen
Uvoz na bencinski servis in izvoz z njega morata biti taka,
da omogočata preglednost ter varno vključevanje v promet in izključevanje iz
njega skladno s predpisi o varnosti v cestnem prometu.
7. člen
Na zemljišču bencinskega servisa so lahko na predpisanih
razdaljah glede na cone nevarnosti postavljeni še drugi spremljajoči objekti.
8. člen
Bencinski servis mora biti ločen od javne ceste z zaščitnim
pasom. Najmanjša širina zaščitnega pasu je 0,5 m in mora varovati nevarna
območja bencinskega servisa pred naleti vozil po celotni dolžini, za kar je
treba zagotoviti ustrezne tehnične ukrepe, kot so ustrezno visoki robniki,
odbojne jeklene ali betonske ograje, ali drug primeren način varovanja
bencinskega servisa.
9. člen
Promet na območjih delovanja točilnih naprav bencinskega
servisa mora biti enosmeren.
10. člen
Površine bencinskega servisa na območju delovanja točilnih
naprav in naprav za polnjenje rezervoarjev morajo biti vodoravne. Dovoljen je
naklon do 2%.
11. člen
Površine bencinskega servisa na območju delovanja točilnih
naprav in naprav za polnjenje rezervoarjev morajo biti tesnjene, odporne proti
delovanju goriv in mehanskim obremenitvam ter zadostno elektrostatično
prevodne. Njihova velikost mora biti enaka območju delovanja naprave za
polnjenje rezervoarjev ali večja od njega oziroma večja od združenih območij
delovanja točilnih naprav. Izdelane morajo biti kot lovilne sklede z odvodom v lovilnik
olj.
12. člen
Viri nevarnosti na bencinskem servisu, kot so točilne
naprave, centralna polnilna omara, nadzemni rezervoarji, črpalno-merilne
naprave za razvoz goriva in skladišče jeklenk utekočinjenega naftnega plina
morajo biti oddaljeni vsaj 30 m od vhodov drugih objektov zunaj območja
bencinskega servisa, v katerih je več kot 50 ljudi.
13. člen
Vozni radiji morajo biti projektirani in izdelani tako, da je
brez dodatnega manevriranja omogočena normalna vožnja vozil na bencinski
servis, po in z njega.
14. člen
(1) Razdalja med prometnimi otoki s točilnimi napravami
morajo omogočati varen in neoviran izvoz vozil. 
(2) Razdalja med zaporednimi prometnimi otoki mora biti vsaj
5,0 m. Razdalja med vzporednima prometnima otokoma mora biti vsaj 6,0 m, če je
predvideno točenje goriva v dve vozili hkrati, oziroma vsaj 3,70 m, če je
predvideno točilno mesto za eno vozilo. 
(3) Pri hkratnem točenju goriva v dvostransko vgrajene
rezervoarje tovornih vozil (iz točilne naprave in ločene enote) mora biti
razdalja med vzporednimi otoki vsaj 4,0 m. 
(4) Razdalja med prometnim otokom in zaščitnim pasom, na
katerem se opravlja samo enostransko polnjenje rezervoarjev vozil, mora biti
vsaj 3,5 m.
15. člen
(1) Vhodi ali druge odprtine objekta za zaposleno osebje
bencinskega servisa morajo biti vsaj 1,0 m oddaljene od mesta, do koder lahko
zapelje vozilo, ki se oskrbuje s tekočim gorivom. 
(2) Točilna naprava mora biti postavljena v oddaljenosti vsaj
2,0 m od vhoda ali drugih odprtin objekta za zaposleno osebje. Točilna naprava,
ki je postavljena na navedeni najmanjši razdalji, mora biti obrnjena tako, da
so točilne cevi in točilne pipe na strani, ki je bolj oddaljena od vhoda ali
drugih odprtin. Objekt za zaposleno osebje bencinskega servisa mora imeti
požarni izhod na zadnji strani objekta. 
(3) Vhodi v objekt na bencinskih servisih brez osebja se ne
štejejo za vhod iz prvega odstavka tega člena.
16. člen
(1) Centralna polnilna omara rezervoarjev mora biti
postavljena na takem mestu, da je omogočeno varovanje avtomobilske cisterne
pred naleti vozil, ki vozijo po prometnih površinah bencinskega servisa. 
(2) Ob nastanku požara mora biti avtomobilski cisterni
omogočen neoviran umik.
17. člen
Pokrovi jaškov električnih napeljav in javne kanalizacije v
conah nevarnosti morajo biti za plin nepropustni ali pa morajo biti jaški
zasuti s peskom. Prehodi kablov v zaščitne cevi morajo biti zatesnjeni z
ustreznim materialom in na način, ki omogoča, da so ti prehodi trajno
nepropustni za plin.
18. člen
Zaščita točilnih naprav pred naleti vozil je zadostna, če
točilne naprave varujejo robniki, odrivači, odbojniki ali podobni zaščitni
elementi, visoki najmanj 0,15 m. Točilne naprave morajo biti od roba zaščitnih
elementov bočno zamaknjene vsaj 0,20 m, kot je določeno s sliko 3 v Prilogi 1 tega
pravilnika.
19. člen
(1) Jeklenke z do 10 kg utekočinjenega naftnega plina se
morajo skladiščiti v posebnih objektih bencinskega servisa. Skladišče jeklenk z
zmogljivostjo do 3000 kg utekočinjenega naftnega plina, ki je izdelano kot
montažni objekt s stenami iz kovinske mreže ali pločevine, mora biti oddaljen
od parcelne meje vsaj 5,0 m. 
(2) Zidani objekt skladišča jeklenk utekočinjenega plina z
zmogljivostjo do 3000 kg utekočinjenega naftnega plina, katerega stene so
požarno odporne REI 120, in ima odprtino obrnjeno od parcelne meje ter ima
lahko streho, mora biti od parcelne meje oddaljen vsaj 1,5 m. Cona eksplozijske
nevarnosti ne sme segati zunaj območja bencinskega servisa.
III. REZERVOARJI IN TOČILNE NAPRAVE ZA TEKOČA GORIVA
20. člen
Na bencinskem servisu se sme skladiščiti največ 300 m3
tekočih goriv. V tej količini je lahko največ 150 m3 goriv skupine
I, II in III, kamor se ne vštevajo: dizelsko gorivo, ekstra lahko kurilno olje
in mešanice goriv z biodizelskim gorivom.
21. člen
Goriva so na bencinskem servisu lahko skladiščena v podzemnih
ali nadzemnih rezervoarjih.
22. člen
(1) Polnjenje skladiščnih rezervoarjev bencinskega servisa iz
avtomobilske cisterne hkrati s točenjem goriva v rezervoarje vozil je mogoče,
če: 
-       
prometne površine bencinskega servisa omogočajo hkratno točenje goriv v
skladiščne rezervoarje in v rezervoarje vozil, 
-       
prometne površine bencinskega servisa omogočajo nemoten promet in umik
vozil ter dostop gasilnih vozil v primeru požara, 
-       
je mogoče okoli aktivnih priključkov avtomobilskih cistern za pretakanje
goriva zavarovati petmetrski varovalni pas, na katerega je med pretakanjem
prepovedan dostop vozilom in nepooblaščenim osebam, 
-       
je varovalni pas ograjen s prenosnimi zaprekami in označen z dobro
vidnimi znaki za prepoved ter z opozorilnimi znaki ali napisi, ki opozarjajo na
nevarnosti. 
(2) Varovalni pas je mogoče zmanjšati na polovično razdaljo,
če je zavarovan s požarno odpornim zidom REI 120 v velikosti, ki ustreza
določeni coni eksplozijske nevarnosti. 
(3) Pri polnjenju podzemnih rezervoarjev iz avtomobilskih
cistern mora biti bencinski servis zaprt, če niso izpolnjeni pogoji iz prvega
odstavka tega člena. Ne glede na pogoje iz prvega odstavka je mogoče podzemne
rezervoarje polniti iz avtomobilskih cistern tudi zunaj obratovalnega časa
bencinskega servisa. 
(4) Pred vsakim pretakanjem goriva iz avtomobilske cisterne v
rezervoar mora odgovorna oseba preveriti, če je lovilni jašek prazen.
Pretakanje goriva se ne sme izvajati, če lovilni jašek ni prazen.
23. člen
(1) Podzemni rezervoarji morajo biti z vseh strani prekriti z
zemljo debeline vsaj 0,8 m. Če je nad rezervoarji vozna površina, morajo biti
podzemni rezervoarji za tekoča goriva zavarovani z ustrezno razbremenilno
konstrukcijo. 
(2) Če so rezervoarji nameščeni v neprepustnem lovilnem
bazenu se takšni rezervoarji, tudi če so zasuti z zemljo ali obsuti s peskom,
skladno s tem pravilnikom štejejo za nadzemne rezervoarje.
24. člen
Podzemni rezervoarji morajo biti medsebojno oddaljeni vsaj
0,4 m.
25. člen
Podzemni rezervoarji morajo biti od objektov in parcelne meje
oddaljeni vsaj 1,0 m, merjeno od gabarita rezervoarja.
26. člen
(1) Podzemni rezervoarji morajo biti oddaljeni vsaj 1,0 m od
vodov javne infrastrukture. Vodi javne infrastrukture so: plinovod, vodovod,
kanalizacijski vod, telekomunikacijski in električni kabli. 
(2) Če so vodi javne infrastrukture izvedeni v ločenih
betonskih kinetah je najmanjši odmik rezervoarjev od kinete 0,30 m, vendar mora
izvedba kinete omogočati morebitne zamenjave ali druge posege na rezervoarjih,
ne da bi se pri tem kineta poškodovala.
27. člen
(1) Podzemni rezervoarji morajo biti postavljeni na nosilno
ležišče in zavarovani pred izplavanjem zaradi morebitnega vzgona talne vode,
kot to zahteva geomehansko poročilo. 
(2) Izdelava geomehanskega poročila je za vgradnjo podzemnih
rezervoarjev obvezna.
28. člen
Podzemni rezervoarji morajo biti zaščitno električno
izolirani. Obdani morajo biti z vsaj 0,15 m debelim slojem finega materiala, ki
ščiti izolacijo rezervoarja pred mehanskimi poškodbami.
29. člen
Jaški podzemnih rezervoarjev morajo biti za goriva
neprepustni tako, da je mogoče zajeti, ugotoviti in odstraniti že majhno
razlitje goriv.
30. člen
Jaški podzemnih rezervoarjev ne smejo biti v conah
eksplozijske nevarnosti naprav z utekočinjenim naftnim plinom.
31. člen
Jaški podzemnih rezervoarjev s kurilnim oljem lastne rabe ne
smejo biti: 
-       
na območju delovanja točilnih naprav za goriva skupin I, II in III, 
-       
na območju delovanja naprav za polnjenje skladiščnih rezervoarjev, 
-       
v vseh drugih conah eksplozijske nevarnosti bencinskega servisa.
32. člen
Na notranji strani pokrova jaška podzemnega rezervoarja mora
biti vidna oznaka vrste goriva, ki se skladišči v rezervoarju. Pokrov jaška
mora imeti ključavnico ali drug mehanizem za zaklepanje in varovalo pred
padcem.
33. člen
Podzemni rezervoar mora imeti dvojno steno in mora biti
opremljen z nadzorno napravo, ki z zvočnimi in svetlobni znaki na delovnem
mestu bencinskega servisa ali v nadzornem centru opozarja, če rezervoar ne
tesni. Za rezervoar z dvojno steno in s prostornino do 100 m3
lovilni bazen ni potreben.
34. člen
Pri podzemnem rezervoarju so priključni nastavki lahko
nameščeni samo na dostopnem delu temena rezervoarja oziroma na pokrovu vstopne
odprtine rezervoarja.
35. člen
Podzemni rezervoarji z gorivi skupin I, II in III se lahko
polnijo samo tako, da se pri tem uporablja centralna polnilna omara.
36. člen
Priključki gibkih polnilnih cevi na priključke stalne
napeljave bencinskega servisa morajo biti neprepustni. Priključki morajo biti
zunaj časa polnjenja zaprti s pokrovi, ki zagotavljajo popolno tesnost.
Priključki morajo biti iz neiskrečega se materiala. Vsi priključki morajo biti
zavarovani pred nepooblaščenim dostopom.
37. člen
Vsi rezervoarji morajo imeti vgrajena varovala pred prepolnitvijo.
Varovala dovoljujejo prost pretok goriv do nivojev, ki ustrezajo 95 vol%
prostornine rezervoarja in popolnoma zaprejo dotok goriv pri nivoju, ki ustreza
97 vol% prostornine rezervoarja. Omogočeno mora biti, da gorivo iz polnilne
cevi odteče v rezervoar kljub popolnoma zaprtemu varovalu pred prepolnitvijo.
38. člen
Rezervoarji morajo imeti vstopno ali nadzorno odprtino za
vstop v rezervoar oziroma njegov pregled. Vstopne odprtine morajo imeti svetli
premer 600 mm. Nadzorna odprtina za video nadzor notranjosti rezervoarja mora
imeti svetli premer vsaj 120 mm. Nadzorne odprtine za video nadzor notranjosti
rezervoarja morajo biti na medsebojnih razdaljah, ki omogočajo videonadzor.
39. člen
(1) Podzemni cevovodi za pretakanje goriva morajo biti iz
materiala, neprepustnega za goriva, zaščiteni pred korozijo in brez
razstavljivih zvez. Položeni morajo biti vsaj 0,8 m pod površino zemljišča.
Pred mehanskimi poškodbami morajo biti zavarovani z 0,15 m debelo plastjo
finega materiala. 
(2) Pri določanju globine polaganja cevovoda se morajo
upoštevati vse predvidene obremenitve. Izjemoma se s posebnimi varnostnimi
ukrepi varnostni odmiki in globina polaganja cevovodov lahko zmanjšajo, pri
čemer mora biti razbremenilna rešitev projektantsko obdelana in potrjena.
40. člen
(1) Na bencinskem servisu se lahko tekoča goriva skladiščijo
v nadzemnih rezervoarjih z dvema stenama, vgrajenih v popolnoma zaprta ohišja.
Rezervoarji morajo biti opremljeni z nadzornimi napravami, ki z zvočnimi in
svetlobnimi znaki opozorijo na iztekanje skladiščene tekočine zaradi netesnosti
rezervoarjev. 
(2) Največja dovoljena zmogljivost posameznega rezervoarja za
posamezno vrsto goriva je 100 m3. Od objektov, v katerih so ljudje,
in sosednjih zemljišč morajo biti oddaljeni vsaj 5,0 m.
41. člen
Vsak nadzemni rezervoar mora imeti svoje lastno ohišje.
Sosednja nadzemna rezervoarja imata lahko skupno steno ohišja. Stene in tla
ohišja nadzemnega rezervoarja morajo biti izdelana iz vsaj 0,15 m debelega
armiranega betona, ki vzdrži predvideni tlak zaradi eksplozije v rezervoarju.
42. člen
Ohišje nadzemnega rezervoarja mora zagotoviti požarno zaščito
rezervoarja. Streha ohišja mora biti izdelana iz lahkega materiala, da deluje
kot odprtina za sprostitev tlaka ob eksploziji v rezervoarju in preprečuje nabiranje
deževnice v ohišju rezervoarja.
43. člen
Med ohišjem in nadzemnim rezervoarjem mora biti vsaj 0,8 m
prostora, da sta omogočena nadziranje in vzdrževanje rezervoarja ter
priključene opreme. Med rezervoarjem in ohišjem mora biti vsaj 0,1 m prostora,
če je prostor zasut s peskom. Nadzor nad zasutim rezervoarjem se opravlja na
enak način kot nadzor nad podzemnim rezervoarjem.
44. člen
Vse odprtine na nadzemnem rezervoarju morajo biti nad
največjim dovoljenim nivojem goriva.
45. člen
(1) Zaprt prostor okoli rezervoarja mora biti prisilno
prezračevan z zmogljivostjo 0,3 m3/min/m2, vendar ne z
manj kot 4 m3/min. Prezračevanje mora biti stalno ali pa ga mora
samodejno vklopiti detektor hlapov goriva. Ob izpadu prisilnega prezračevanja
se mora samodejno izklopiti sistem za točenje goriva iz tega rezervoarja. 
(2) Odprtine odsesovalnih kanalov morajo biti največ 0,3 m od
tal. Prezračevanje poteka preko strehe. 
(3) Prezračevanje ni potrebno, če je prostor okoli
rezervoarja zasut s peskom. Vse armature rezervoarja morajo biti kljub zasutju
rezervoarja stalno dostopne.
46. člen
V zračnem prostoru med nadzemnim rezervoarjem in ohišjem mora
biti vgrajen senzor za odkrivanje nevarnih koncentracij hlapov goriv, ki pri
dosegu 25% spodnje meje eksplozivnosti sproži zvočni in svetlobni znak na
delovnem mestu bencinskega servisa, od koder se opravlja nadzor, oziroma v
nadzornem centru bencinskega servisa brez osebja.
47. člen
V prostoru z nadzemnim rezervoarjem mora biti vgrajen senzor
za prisotnost vode, če je ohišje z rezervoarjem postavljeno na mestu, na
katerem bi lahko prišlo do vdora vode.
48. člen
Cevne napeljave od nadzemnega rezervoarja do točilnih naprav
morajo biti položene podzemno.
49. člen
(1) Nadzemni cevovodi ne smejo imeti razstavljivih zvez med
črpalno enoto za pogonsko gorivo in zapornim ventilom, ki ga krmili točilna
naprava. 
(2) Nadzemni cevovodi morajo biti zavarovani pred toplotnim
sevanjem tako, da temperatura goriva ne more preseči 50 ºC.
50. člen
(1) Ohišje točilne naprave mora vzdržati pričakovane mehanske
obremenitve, staranje in vplive ognja. Pokrovi ohišja točilne naprave se smejo
odpreti le s pomočjo orodja ali ključa. 
(2) Točilne naprave morajo biti izdelane v skladu z veljavnim
standardom za točilne naprave.
51. člen
(1) Točilne pipe za iztekanje goriv morajo imeti vgrajene
samodejne zaporne ventile za zaustavitev točenja goriv, ko so rezervoarji vozil
polni. 
(2) Med gibko cevjo in točilno pipo za iztekanje goriv mora
biti vgrajen protilomni ventil.
52. člen
Z vgradnjo plamenskih zapor v vse cevovode s hlapi goriv
skupin I, II in III je treba preprečiti vdor plamena v rezervoar in obenem
zagotoviti pretok hlapov.
53. člen
Rezervoarji morajo biti opremljeni z napravami, ki
preprečujejo nevarni podtlak in nadtlak v notranjosti rezervoarjev.
54. člen
(1) Oddušni vodi rezervoarjev morajo biti narejeni iz
materiala, ki je odporen proti hlapom skladiščenih tekočin, staranju, vplivu
plamena, in morajo biti tako trdni, da pri namenski rabi ohranjajo obliko. 
(2) Oddušni vodi rezervoarjev, ki so izvedeni zunaj zemlje,
morajo biti kovinski. Speljani morajo biti tako, da izstopajoče eksplozivne
zmesi zraka in hlapov goriv ne ogrožajo življenja in zdravja oseb, ki so na
bencinskem servisu. Izstopne odprtine oddušnih vodov rezervoarjev z gorivi
skupine I, II in III oziroma z dizelskim gorivom, ali kurilnim oljem morajo
biti najmanj 4,0 m nad nivojem zemljišča. 
(3) Pri skupni postavitvi oddušnih vodov morajo biti izpustne
odprtine oddušnih vodov rezervoarjev z dizelskim gorivom ali kurilnim oljem
postavljene najmanj 0,5 m višje od izpustnih odprtin oddušnih vodov
rezervoarjev z gorivi skupine I, II in III.
55. člen
Izpustne odprtine oddušnih vodov rezervoarjev se morajo
končati vsaj 2,0 m od zidu (od odprtin) z odprtinami kateregakoli objekta
bencinskega servisa.
56. člen
Svetli premer oddušnega voda mora znašati polovico svetle
širine polnilne cevi. Če je največja dovoljena zmogljivost polnjenja
rezervoarjev do 1200 l/min, mora znašati najmanjša svetli premer oddušnega voda
najmanj 40 mm.
57. člen
Več rezervoarjev ima lahko skupni oddušni vod, če se v njih
skladiščijo goriva istega nevarnostnega razreda.
58. člen
(1) Oddušni vodi rezervoarjev ne smejo imeti vgrajenih
zapornih armatur. 
(2) V oddušnih vodih morajo biti vgrajeni dihalni ventili in
plamenske zapore.
59. člen
(1) Pri polnjenju skladiščnih rezervoarjev bencinskega
servisa in točenju goriv v rezervoarje vozil je potrebno zadostiti zahtevam o
dovoljenih mejnih vrednostih izpustov hlapnih organskih spojin v zrak. 
(2) Črpalna in merilna enota črpalno-merilne naprave mora
biti izvedena tako, da je onemogočen poseg nepooblaščenih oseb.
60. člen
Oprema za polnjenje rezervoarjev na bencinskih servisih in
točenje goriv skupin I, II in III v rezervoarje vozil mora zagotavljati, da
ciljna vrednost letnih izgub ne presega predpisanih vrednosti.
61. člen
(1) Rezervoarji se morajo polniti v zaprtem sistemu
pretakanja goriv. 
(2) Dihalni ventili v oddušnih vodih rezervoarjev, ki so
speljani na prosto, morajo biti nastavljeni tako, da so med pretakanjem goriva
iz avtomobilske cisterne v rezervoarje zaprti. To ne velja za odprtine, ki jih
določajo varnostne zahteve.
62. člen
Pri odvajanju tehnoloških odpadnih voda s površin iz 11.
člena tega pravilnika je treba zagotoviti, da se odpadne vode pred izpustom
zunaj območja bencinskega servisa odvajajo po predpisano izvedeni tehnološki
kanalizaciji in preko predpisanih čistilnih naprav za odstranjevanje mineralnih
olj in bencina (v nadaljnjem besedilu: lovilniki olj), katerih čistilni učinek
mora biti v skladu s predpisi, ki urejajo odvajanje odpadnih vod v javno
kanalizacijsko omrežje ali neposredno v vode.
63. člen
Lovilnik olj preko katerega se odvajajo tehnološke odpadne
vode iz bencinskega servisa mora biti izveden in mora obratovati v skladu s
predpisi, ki urejajo odvajanje tehnološke odpadne vode iz bencinskih servisov.
Vrsta, velikost in pretočna zmogljivost lovilnika olj mora biti natančno
določena in opisana v projektu za pridobitev gradbenega dovoljenja bencinskega
servisa.
64. člen
Vstopne odprtine kanalizacije za odvod fekalnih in
padavinskih vod ne smejo biti v conah eksplozijske nevarnosti. Za plin
neprepustni pokrovi revizijskih jaškov so lahko v conah eksplozijske
nevarnosti.
IV. BENCINSKI SERVIS BREZ OSEBJA
65. člen
Bencinski servis lahko obratuje le pod stalnim nadzorom. Za
stalni nadzor se šteje, če je med obratovanjem bencinskega servisa prisotno
osebje ali če so točilne naprave na bencinskem servisu stalno daljinsko
nadzorovane z video napravami z nadzornega mesta. Nadzorno mesto mora biti
organizirano v skladu s predpisom, ki ureja požarno varovanje. Pravna oseba
mora imeti pripravljene postopke v skladu s predpisom, ki ureja požarno
varovanje.
66. člen
Na bencinskih servisih brez osebja je dovoljena le namestitev
točilnih naprav, ki so prirejene za tovrstno uporabo.
67. člen
(1) Točilna naprava na bencinskih servisih v režimu
»bencinski servis brez osebja«, mora biti oddaljena vsaj 5,0 m od objekta za
zaposleno osebje bencinskega servisa in 10,0 m od skladišča jeklenk
utekočinjenega naftnega plina ter mora biti vidno (svetlobno) označena. 
(2) Vhod v tehnološki prostor se ne šteje med vhode za
zaposleno osebje.
68. člen
Na območju delovanja točilnih naprav na bencinskem servisu
brez osebja mora biti dobro vidna, lahko dosegljiva in razumljivo označena
naprava za alarmiranje, ki omogoča neposredno alarmiranje stalno zasedenega
nadzornega centra. Naprava za alarmiranje mora biti pod prozornim pokrovom.
69. člen
Pri vsaki točilni napravi na bencinskem servisu brez osebja
mora biti nameščena in jasno vidna tipka za izklop točilne naprave v sili.
70. člen
Točilna naprava, ki je nameščena na bencinskem servisu brez
osebja, sme delovati le s črpalko v točilni napravi, ki sesa gorivo iz
rezervoarja. Uporaba črpalke pri rezervoarju za potisk goriva iz rezervoarja do
točilne naprave ni dovoljena.
71. člen
Točilna pipa točilne naprave za bencin na bencinskem servisu
brez osebja ne sme imeti zaskočnega elementa. Točilna pipa za dizelsko gorivo
lahko ima zaskočni element.
72. člen
Točilne naprave na bencinskih servisih brez osebja morajo
izklopiti motor sesalne črpalke najpozneje 6 minut po začetku točenja goriva.
Na točilni napravi mora biti dobro vidno opozorilo o časovni omejitvi točenja
goriva.
73. člen
Točilna naprava mora delovati na način, da samodejno prekine
točenje goriva skladno s prejšnjim členom ali po iztočenih največ 60 l goriva
skupin I, II in III oziroma največ 480 l dizelskega goriva.
74. člen
Krmiljenje točilne naprave na bencinskem servisu brez osebja
mora biti izdelano tako, da se v primeru odpovedi varnostnih omejitev iz 72. in
73. člena tega pravilnika točilna naprava samodejno izklopi. Skladnost z
zahtevami za dele krmilnih sistemov v zvezi z varnostjo dokazuje dobavitelj z
izjavo o skladnosti izvedbe z izbranim primernim standardom.
75. člen
Pri vsaki točilni napravi na bencinskem servisu brez osebja
mora biti navodilo za uporabo v več jezikih, ki je dobro vidno in lahko
razumljivo. Vsebovati mora navodilo za varen način uporabe točilne naprave in
navodilo o pravilnem ukrepanju ob nezgodi.
76. člen
Prekinitvi delovanja video nadzora mora slediti takojšna
samodejna prekinitev delovanja vseh točilnih naprav na bencinskem servisu brez
osebja.
V. REZERVOARJI IN TOČILNE NAPRAVE ZA UTEKOČINJENI NAFTNI PLIN
77. člen
Območja delovanja točilnih naprav za utekočinjeni naftni plin
se lahko prekrivajo z območji delovanja točilnih naprav za tekoča goriva skupin
I, II in III oziroma za dizelsko gorivo ali kurilno olje.
78. člen
Točilne naprave za utekočinjeni naftni plin se lahko
postavijo na območjih delovanja točilnih naprav za tekoča goriva skupin I, II
in III oziroma za dizelsko gorivo ali kurilno olje.
79. člen
Nadzemni rezervoarji za utekočinjeni naftni plin morajo biti
postavljeni zunaj območij delovanja točilnih naprav za tekoča goriva.
80. člen
Točilna naprava utekočinjenega naftnega plina mora imeti
vgrajeno hitro dosegljivo in stalno dostopno stikalo za izklop v sili, ki
prekine električni tok v tehnološkem delu bencinskega servisa, namenjenemu za
utekočinjeni naftni plin.
81. člen
Točilna naprava za utekočinjeni naftni plin mora biti
postavljena na prostem in ne sme biti postavljena v poglobljenem delu
zemljišča.
82. člen
Točilna naprava utekočinjenega naftnega plina se ne sme
postavljati v conah eksplozijske nevarnosti 1 rezervoarjev in črpalk za
utekočinjeni naftni plin. Črpalke za utekočinjeni naftni plina so lahko
postavljene v conah eksplozijske nevarnosti rezervoarjev za utekočinjeni naftni
plin.
83. člen
Cone eksplozijske nevarnosti 1 in 2 okrog rezervoarjev in
črpalk za utekočinjeni naftni plin ne smejo segati na vozne površine
bencinskega servisa.
84. člen
Cone eksplozijske nevarnosti okrog rezervoarjev in črpalk za
utekočinjeni naftni plin se ne smejo prekrivati z drugimi conami eksplozijske
nevarnosti.
85. člen
(1) V conah eksplozijske nevarnosti naprav za utekočinjeni
naftni plin ne sme biti nobenih odtokov in odprtin do podzemnih prostorov, kot
so kleti, kinete, jaški in kanali, ki niso sestavni del točilnih naprav za
utekočinjeni naftni plin in naprav, ki so namenjene skladiščenju utekočinjenega
naftnega plina. 
(2) Ne glede na prejšnji odstavek, so v conah eksplozijske
nevarnosti lahko postavljeni jaški, če imajo vgrajene za plin neprepustne
pokrove. Za take jaške je treba pripraviti poslovnik, s katerim se zagotavljajo
redni pregledi takih jaškov glede neprepustnosti za plin. 
(3) Najmanjša razdalja od mogočih virov puščanja naftnega
plina do odtokov in odprtin podzemenih prostorov, ki niso neprepustni za plin,
mora znašati vsaj 5,0 m.
86. člen
(1) Točilna pipa za utekočinjeni naftni plin mora samodejno
prekiniti pretok utekočinjenega naftnega plina, če točilna pipa izpade iz
polnilne odprtine rezervoarja vozila. Pred avtomatsko točilno pipo mora biti
vgrajen protilomni ventil. Pred gibko polnilno cevjo s točilno pipo mora biti
vgrajen ročni zaporni ventil. 
(2) Točilne pipe morajo omogočati točenje utekočinjenega
naftnega plina le, če so pravilno nameščene na vstopno odprtino plinskega
rezervoarja vozil. 
(3) Točenje je dovoljeno samo s točilnimi pipami, ki
omogočajo točenje le v ob trdnem in za plin neprepustnem spoju točilne pipe z
ustjem rezervoarja vozila. Pri samopostrežnem točenju utekočinjenega naftnega
plina mora prodajalec zagotoviti, da je kupec seznanjen s pravilnim postopkom
točenja goriva in vsemi potrebnimi varnostnimi ukrepi. 
(4) Točenje utekočinjenega naftnega plina v prenosne jeklenke
ni dovoljeno.
87. člen
(1) Na bencinskem servisu je mogoče postaviti nadzemne
rezervoarje utekočinjenega naftnega plina s skupno prostornino do 15 m3.
(2) Med nadzemnim rezervoarjem utekočinjenega naftnega plina
velikosti nad 5 m3 in: 
-       
objekti bencinskega servisa, kjer so ljudje, 
-       
javnimi površinami, 
-       
prometnimi površinami bencinskega servisa ter 
-       
mejo sosednjega zemljišča, 
mora biti razdalja vsaj 15 m, če rezervoar ni
obdan z varovalnim zidom. 
(3) Za rezervoarje utekočinjenega naftnega plina s
prostornino do 5 m3 je razdalja iz prejšnjega odstavka vsaj 3 m. 
(4) Rezervoar utekočinjenega naftnega plina s prostornino nad
5 m3, ki ni obdan z varovalnim zidom, mora biti ograjen z vsaj 2,0 m
visoko žično ograjo postavljeno na razdalji najmanj 5,0 m od rezervoarja
oziroma na razdalji 1,0 m od rezervoarja s prostornino do 5,0 m3.
Tla znotraj ograje ne smejo biti obrasla s travo in rastlinjem. V ograjenem
delu ne sme biti drugih gorljivih ali nevarnih snovi. 
(5) Če je nadzemni rezervoar obdan z varovalnim zidom, ki
mora biti minimalno požarno odporen REI 120 in ki je vsaj 0,5 m višji od temena
rezervoarja, so razdalje iz drugega odstavka tega člena 5,0 m oziroma razdalje
iz tretjega odstavka tega člena 1,5 m. Varovalni zid mora biti oddaljen od
rezervoarja vsaj 1,0 m in mora vzdržati tlak zaradi eksplozije rezervoarja.
88. člen
Gibka točilna cev za utekočinjeni naftni plin mora biti dolga
vsaj 3,0 m in ne sme biti daljša od 5,0 m. Ustrezati mora zahtevam veljavnega
standarda o tlačni trdnosti, elektrostatični prevodnosti in kemični
obstojnosti.
89. člen
(1) Vsa plinska napeljava mora biti izdelana, preizkušena in vzdrževana
v skladu s predpisi, ki urejajo instalacije utekočinjenega naftnega plina. 
(2) Za vse vgrajene sestavne dele točilnih naprav za točenje
utekočinjenega naftnega plina morajo biti izdane izjave ali certifikati o
skladnosti.
90. člen
Na bencinskem servisu je lahko v podzemnih rezervoarjih
skladiščenih do 30 m3 utekočinjenega naftnega plina. Odprtina
oddušne cevi varnostnega ventila podzemnega rezervoarja mora biti vsaj 2,0 m
nad nivojem tal.
91. člen
Med rezervoarjem za utekočinjeni naftni plin in njegovimi
polnilnimi priključki ter točilnimi napravami, vstopnimi jaški podzemnih
rezervoarjev za tekoča goriva ali polnilno omaro tekočih goriv mora biti
razdalja vsaj 7,5 m.
92. člen
Med točilnimi napravami za utekočinjeni naftni plin in
centralno polnilno omaro za tekoča goriva oziroma jaški podzemnih rezervoarjev
za tekoča goriva mora biti razdalja vsaj 7,5 m.
VI. INTERNI SERVIS ZA TOČENJE GORIV
93. člen
(1) Interni servis za točenje goriv mora biti v sklopu
zaprtega in varovanega območja uporabnika internega servisa, ki ima v posesti
to zaprto območje. 
(2) Interni servis za točenje goriv se ne sme uporabljati za
prodajo tekočih goriv in se lahko uporablja izključno za točenje goriv v tista
vozila lastnika internega bencinskega servisa, ki jih ta sam uporablja za
opravljanje svoje registrirane dejavnosti. Lastnik internega servisa za točenje
goriv mora izvesti ukrepe, ki zagotavljajo izpolnjevanje prvega in drugega
odstavka tega člena ter nadzor nad njunim izpolnjevanjem. Dokazila o
izpolnjevanju mora uporabnik hraniti najmanj tri mesece.
94. člen
Na internem servisu za točenje goriv se lahko skladišči
dizelsko gorivo v podzemnih ali v nadzemnih rezervoarjih.
95. člen
Za postavitev podzemnih rezervoarjev veljajo enake zahteve
kot pri bencinskih servisih za javno uporabo.
96. člen
(1) Nadzemni rezervoar za dizelsko gorivo ima lahko do 40 m3
prostornine in je lahko premičen. 
(2) Nadzemni rezervoar ima lahko dve steni z vgrajeno
nadzorno napravo, ki z zvočnim in svetlobnim znakom opozarja na netesnost rezervoarja.
Če ima nadzemni rezervoar eno steno mora biti postavljen v lovilni bazen.
Lovilni bazen ne sme imeti vgrajenega odtoka.
97. člen
Ploščad, ki je namenjena polnjenju nadzemnega rezervoarja
oziroma točenju goriva v rezervoarje vozil mora biti ustrezne velikosti glede
na območje delovanja. Tla ploščadi morajo biti narejena iz materiala,
neprepustnega za dizelsko gorivo. Ploščad mora biti zgrajena kot lovilna skleda
ustrezne zmogljivosti.
98. člen
Interni servis za točenje goriv z nadzemnim rezervoarjem mora
biti – merjeno od sten rezervoarja – od stavb oddaljen vsaj 10,0 m, od javnih
cest in od mej zemljišča ali gradbišča vsaj 9,0 m ter od lokalnih poti na
gradbišču vsaj 3,0 m.
99. člen
Premični interni servis za točenje goriv mora biti postavljen
na utrjenem zemljišču, ki ni na poplavnem področju in mora biti trdno pritrjen
na podlago. Za ta namen se zgradi betonsko ploščad, na katero so podstavki
rezervoarja fiksno pritrjeni. Ploščad mora biti zgrajena kot lovilna posoda
ustrezne zmogljivosti, kar je treba računsko dokazati v projektni
dokumentaciji.
100. člen
Premični interni servis za točenje goriv mora biti zavarovan
pred naleti vozil oziroma delovnih strojev s postavitvijo na vsaj 0,15 m visoko
ploščad ali zaščiten z drugimi gradbenimi elementi, ki zagotavljajo enako
stopnjo zaščite pred naleti vozil.
101. člen
Na internem servisu za točenje goriv mora odgovorna oseba
opravljati vsakodnevni nadzor nad nepoškodovanostjo vgrajenih naprav.
102. člen
Pri točilni napravi na internem servisu za točenje goriv mora
biti jasno vidno stikalo za zasilni izklop točilne naprave (tipka STOP).
103. člen
Točilne naprave, ki so nameščene na internih servisih za
točenje goriv, smejo delovati le s črpalko v točilni napravi, ki sesa gorivo iz
rezervoarja. Uporaba črpalke pri rezervoarju za potisk goriva iz rezervoarja do
točilne naprave ni dovoljena.
104. člen
Točilne pipe točilnih naprav za dizelsko gorivo na internih
servisih imajo lahko zaskočne elemente.
105. člen
Aktiviranje točilne naprave na internem servisu za točenje
goriv je mogoče le z uporabo posebne kartice ali ključa. Uporabniki internega
servisa za točenje goriv morajo biti za delo s točilnimi napravami ustrezno
usposobljeni.
VII. PROTIEKSPLOZIJSKA ZAŠČITA
106. člen
(1) Cone eksplozijske nevarnosti je mogoče zmanjšati s
konstrukcijskimi ali gradbenimi ukrepi, ki preprečujejo širjenje eksplozivnih
zmesi plinov, hlapov oziroma megle z zrakom. 
(2) Vrste zaščitnih ukrepov za preprečitev eksplozije se
določajo glede na opredeljene cone eksplozijske nevarnosti. 
(3) Cone eksplozijske nevarnosti ne smejo segati zunaj
bencinskega servisa. 
(4) Oprema in zaščitni sistemi, ki so namenjeni za uporabo v
potencialno eksplozivnih atmosferah in zahteve za varnost in varovanje zdravja
delavcev, ki so lahko ogroženi zaradi eksplozivnih atmosfer ter ukrepe za varno
obratovanje in delo v potencialno eksplozivnih atmosferah morajo biti v skladu
z zahtevami iz pravilnika, ki ureja protieksplozijsko zaščito.
107. člen
(1) Cona 0 je v notranjosti podzemnih rezervoarjev za tekoča
goriva skupine I, II in III in v notranjosti cevovodov za polnjenje
rezervoarjev, za vračanje hlapov, oddušnih vodov, armatur ter delov naprav, ki
niso stalno napolnjene s temi gorivi kot je prikazano na sliki 4 v Prilogi 1
tega pravilnika. 
(2) Cona 1 je v notranjosti jaškov rezervoarjev z gorivi
skupine I, II in III in v okolici izpustnih odprtin oddušnih vodov do razdalje
0,5 m, kot je prikazano na sliki 5 v Prilogi 1 tega pravilnika. 
(3) Cona 1 je v notranjosti jaškov s črpalkami za zaprt
sistem pretakanja goriv skupine I, II in III, razdelilnih jaškov in drugih
podzemnih prostorov, ki so na območjih delovanja točilnih naprav za tekoča
goriva skupine I, II in III. 
(4) Cona 2 je v okolici jaškov s polnilnimi armaturami
podzemnih rezervoarjev za tekoča goriva skupine I, II in III do višine 0,8 m od
tal in vodoravne oddaljenosti 2,0 m od roba jaškov. 
(5) Cona 1 je v notranjosti podzemnih rezervoarjih za
dizelsko gorivo in kurilno olje pod pogojem, da je temperatura goriva nižja od
+30 °C, in v notranjost cevovodov, armatur in delov naprav, ki niso stalno
napolnjene s tem gorivom, kot je prikazano na sliki 6 v Prilogi 1, tega
pravilnika. 
(6) Cona 2 je v okolici izpustnih odprtin oddušnih vodov iz
rezervoarjev za dizelsko gorivo in kurilno olje do razdalje 0,5 m ter v
notranjosti jaškov s polnilnimi priključki, kot je prikazano na sliki 5 v
Prilogi 1 tega pravilnika. 
(7) Cona 1 je v notranjosti centralne polnilne omare ob
ustrezno izvedenem naravnem prezračevanju, kot je prikazano na sliki 7 v
Prilogi 1 tega pravilnika. 
(8) Cona 2 je med pretakanjem goriva skupine I, II in III v
okolici centralne polnilne omare do višine 0,8 m od tal in vodoravne
oddaljenosti 4,0 m, kot je prikazano na sliki 8 v Prilogi 1 tega pravilnika. 
(9) Cona 0 je v notranjosti cevovodov za vračanje hlapov pri
točilnih napravah goriv skupine I, II in III. 
(10) Cona 1 je v notranjosti ohišij s črpalkami in razvodnimi
armaturami ter v notranjosti sedežev točilnih pip točilnih naprav za goriva
skupine I, II in III, kot je določeno s slikama 9 in 10 v Prilogi 1 tega
pravilnika. 
(11) Cona 2 je okolica ohišij točilnih naprav za goriva
skupine I, II in III do višine 0,05 m nad zgornjim delom ohišja z napeljavami
za gorivo in do vodoravne oddaljenosti 0,2 m, ki se nato od višine 0,5 m
poševno razteza do razdalje 4,0 m od dela ohišja točilne naprave z gibkimi
cevmi, kot je določeno s slikama 9 in 10 v Prilogi 1 tega pravilnika. 
(12) Cona 2 je v notranjosti ohišij točilnih naprav za
dizelsko gorivo in kurilno olje, kot je določeno s sliko 11 v Prilogi 1 tega
pravilnika. 
(13) Cona 2 je v notranjosti dela ohišij točilnih naprav,
kjer so nameščene gibke cevi in točilne pipe za točenje tekočih goriv, kot je
določeno s slikama 9 in 10 v Prilogi 1 tega pravilnika. 
(14) Cona 0 je v jaških, kanalih in lovilniku olj sistema za
odvajanje tekočin s površin opredeljenih v 11. členu tega pravilnika, kot je
določeno s sliko 12 v Prilogi 1 tega pravilnika. 
(15) Cona 2 je do razdalje 0,5 m od odprtin sistema za
odvajanje tekočin s površin opredeljenih v 11. členu tega pravilnika, kot je
določeno s sliko 12 v Prilogi 1 tega pravilnika. 
(16) Cone eksplozijske nevarnosti v kabelske kanalizacije ni,
če so vse vstopne odprtine v conah eksplozijske nevarnosti nepredušno
zatesnjene s tesnilno maso, na način, ki je trajno odporen proti vplivom goriv.
(17) Cona 0 je v notranjosti avtomobilske cisterne in cevi za
povratek hlapov goriv skupin I, II in III, kot je določeno s slikama 13 in 14 v
Prilogi 1 tega pravilnika. 
(18) Cona 1 je okolica uporabljenih priključkov avtomobilske
cisterne z gorivi skupin I, II in III do oddaljenosti 1,0 m. Cona 1 sega do
tal, vendar le, če se na pretakališču bencinskega servisa pokrovi cisterne ne
odpirajo, kot je določeno s slikama 13 in 14 v Prilogi 1 tega pravilnika. 
(19) Cona 1 iz prejšnjega odstavka je povečana, če se na
pretakališču bencinskega servisa jemljejo vzorci skozi vstopne odprtine
posameznih prekatov avtomobilske cisterne. Obsega prostor do višine 2,0 m nad
zgornjo steno avtomobilske cisterne do vodoravne oddaljenosti 1,0 m od odprtin,
kot je določeno s slikama 13 in 14 v Prilogi 1 tega pravilnika. 
(20) Cona 2 je okolica dihalnega ventila avtomobilske
cisterne do oddaljenosti 1,0 m in okolica omarice z uporabljenimi priključki za
polnjenje rezervoarjev bencinskega servisa z gorivi skupine I, II in III in
vračanje hlapov avtomobilske cisterne do višine 1,0 m od tal in do vodoravne
oddaljenosti 4,0 m, kot je določeno s slikama 13 in 14 v Prilogi 1 tega
pravilnika. 
(21) Cona 2 je v notranjosti zaklenjenega zbiralnika za
odpadno motorno olje. Cona eksplozijske nevarnosti 1 je v notranjosti
nezaklenjenega zbiralnika za odpadno motorno olje. 
(22) Cona 1 je v okolici vseh izhodnih odprtin nadzemnega
rezervoarja utekočinjenega naftnega plina s prostornino do 5 m3 do
razdalje 1,0 m oziroma za rezervoarje s prostornino nad 5 m3 do
razdalje, ki jo določajo lastnosti varnostnih ventilov, kot je določeno s sliko
15 v Prilogi 1 tega pravilnika. 
(23) Cona 2 je v okolici nadzemnega rezervoarja
utekočinjenega naftnega plina s prostornino do 5 m3, ki se
tangencialno dotika cone eksplozijske nevarnosti 1 rezervoarja in doseže tla na
razdalji 3,0 m od priključkov rezervoarja oziroma za večje rezervoarje do
oddaljenosti, ki jo določa velikost vgrajenega varnostnega ventila, kot je
prikazano na sliki 15 v Prilogi 1 tega pravilnika. 
(24) Cona 2 je v notranjosti rezervoarja utekočinjenega
naftnega plina v primeru, ko je rezervoar pod atmosferskim tlakom. 
(25) Cona 1 je pri pretakanju utekočinjenega naftnega plina
do razdalje 1,0 m od priključka gibke cevi na rezervoar. 
(26) Cona 2 je pri pretakanju utekočinjenega naftnega plina v
prostoru, ki se širi tangencialno na cono nevarnosti 1 okoli priključka gibke
cevi na rezervoar in doseže tla na razdalji 3,0 m, kot je določeno s sliko 16 v
Prilogi 1 tega pravilnika. 
(27) Cona 1 je v notranjosti ohišja točilne naprave z
napravami za utekočinjeni naftni plin ter v notranjosti sedežev točilnih pip
točilne naprave za utekočinjeni naftni plin, kot je določeno s sliko 17 v
Prilogi 1, ki je kot priloga sestavni del tega pravilnika. 
(28) Cona 2 je v okolici ohišja točilne naprave z napeljavami
za utekočinjeni naftni plin do višine 0,05 m nad zgornjim delom ohišja in do
vodoravne oddaljenosti 0,2 m in se od te razdalje širi od višine 0,5 m pod
kotom do tal, ki jih doseže na razdalji 6,0 m, kot je določeno s sliko 17 v
Prilogi 1 tega pravilnika. 
(29) Cona 2 je v notranjosti skladiščnega prostora z
jeklenkami utekočinjenega naftnega plina v celotni višini skladiščnega prostora
ter v okolici skladišča od tal do višine 1,0 m in do razdalje 3 m od odprtin
skladišča, kot je določeno s slikama 18 in 19 v Prilogi 1 tega pravilnika.
Izjemoma se ta razdaja lahko zmanjša na podlagi elaborata požarne ogroženosti
in elaborata eksplozijske ogroženosti z oceno tveganja. 
(30) Cona 0 je v notranjosti nadzemnega rezervoarja z gorivom
skupine I, II in III. 
(31) Cona 1 je v notranjosti nezasutega lovilnega bazena
nadzemnega rezervoarja za gorivo skupine I, II in III ob nadzorovani
ventilaciji v odsesovalnem kanalu. 
(32) Cona 1 je pri zaprtem sistemu pretakanja in vgrajenem
dihalnem ventilu v okolici izpustnih odprtin oddušnih vodov nadzemnega
rezervoarja z gorivi skupine I, II in III do razdalje 0,5 m. 
(33) Cona 1 je na internem bencinskem servisu za točenje
goriva v notranjosti nadzemnega rezervoarja z dizelskim gorivom, kot je
določeno s sliko 20 v Prilogi 1, ki je kot priloga sestavni del tega
pravilnika. 
(34) Cona 1 je na internem bencinskem servisu za točenje
goriva v notranjosti lovilnega bazena nadzemnega rezervoarja za dizelsko
gorivo. 
(35) Cona 2 je okolica vseh odprtin nadzemnega rezervoarja za
dizelsko gorivo do razdalje 0,5 m in se širi do tal. Če cona nevarnosti sega do
rezervoarja, se cona eksplozijske nevarnosti širi ob rezervoarju do razdalje
0,5 m. 
(36) Cona 1 je v notranjosti omarice avtomobilske cisterne z
utekočinjenim naftnim plinom z bobnom za gibko cev, transportno črpalko ter
tehnološkimi in varnostnimi armaturami. Cona eksplozijske nevarnosti 1 je tudi
v okolici varnostnega ventila avtomobilske cisterne do razdalje 1,0 m in do
stene avtomobilske cisterne, kot je določeno s sliko 16 v Prilogi 1 tega
pravilnika. 
(37) Cona 2 je okolica omarice avtomobilske cisterne z bobnom
za gibko cev do vodoravne razdalje 3,0 m in višine 1,0 m od tal, kot je
določeno s sliko 16 v Prilogi 1 tega pravilnika. 
(38) Cona 2 je v notranjosti rezervoarja avtomobilske
cisterne in cevne napeljave za utekočinjeni naftni plin v primeru, kadar je
rezervoar pod atmosferskim tlakom. 
(39) Cona 1 je pri pretakanju utekočinjenega naftnega plina v
notranjosti vstopnega jaška podzemnega rezervoarja in v okolici vstopnega jaška
do razdalje 1,0 m, če se utekočinjeni naftni plin pretaka v zaprtem sistemu,
kot je določeno s sliko 21 v Prilogi 1 tega pravilnika. 
(40) Cona 2 pri pretakanju utekočinjenega naftnega plina v
podzemni rezervoar utekočinjenega naftnega plina je v prostoru, ki se širi
tangencialno na cono nevarnosti 1 okoli vstopnega polnilnega jaška rezervoarja
in sega do tal na razdalji 3,0 m od roba jaška, če se utekočinjen naftni plin pretaka
v zaprtem sistemu, kot je določeno s sliko 21 v Prilogi 1 tega pravilnika.
VIII. PRODAJALNA BLAGA ŠIROKE POTROŠNJE
108. člen
(1) V prodajalni in v ločenih (priročnih) skladiščih se lahko
skladiščijo in prodajajo živila in pijače ter kosovni izdelki široke potrošnje,
vnetljive tekočine in pline, maziva, olja, sredstva proti zmrzovanju, izdelki
avtomobilske kozmetike in podobno. 
(2) Vnetljive tekočine so lahko v prodajalni le, če: 
-       
so shranjene v prvotni nepoškodovani embalaži na predvidenih prostorih,
policah ali regalih, 
-       
so razstavljene v prirejenih regalih z dvignjenimi robovi polic, 
-       
če z njihovo postavitvijo niso oteženi ali onemogočeni prehodi in
dostopi do električne opreme in gasilske opreme, 
-       
so razstavljene vsaj 0,2 m od električnih in drugih napeljav oziroma
vsaj 0,75 m od svetilk ter drugih električnih in grelnih naprav, 
-       
so razstavljene tako, da je ob požaru mogoče gašenje.
109. člen
(1) Dovoljene količine vnetljivih tekočin in pločevink
razpršilcev so: 
-       
do 200 l vnetljivih tekočin skupine I, II in III, če se hranijo v sklopu
prodajalne, vendar ne več kot 20 l v skupini posod na enem mestu v sklopu
prodajalne in pod pogojem, da so oddaljene od drugega blaga vsaj 0,5 m; 
-       
do 200 pločevink razpršilcev, ki vsebujejo vnetljive potisne pline pod
pogojem, da so postavljene na enem mestu v sklopu prodajalne in da so oddaljene
od drugega blaga vsaj 0,5 m; 
(2) Vnetljive tekočine skupine I, II in III se smejo
skladiščiti v posebnem prostoru v količini do 1000 l, če so zidovi požarno
odporni vsaj REI 90, če je pod iz materiala, ki se ne iskri in če je streha iz
lahkega materiala. 
(3) Posode z vnetljivimi tekočinami morajo biti vidno
označene z imenom tekočine in s simbolom za nevarnost. Posode in pločevinke
razpršilcev z vnetljivimi tekočinami ali plini ne smejo biti izpostavljene
sončnemu sevanju in ne smejo biti skladiščene ob vhodih ali drugih odprtinah
prostora.
IX. ELEKTRIČNE NAPRAVE IN INSTALACIJE
110. člen
Električna napeljava in oprema na bencinskih servisih morata
biti projektirani in izdelani ter vgrajeni v skladu s predpisi, ki urejajo
električne instalacije.
111. člen
Električna napeljava z električno opremo v conah eksplozijske
nevarnosti mora biti projektirana in izdelana v skladu s predpisi, ki urejajo
protieksplozijsko zaščito.
112. člen
Za električno in neelektrično Ex-opremo vgrajeno v conah
eksplozijske nevarnosti morajo biti izdane ustrezne izjave o skladnosti.
113. člen
Vsi kovinski deli na bencinskih servisih morajo biti
medsebojno galvansko povezani in primerno ozemljeni.
114. člen
Podzemni rezervoarji s pripadajočimi napeljavami se ne smejo
uporabiti kot električna ozemljila.
115. člen
Za električno ozemljilo se morajo uporabljati taki materiali,
ki ne povzročajo korozije rezervoarjev in pripadajočih napeljav.
116. člen
Nad conami eksplozijske nevarnosti ne smejo biti nameščeni
električni vodi.
117. člen
Splošna osvetlitev površin bencinskega servisa mora biti vsaj
20 luksov.
X. BLODEČI TOKOVI IN KATODNA ZAŠČITA
118. člen
Rezervoarji s pripadajočo tehnološko opremo morajo biti izdelani
in vgrajeni tako, da med napravami in zemljo ne more nastati električna
napetost.
119. člen
Če obstaja možnost pojava blodečih tokov, je treba izvesti
katodno zaščito rezervoarjev. Sistem katodne zaščite je treba izvesti v skladu
s predpisi, ki urejajo katodno zaščito podzemnih rezervoarjev.
120. člen
Pred ločitvijo cevovodov se mora izvesti električna
premostitev mesta ločitve. Vsi posegi na katodno ščitenih napeljavah morajo
biti izvedeni v skladu z navodili za obratovanje in vzdrževanje teh napeljav.
XI. ELEKTROSTATIČNA ZAŠČITA
121. člen
Rezervoarji se morajo polniti z gorivi, ki so elektrostatično
neprevodna tako, da ni nevarnosti zaradi elektrostatičnih nabojev.
122. člen
Rezervoarji, cevovodi in točilne naprave morajo biti
elektrostatično povezani in ozemljeni. 
Odvodna upornost proti zemlji mora biti manjša od 106
Ω.
123. člen
Notranjost tehnološke kanalizacije, v kateri je določena cona
eksplozijske nevarnosti 0, mora biti izdelana iz elektrostatično prevodnega
materiala.
124. člen
Gibke cevi za pretok goriv morajo biti izdelane iz trajno
obstojnega in elektrostatično prevodnega materiala ter neprepustnega za goriva.
125. člen
Tla v conah eksplozijske nevarnosti, morajo biti
elektrostatično prevodna. Odvodna upornost tal proti zemlji v conah eksplozijske
nevarnosti mora biti manjša od 108 Ω.
126. člen
Izpostavljene površine v conah eksplozijske nevarnosti morajo
imeti površinsko upornost manjšo od 109 Ω (pri 23 °C in 50-odstotni
relativni vlažnosti). Dovoljena izpostavljena površina uporabljenih elektrostatično
neprevodnih materialov je odvisna od vrste cone eksplozijske nevarnosti (0, 1,
2).
127. člen
Pred začetkom pretakanja goriva iz avtomobilske cisterne v
rezervoar se mora izvesti ustrezna medsebojna galvanska povezava avtomobilske
cisterne z ozemljitvenim sistemom bencinskega servisa.
XII. STRELOVODI
128. člen
(1) Nadzemni rezervoarji in drugi nadzemni objekti
bencinskega servisa morajo biti povezani s strelovodno napeljavo. 
(2) Strelovodna napeljava mora biti izdelana in vgrajena v
skladu s predpisi, ki urejajo zaščito pred udarom strele.
129. člen
Vse električne napeljave, ki so v conah eksplozijske
nevarnosti morajo biti ustrezno zaščitene pred prenapetostjo zaradi udara
strele.
XIII. VARSTVO PRED POŽAROM
130. člen
(1) Požarne cone nevarnosti za goriva skupine I, II in III se
prekrivajo s conami eksplozijske nevarnosti. 
(2) Požarne cone nevarnosti za dizelsko gorivo in kurilno
olje so enake požarnim conam goriva skupine I, II in III.
131. člen
Za gradnjo vseh objektov na bencinskem servisu se upoštevajo
predpisi, ki določajo katere zahteve varstva pred požarom je treba upoštevati
pri gradnji objektov.
132. člen
(1) Na bencinskem servisu mora biti na vidnem mestu ob
točilni napravi izobešen izvleček požarnega reda, kot ga določa pravilnik, ki ureja
požarni red. 
(2) Na bencinskih servisih brez osebja in bencinskih
servisih, ki zunaj delovnega časa osebja delujejo kot bencinski servisi brez
osebja, je treba organizirati požarno varovanje, kot ga določa pravilnik, ki
ureja požarno varovanje.
133. člen
(1) Na bencinskem servisu, ki zunaj delovnega časa osebja
deluje kot bencinski servis brez osebja, je treba nad delujočimi točilnimi
napravami in nad površino, na kateri stoji vozilo ob točenju goriva, namestiti
vgrajeni gasilni sistem, ki se samodejno vključi preko detektorja plamena ali
drugega ustreznega detektorja, nameščenega nad točilno napravo. Vgrajeni
gasilni sistem mora biti izveden tako, da ga je mogoče vključiti tudi ročno. 
(2) V spremljajočih objektih bencinskega servisa je treba
namestiti napravo za javljanje požara. Izvedena mora biti popolna zaščita
objekta. Samodejni javljalniki morajo biti vgrajeni v vseh prostorih, razen v
prostorih brez požarne obremenitve. 
(3) Ročni javljalniki morajo biti vgrajeni na evakuacijskih
poteh. Pri glavnem vhodu mora biti ročni javljalnik požara nameščen na zunanji
strani objekta z ustrezno IP zaščito. 
(4) Na bencinskih servisih brez osebja in bencinskih
servisih, ki zunaj delovnega časa osebja delujejo kot bencinski servisi brez
osebja, se pri prenosu alarmnega znaka in napake upoštevajo določbe pravilnika,
ki ureja požarno varovanje.
134. člen
Nadzemni rezervoar za tekoča ali plinasta goriva mora biti
zavarovan pred čezmernim sevanjem zaradi sončnih žarkov in drugih toplotnih
virov.
135. člen
Na vsakem bencinskem servisu morajo biti nameščeni ročni in
prevozni gasilniki za požarne razrede ABC, kot določajo predpisi, ki urejajo
namestitev gasilnih aparatov.
136. člen
(1) Ob vsaki drugi točilni napravi za tekoča goriva mora biti
nameščen ročni gasilnik z najmanj 6 gasilnimi enotami. 
(2) Ob točilni napravi za utekočinjeni naftni plin mora biti
nameščen ročni gasilnik z najmanj 6 gasilnimi enotami.
137. člen
Pri polnjenju skladiščnih rezervoarjev bencinskega servisa
mora v neposredni bližini stati najmanj en prevozni gasilnik z 48 gasilnimi
enotami.
138. člen
Pri skladiščnem prostoru z do 10 kilogramskimi jeklenkami
utekočinjenega naftnega plina morata biti nameščena najmanj dva ročna
gasilnika, vsak s 6 gasilnimi enotami.
139. člen
Na bencinskem servisu mora biti zaradi morebitnega razlitja
naftnih derivatov na voljo vsaj 20 kg absorpcijskega sredstva.
140. člen
V požarnih conah nevarnosti oziroma na požarno ogroženih
območjih bencinskega servisa ne sme biti postavljeno ali razstavljeno prodajno
blago, ki bi zaradi svoje narave ali količine lahko povzročilo ali širilo
požar.
XIV. ČIŠČENJE IN VZDRŽEVANJE
141. člen
(1) Dela v zvezi z obratovanjem in čiščenjem in vzdrževanjem
naprav in površin bencinskega servisa, ki so v conah eksplozijske nevarnosti,
smejo opravljati le delavci, ki so starejši od 18 let in so ustrezno
usposobljeni. 
(2) Na bencinskem servisu, na katerem se prodaja utekočinjen
naftni plin prek točilnih naprav, mora biti vsaj en delavec bencinskega servisa
v posamezni izmeni usposobljen v skladu s pravilnikom, ki ureja preizkus znanja
in usposobljenosti delavcev, ki upravljajo energetske naprave, kot za dela in
naloge polnilca tehničnih plinov.
142. člen
Delavci morajo biti poučeni o nevarnostih, o zaščitnih
ukrepih in o načinih reševanja.
143. člen
Pred začetkom del je treba na predpisani varnostni razdalji
fizično in z znaki zavarovati območje dela. Cone eksplozijske nevarnosti
bencinskega servisa se zaradi del lahko povečajo. Povečane cone eksplozijske
nevarnosti zaradi vzdrževalnih del je treba določiti pred začetkom del.
144. člen
Dela v conah eksplozijske nevarnosti se lahko začnejo šele po
izvedenih pripravljalnih zaščitnih ukrepih. Med opravljanjem del se morajo
izvajati vsi zaščitni ukrepi, ki zagotavljajo varno delo ter požarno in
eksplozijsko varnost.
145. člen
Dela v conah eksplozijske nevarnosti se morajo opravljati po
postopkih iz predpisov, ki urejajo protieksplozijsko zaščito.
146. člen
Vzdrževalna dela v conah eksplozijske nevarnosti in na
požarno ogroženih območjih bencinskega servisa se lahko opravljajo le s pisnim
dovoljenjem odgovorne osebe po zahtevah predpisov, ki urejajo protieksplozijsko
zaščito.
147. člen
Po končanih delih je treba ponovno vzpostaviti predhodno
varnostno stanje. Vzpostavitev varnega stanja je treba dokumentirati.
148. člen
Upravljavec ali lastnik bencinskega servisa mora v skladu s
predpisi, ki urejajo izpuste snovi pri odvajanju odpadnih vod, zagotoviti
vodenje obratovalnega dnevnika lovilnika olj. Obratovalni dnevnik lovilnika olj
mora biti izdelan in se mora voditi v skladu s tehničnimi zahtevami ter
navodili za obratovanje lovilnika olj. Za nadzor nad delovanjem lovilnika olj
in vodenjem obratovalnega dnevnika lovilnika olj skrbi s poslovnikom določena
odgovorna oseba.
XV. TRAJNA USTAVITEV OBRATOVANJA IN ZAPIRANJE BENCINSKEGA
SERVISA
149. člen
Po prenehanju obratovanja bencinskega servisa je treba
rezervoarje, točilne naprave in pripadajočo tehnološko napeljavo zavarovati
tako, da ne pomenijo nevarnosti za okolje, življenje in zdravje zaposlenih ali
tretjih oseb.
150. člen
Vse naprave in cevovode je treba izprazniti in toliko
očistiti, da eksplozivna atmosfera ni več prisotna in da ne more več nastajati.
Rezervoarje je treba ločiti od tehnološke napeljave.
151. člen
Pred dokončno odstranitvijo je treba rezervoarje zaščititi
pred nepooblaščenim dostopom.
XVI. NAVODILA ZA VARNO UPORABO
152. člen
Na bencinskih servisih se smejo goriva polniti le v prvotne
rezervoarje vozil in v certificirane prenosne posode.
153. člen
Naprave za točenje goriva morajo biti zunaj obratovalnega
časa izključene in zaklenjene tako, da jih nepooblaščene osebe ne morejo
uporabljati.
154. člen
Na območju bencinskega servisa nista dovoljena kajenje in
uporaba odprtega ognja.
155. člen
Točenje pogonskih goriv je dovoljeno le pri izključenih
motorjih vozil in njihovih napravah za dodatno ogrevanje. Vozila morajo biti
zavarovana proti premiku.
156. člen
Za vse naprave, ki se uporabljajo na bencinskem servisu mora
lastnik oziroma najemnik bencinskega servisa hraniti navodila za uporabo na
mestu, dostopnem osebju.
157. člen
(1) Na bencinskem servisu mora lastnik oziroma najemnik
bencinskega servisa zagotoviti vsakodnevni nadzor nad stanjem vgrajenih naprav.
Za nadzor mora lastnik imenovati odgovorno osebo. Odgovorna oseba vodi pisno
evidenco nadzora nad stanjem naprav. 
(2) Nadzor nad stanjem vgrajenih naprav bencinskega servisa
se lahko opravlja vsake tri dni, če je izveden daljinski nadzor nad napravami.
158. člen
Med nevihto ni dovoljeno pretakanje goriva iz avtomobilske
cisterne v rezervoarje.
XVII. OPOZORILNI ZNAKI IN ZNAKI ZA PREPOVED
159. člen
Na bencinskem servisu morajo biti na vidnih mestih ogroženega
območja v skladu s predpisi, ki urejajo znake, nameščeni opozorilni znaki,
znaki obveznosti ter znaki ali napisi za prepoved, ki opozarjajo na: 
-       
PREPOVEDANO UPORABO ODPRTEGA OGNJA; 
-       
PREPOVEDANO TOČENJE GORIVA PRI DELUJOČEM MOTORJU ALI DELUJOČEM DODATNEM
OGREVNEM AGREGATU; 
-       
PREPOVEDANO TOČENJE GORIVA V NECERTIFICIRANE PRENOSNE POSODE; 
-       
PREPOVEDANO PRETAKANJE GORIVA V SKLADIŠČNE REZERVOARJE BREZ UPORABE
ZAPRTEGA SISTEMA PRETAKANJA; 
-       
PREPOVED DOSTOPA NEPOOBLAŠČENIM OSEBAM; 
-       
EKSPLOZIVNA SNOV; 
-       
VNETLJIVOST; 
-       
OBVEZNO UPORABO NEISKREČEGA ORODJA; 
-       
OBVEZNOST POLNJENJA UNP LE V REZERVOARJE MOTORNIH VOZIL; 
-       
NEVARNOST OZEBLIN PRI ODKLOPU TOČILNE PIPE ZA UNP; 
-       
UPORABO MOBILNIH TELEFONOV LE POD POSEBNIMI POGOJI IZVEN CON NEVARNOSTI.
XVIII. PREHODNE IN KONČNE DOLOČBE
160. člen
(1) Bencinske servise, ki so bili zgrajeni pred uveljavitvijo
tega pravilnika, je treba z zahtevami tega pravilnika uskladiti, najpozneje v
15 letih po njegovi uveljavitvi, vendar morajo ves čas obratovanja ustrezati
predpisom, po katerih so bili zgrajeni. 
(2) Gradnja bencinskih servisov, ki se je ob uveljavitvi tega
pravilnika že začela, se lahko dokonča po do zdaj veljavnih predpisih.
161. člen
Z dnem uveljavitve tega pravilnika preneha veljati Pravilnik
o tehničnih zahtevah za gradnjo in obratovanje postaj za preskrbo motornih
vozil z gorivi (Uradni list RS, št. 114/04 in 54/05).
162. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-14/2005
Ljubljana, dne 11. novembra 2009
EVA 2009-2111-0037
dr. Matej Lahovnik l.r. 
Minister 
za gospodarstvo
Soglašam!
Karl Erjavec l.r. 
Minister 
za okolje in prostor 
Soglašam!
dr. Ljubica Jelušič l.r. 
Ministrica 
za obrambo

Priloga
1 k Pravilniku o tehničnih zahtevah za gradnjo in obratovanje postaj za
preskrbo motornih vozil z gorivi