I. SPLOŠNE DOLOČBE
1. člen
Ta pravilnik ureja postopek in določa ukrepe strokovnega nadzora
s svetovanjem na področju fizioterapevtske dejavnosti (v nadaljnjem besedilu:
strokovni nadzor).
2. člen
Ministrstvo za zdravje (v nadaljnjem besedilu: ministrstvo) opravlja
strokovni nadzor z namenom, da pri izvajalcih fizioterapevtske dejavnosti:
-       
nadzira strokovno delo ter uporabo strokovno preverjenih in
standardiziranih metod dela in najnovejših dosežkov znanosti,
-       
ugotavlja uporabo postopkov za zagotavljanje kakovosti pri vsakodnevnem
delu;
-       
preverja stalno sledenje razvoju stroke;
-       
svetuje na podlagi ugotovitev opravljenega strokovnega nadzora.
3. člen
(1) Strokovni nadzor je lahko redni ali izredni.
(2) Redni strokovni nadzor se opravlja po letnem programu, ki
ga določi minister, pristojen za zdravje (v nadaljnjem besedilu: minister)
najpozneje do 20. decembra za naslednje leto.
(3) Program rednih strokovnih nadzorov se objavi na spletnih
straneh ministrstva.
(4) Izredni strokovni nadzor se opravlja izven sprejetega letnega
programa. Opravi ga ministrstvo po lastni presoji, na predlog zavarovane osebe
ali na drug predlog.
(5) Izredni strokovni nadzor se lahko opravi nenapovedano, vendar
v okviru rednega delovnega časa izvajalca fizioterapevtske dejavnosti (v
nadaljnjem besedilu: izvajalec).
II. POSTOPEK STROKOVNEGA NADZORA
4. člen
(1) Strokovni nadzor izvaja tričlanska nadzorna komisija, ki
jo s sklepom imenuje minister.
(2) Člani nadzorne komisije se imenujejo med izvajalci, ki so
vpisani v register in imajo veljavno licenco za opravljanje fizioterapevtske
dejavnosti ter vsaj pet let delovnih izkušenj na področju fizioterapevtske
dejavnosti.
(3) Vsaj en član nadzorne komisije mora biti z ožjega področja,
ki se nadzoruje.
5. člen
(1) Strokovni nadzor se začne z izdajo sklepa o imenovanju nadzorne
komisije.
(2) Sklep o imenovanju nadzorne komisije mora vsebovati:
-       
vrsto strokovnega nadzora,
-       
ime in priimek predsednika in članov,
-       
osebno ime oziroma naziv in naslov zdravstvenega zavoda ali zasebnega
zdravstvenega delavca, kjer se bo opravljal strokovni nadzor,
-       
kraj in čas nadzora,
-       
rok za izdelavo ugotovitvenega zapisnika.
(3) Sklep mora biti vročen izvajalcu, kjer se bo opravljal strokovni
nadzor in nadzorni komisiji najpozneje 15 dni pred izvedbo strokovnega nadzora.
(4) Pri izrednem strokovnem nadzoru je lahko sklep vročen tudi
pozneje, vendar najpozneje pred izvedbo strokovnega nadzora pri izvajalcu.
6. člen
(1) Pri strokovnem nadzoru je obvezna navzočnost izvajalca oziroma
odgovorne osebe izvajalca, pri katerem se opravlja strokovni nadzor in članov
nadzorne komisije.
(2) Redni ali izredni strokovni nadzor se lahko izjemoma opravi
tudi v odsotnosti izvajalca oziroma odgovorne osebe izvajalca, če ta svoje
odsotnosti ne opraviči oziroma, če se načrtno izmika izvedbi strokovnega
nadzora.
7. člen
Izvajalec ima pravico in dolžnost sodelovati s člani nadzorne
komisije, zagotoviti dostop v prostore, omogočiti pregled zahtevane
dokumentacije in nemoteno delo nadzorne komisije.
8. člen
Strokovni nadzor poteka na naslednji način:
-       
razgovor o splošnih vprašanjih izvajanja fizioterapevtske dejavnosti in
povezovanja z drugimi izvajalci zdravstvene dejavnosti;
-       
pregled dokumentacije fizioterapevtske dejavnosti ter ugotavljanje
strokovnosti in kakovosti na njenem temelju;
-       
ugotovitev strokovne usposobljenosti na podlagi dokazil in razgovorov;
-       
razgovor z drugimi zdravstvenimi delavci in zdravstvenimi sodelavci;
-       
druga nadzorna dejanja;
-       
razgovor o ugotovljenih nepravilnostih;
-       
svetovanje za izboljšanje strokovnega dela ali pogojev dela;
-       
izdelava in podpis ugotovitvenega zapisnika.
III. UGOTOVITVENI ZAPISNIK
9. člen
(1) O izvedenem strokovnem nadzoru nadzorna komisija pripravi
ugotovitveni zapisnik v skladu z zakonom, ki ureja splošni upravni postopek.
(2) Ugotovitveni zapisnik mora vsebovati oceno, ugotovitve, predloge
ukrepov, roke za odpravo pomanjkljivosti in nasvete nadzorne komisije.
(3) Preden se ugotovitveni zapisnik sklene, ima izvajalec pravico
pregledati zapisnik in nanj dati svoje pripombe.
10. člen
Nadzorna komisija lahko predlaga naslednje ukrepe:
1.     
opomin;
2.     
dodatno strokovno izobraževanje, izpopolnjevanje ali usposabljanje;
3.     
začasen odvzem licence;
4.     
trajen odvzem licence in izbris iz registra izvajalcev;
5.     
odpravo organizacijskih, materialnih in drugih pomanjkljivosti, ki
pogojujejo neustrezno kakovost ali strokovnost dela;
6.     
začasno, dokler niso odpravljene ugotovljene pomanjkljivosti, prepoved
opravljanja fizioterapevtske dejavnosti.
11. člen
(1) Kopija podpisanega ugotovitvenega zapisnika se takoj ali
najpozneje v treh dneh po končanem strokovnem nadzoru vroči izvajalcu oziroma
odgovorni osebi izvajalca in članom nadzorne komisije.
(2) Kadar gre za izredni strokovni nadzor, se kopija
ugotovitvenega zapisnika pošlje tudi predlagatelju.
IV. KONEC POSTOPKA IN UKREPI
12. člen
Če iz ugotovitvenega zapisnika izhaja, da nadzorna komisija ne
predlaga ukrepov iz 10. člena tega pravilnika, ministrstvo izda sklep o zaključku
postopka.
13. člen
(1) Če nadzorna komisija predlaga ukrepe iz 10. člena tega
pravilnika, ministrstvo o tem izda odločbo.
(2) Odločba se vroči izvajalcu, pri katerem je bil opravljen strokovni
nadzor. Kadar gre za izredni strokovni nadzor se odločba pošlje tudi
predlagatelju.
14. člen
Zoper sklep iz 12. člena tega pravilnika in odločbo iz prejšnjega
člena ni pritožbe.
V. PREHODNE IN KONČNE DOLOČBE
15. člen
Postopki strokovnega nadzora, ki so se začeli pred
uveljavitvijo tega pravilnika, se dokončajo po dosedanjih predpisih.
16. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-87/2009
Ljubljana, dne 2. junija 2010
EVA 2009-2711-0074
Dorijan Marušič l.r.
Minister
za zdravje