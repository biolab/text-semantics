I. SPLOŠNA DOLOČBA
1. člen
Ta pravilnik ureja upravljanje prostih
denarnih sredstev na podračunih imetnikov podračunov v sistemu enotnega
zakladniškega računa.
Ta pravilnik določa tudi način in pogoje za
sprejemanje vlog in dajanje likvidnostnih posojil ter odobravanje prekoračitve
pozitivnega stanja na podračunu imetnikov podračunov v sistemu enotnega
upravljanja sistema enotnega zakladniškega računa (v nadaljnjem besedilu: EZR).
II. UPRAVLJANJE LIKVIDNOSTI V SISTEMU EZR DRŽAVE
1. Imetniki podračunov
2. člen
Imetniki podračunov, ki niso vključeni v
enotno upravljanje, so imetniki podračunov, ki so sestavni deli EZR, in ki
lahko do vključitve v sistem enotnega upravljanja samostojno upravljajo s
svojimi prostimi denarnimi sredstvi.
Imetniki podračunov, ki so vključeni v enotno
upravljanje, so imetniki podračunov, ki so sestavni del EZR in s katerih
prostimi denarnimi sredstvi upravlja upravljavec sredstev sistema enotnega
zakladniškega računa.
2. Obrestovanje prostih denarnih
sredstev na podračunih
3. člen
Prosta denarna sredstva na podračunih
imetnikov podračunov iz prejšnjega člena se obrestujejo v skladu s pravilnikom,
ki ureja način obrestovanja, roke obračuna in plačila obresti ter določanje
obrestnih mer za posle sistema enotnega zakladniškega računa.
Ne glede na prejšnji odstavek se prosta
denarna sredstva na podračunih imetnikov podračunov ne obrestujejo v primeru,
ko je izračunana obrestna mera za stanja na podračunih imetnikov podračunov
negativna.
3. Vloge denarnih sredstev
4. člen
Vloga denarnih sredstev (v nadaljnjem
besedilu: vloga) je prenos prostih denarnih sredstev s posameznega podračuna
imetnika podračuna, ki je vključen v enotno upravljanje, na zakladniški
podračun, ki se izvrši na podlagi plačilnega navodila imetnika podračuna.
5. člen
Imetnik podračuna, ki želi na zakladniški
podračun položiti vlogo, pošlje upravljavcu sredstev sistema enotnega
zakladniškega računa države prek spletnega programa sistema za upravljanje
denarnih sredstev sistema enotnega zakladniškega računa (v nadaljnjem besedilu:
spletni program EZRLKV) napoved vloge v vsebini in obliki, določeni v obrazcu
Napoved vloge, ki je Priloga 1 tega pravilnika in njegov sestavni del.
V primeru nedelovanja spletnega programa
EZRLKV lahko imetnik podračuna izjemoma pošlje upravljavcu sredstev sistema enotnega
zakladniškega računa države vlogo na obrazcu iz Priloge 1 tega pravilnika.
Obrazec mora poslati v elektronski obliki.
Imetnik podračuna pošlje napoved vloge
upravljavcu sredstev sistema enotnega zakladniškega računa države najpozneje do
12. ure en delovni dan pred pologom vloge.
Sredstva iz naslova vloge morajo biti
prenesena na zakladniški podračun najpozneje do 9.30 ure na dan pologa vloge.
6. člen
Upravljavec sredstev sistema enotnega
zakladniškega računa države sprejme vlogo na zakladniški podračun ne glede na
njeno višino.
7. člen
Na dan zapadlosti vloge upravljavec
sredstev sistema enotnega zakladniškega računa države do 10. ure prenese
sredstva vloge in pripadajoče obresti z zakladniškega podračuna na podračun
imetnika podračuna, ki je položil vlogo.
4. Likvidnostna posojila
8. člen
Likvidnostno posojilo je prenos prostih
denarnih sredstev iz zakladniškega podračuna na podračun imetnika podračuna, ki
je vključen v enotno upravljanje, za namen financiranja njegovega kratkoročnega
primanjkljaja sredstev.
9. člen
Likvidnostno posojilo lahko upravljavec
sredstev sistema enotnega zakladniškega računa države da v primeru, če ima na
voljo ustrezno strukturo vlog.
Upravljavec sredstev sistema enotnega
zakladniškega računa države lahko daje likvidnostna posojila tudi iz prostih
denarnih sredstev na podračunih, pri čemer mora upoštevati načelo varnosti in
likvidnosti EZR.
Upravljavec sredstev sistema enotnega
zakladniškega računa države lahko zaradi zagotavljanja načela varnosti od
imetnika podračuna, ki je vključen v enotno upravljanje in ki želi najeti
likvidnostno posojilo, zahteva ustrezno zavarovanje.
10. člen
Likvidnostno posojilo lahko pridobi le
imetnik podračuna, ki je vključen v enotno upravljanje, in ki praviloma ob
črpanju posojila nima prostih denarnih sredstev ali naložb izven sistema EZR.
11. člen
Imetnik podračuna, ki je vključen v enotno
upravljanje in ki namerava v naslednjem mesecu najeti likvidnostno posojilo,
mora do 15. v mesecu za naslednji mesec poslati upravljavcu sredstev sistema enotnega
zakladniškega računa države mesečno napoved likvidnostnih posojil prek
spletnega programa EZRLKV v vsebini in obliki, določeni v obrazcu Mesečna
napoved likvidnostnih posojil, ki je Priloga 2 tega pravilnika in njegov
sestavni del.
V primeru nedelovanja spletnega programa
EZRLKV lahko imetnik podračuna pošlje upravljavcu sredstev sistema enotnega
zakladniškega računa države mesečno napoved likvidnostnih posojil na obrazcu iz
Priloge 2. Obrazec mora poslati v elektronski obliki.
Zahtevek za črpanje posameznega
likvidnostnega posojila pošlje imetnik podračuna, ki je vključen v enotno
upravljanje, upravljavcu sredstev sistema enotnega zakladniškega računa države
najpozneje en delovni dan pred črpanjem do 11. ure prek spletnega programa
EZRLKV v vsebini in obliki, določeni v obrazcu Napoved likvidnostnega posojila,
ki je Priloga 3 tega pravilnika in njegov sestavni del.
V primeru nedelovanja spletnega programa
EZRLKV lahko imetnik podračuna pošlje upravljavcu sredstev sistema enotnega
zakladniškega računa države zahtevek za črpanje likvidnostnega posojila, na
obrazcu iz Priloge 3 tega pravilnika. Obrazec mora poslati v elektronski
obliki.
12. člen
Upravljavec sredstev sistema enotnega
zakladniškega računa države odgovori na zahtevek en delovni dan pred predvidenim
črpanjem do 13. ure tako, da zahtevku za črpanje likvidnostnega posojila ugodi
v celoti, delno ali ga zavrne.
Na dan črpanja likvidnostnega posojila
upravljavec sredstev sistema enotnega zakladniškega računa države izvrši prenos
denarnih sredstev z zakladniškega podračuna na podračun imetnika podračuna, ki
je vključen v enotno upravljanje, najpozneje do 10. ure.
13. člen
Na dan zapadlosti likvidnostnega posojila
imetnik podračuna, ki je vključen v enotno upravljanje, vrne zapadlo
likvidnostno posojilo in pripadajoče obresti s svojega podračuna na zakladniški
podračun do 9.30 ure.
V primeru zamude vračila lahko upravljavec
sredstev sistema enotnega zakladniškega računa države naloži Upravi Republike
Slovenije za javna plačila (v nadaljnjem besedilu: UJP), da izda in izvrši
plačilna navodila s podračuna imetnika podračuna, ki je vključen v enotno
upravljanje, na zakladniški podračun za znesek likvidnostnega posojila in
pripadajočih obresti, ki ga ta ni pravočasno vrnil skupaj z zakonitimi zamudnimi
obrestmi od zapadlosti posojila do plačila.
V primeru nezadostnega kritja na podračunu
imetnika za plačilo neplačanih obveznosti po prejšnjem odstavku, lahko
upravljavec sredstev sistema enotnega zakladniškega računa države naloži UJP,
da izda in izvrši plačilna navodila do višine neporavnane obveznosti v breme
denarnih sredstev imetnika podračuna v katerikoli valuti, s katerimi prosto
razpolaga na kateremkoli podračunu, odprtem pri UJP, oziroma na računu pri
Banki Slovenije ali poslovni banki.
UJP pridobi pooblastilo za nakazilo
sredstev iz drugega in tretjega odstavka tega člena na potrjenem obrazcu iz Priloge
3.
5. Obrestovanje vlog in likvidnostnih
posojil
14. člen
Vloge in likvidnostna posojila imetnikov
podračunov, ki so vključeni v enotno upravljanje, se obrestujejo po primerljivih
obrestnih merah, kakor jih upravljavec sredstev sistema enotnega zakladniškega
računa države dosega na finančnem trgu za posle sistema EZR.
Obresti za vloge
in likvidnostna posojila se izračunajo na naslednji način:


obresti

=

glavnica x obrestna mera v ?% % x število dni

 


360

 


6. Prekoračitev pozitivnega stanja na
podračunu
15. člen
Prekoračitev pozitivnega stanja na
podračunu je sestavni del kritja na podračunu imetnika podračuna, ki je
vključen v enotno upravljanje, in je namenjena financiranju le meddnevnega
primanjkljaja njegovih sredstev.
16. člen
Pri odobritvi prekoračitve pozitivnega
stanja na podračunu imetnika podračuna mora upravljavec sredstev sistema
enotnega zakladniškega računa države upoštevati načelo varnosti in likvidnosti
EZR.
17. člen
Prekoračitev pozitivnega stanja na
podračunu lahko upravljavec sredstev sistema enotnega zakladniškega računa
države odobri imetniku podračuna, ki je vključen v enotno upravljanje, le v
primeru zagotovljenih prilivov na njegov podračun in če imetnik:
-       
izpolnjuje pogoje za pridobitev likvidnostnega posojila iz 10. člena
tega pravilnika,
-       
upravljavcu sredstev sistema enotnega zakladniškega računa države dnevno
sporoča napovedi ter izvedbe denarnih tokov po dnevih za zahtevano obdobje.
Višina odobrene prekoračitve pozitivnega
stanja znaša največ 70  % predvidenih prilivov.
Imetnik podračuna, kateremu je bila
odobrena prekoračitev pozitivnega stanja, mora zagotoviti pozitivno stanje na
svojem podračunu najpozneje do 14. ure na dan odobrene prekoračitve.
18. člen
Zahtevek za odobritev prekoračitve
pozitivnega stanja na podračunu pošlje imetnik podračuna, ki je vključen v
enotno upravljanje, upravljavcu sredstev sistema enotnega zakladniškega računa
države en delovni dan pred predvideno prekoračitvijo do 13. ure na obrazcu
Prekoračitev pozitivnega stanja na računu, ki je Priloga 4 tega pravilnika in
njegov sestavni del.
19. člen
Upravljavec sredstev sistema enotnega
zakladniškega računa države odgovori na zahtevek en delovni dan pred predvideno
prekoračitvijo do 15. ure tako, da zahtevku za odobritev prekoračitve
pozitivnega stanja na podračunu ugodi v celoti, delno ali ga zavrne.
Na dan odobrene prekoračitve pozitivnega
stanja na podračunu upravljavec sredstev sistema enotnega zakladniškega računa
države imetniku podračuna najpozneje do 10. ure omogoči plačevanje obveznosti
do višine odobrene prekoračitve.
20. člen
Ne glede na določbe 5., 11., 12., 13., 17.,
18. in 19. člena tega pravilnika lahko proračun Republike Slovenije, Zavod za
zdravstveno zavarovanje Slovenije in Zavod za pokojninsko in invalidsko
zavarovanje Slovenije napoved vloge, najavo likvidnostnega posojila in zahtevek
za odobritev prekoračitve pozitivnega stanja na podračunu pošljejo upravljavcu
sredstev sistema enotnega zakladniškega računa države tudi na dan pologa vloge
ali črpanja likvidnostnega posojila oziroma prekoračitve pozitivnega stanja na
podračunu, lahko pa najemajo tudi meddnevna likvidnostna posojila.
Delovne postopke za navedeno napoved vlog,
najemanje likvidnostnih posojil in odobritve prekoračitve pozitivnega stanja na
podračunu iz prejšnjega odstavka sprejme Likvidnostna komisija Ministrstva za
finance, Zavoda za zdravstveno zavarovanje Slovenije in Zavoda za pokojninsko
in invalidsko zavarovanje Slovenije.
III. UPRAVLJANJE LIKVIDNOSTI V SISTEMU EZR OBČINE
21. člen
Za obrestovanje prostih denarnih sredstev
na podračunih, vključenih v sistem EZR občine, se uporablja 3. člen tega
pravilnika.
Za obrestovanje vlog in danih likvidnostnih
posojil v sistemu EZR občine se uporablja 14. člen tega pravilnika.
Župan v skladu s tem pravilnikom določi
način in pogoje sprejemanja vlog ter dajanja likvidnostnih posojil v sistemu
EZR občine.
IV. PREHODNA IN KONČNI DOLOČBI
22. člen
Ne glede na prvi odstavek 5. člena ter prvi
in tretji odstavek 11. člena tega pravilnika imetnik podračuna upravljavcu
sredstev sistema enotnega zakladniškega računa države do 31. decembra 2014
pošilja napoved vloge na obrazcu iz Priloge 1 tega pravilnika, mesečno napoved
likvidnostnih posojil na obrazcu iz Priloge 2 tega pravilnika ter zahtevek za
črpanje likvidnostnega posojila na obrazcu iz Priloge 3 tega pravilnika.
23. člen
Z dnem uveljavitve tega pravilnika preneha
veljati Pravilnik za upravljanje likvidnosti v sistemu enotnega zakladniškega
računa (Uradni list RS, št. 100/02, 78/04, 137/06, 115/07, 91/08 in 22/10).
24. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 007-439/2014/8
Ljubljana, dne 5. avgusta 2014
EVA 2014-1611-0046
dr. Uroš Čufer l.r.
Minister za finance

Priloga 1:
Napoved vloge
Priloga 2:
Mesečna napoved likvidnostnih posojil
Priloga 3:
Napoved likvidnostnega posojila
Priloga 4:
Prekoračitev pozitivnega stanja na računu