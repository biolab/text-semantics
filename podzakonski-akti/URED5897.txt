1. člen
(vsebina)
(1) Ta uredba določa vrste ukrepov, za
katere se lahko izplačajo nadomestila za zmanjšanje dohodka iz kmetijske
dejavnosti zaradi prilagoditve ukrepom vodovarstvenega režima (v nadaljnjem
besedilu: nadomestila), način izplačevanja in merila za izračun višine
nadomestil za zmanjšanje dohodka iz kmetijske dejavnosti.
(2) Nadomestila se izplačajo kot:
1.    
državna pomoč v skladu s Smernicami Evropske
unije o državni pomoči v kmetijskem in gozdarskem sektorju ter na podeželju za
obdobje 2014 do 2020 (UL C št. 204 z dne
1. 7. 2014,
str. 1), zadnjič spremenjenimi z
Obvestilom Komisije o spremembi Smernic Evropske unije o državni pomoči v
kmetijskem in gozdarskem sektorju ter na podeželju za obdobje od 2014 do 2020 v
zvezi z obdobjem njihove uporabe in o začasnih prilagoditvah zaradi upoštevanja
učinka pandemije COVID-19 (UL C št. 424 z
dne 8. 12. 2020,
str. 30), (v nadaljnjem besedilu:
smernice) in
2.    
pomoč de minimis v skladu z Uredbo
Komisije (EU) št. 1408/2013 z dne 18. decembra 2013 o uporabi členov 107 in 108
Pogodbe o delovanju Evropske unije pri pomoči de minimis v kmetijskem
sektorju (UL L št. 352 z dne 24. 12. 2013,
str. 9), zadnjič spremenjeno z Uredbo
Komisije (EU) 2019/316 z dne 21. februarja
2019 o spremembi Uredbe (EU) št. 1408/2013
o uporabi členov 107 in 108 Pogodbe o delovanju Evropske unije pri pomoči de
minimis v kmetijskem sektorju (UL L št. 51
I z dne 22. 2. 2019,
str. 1), (v nadaljnjem besedilu: Uredba
1408/2013/EU).
2. člen
(uporaba)
(1) Nadomestila se izplačajo na
najožjih vodovarstvenih območjih, namenjenih za varstvo vodnih virov za javno
oskrbo s pitno vodo, ki so določena v skladu s predpisi Vlade Republike
Slovenije, ki urejajo najožje vodovarstveno območje.
(2) Nadomestila se ne izplačajo na
kmetijskih zemljiščih na najožjih vodovarstvenih območjih, če so s predpisi
Vlade Republike Slovenije, ki urejajo najožje vodovarstveno območje, določena
prehodna obdobja in vodovarstveni režim na teh zemljiščih še ne velja.
3. člen
(izrazi)
Izrazi, uporabljeni v tej uredbi, pomenijo:
1.    
kmetijska dejavnost je primarna proizvodnja
kmetijskih proizvodov, navedenih v smernicah;
2.    
kmetijsko gospodarstvo (v nadaljnjem besedilu:
KMG) je kmetijsko gospodarstvo, določeno v skladu z zakonom, ki ureja
kmetijstvo;
3.    
nosilec kmetijskega gospodarstva (v nadaljnjem
besedilu: nosilec KMG-ja) je pravna ali fizična oseba, določena s predpisom, ki
ureja register kmetijskih gospodarstev;
4.    
izvajalec javne službe oskrbe s pitno vodo je
pravna ali fizična oseba, ki izvaja občinsko gospodarsko javno službo oskrbe
prebivalstva s pitno vodo;
5.    
GERK je grafična enota rabe kmetijskega
gospodarstva in je strnjena površina kmetijskega zemljišča z enako vrsto
dejanske rabe, ki je v uporabi enega kmetijskega gospodarstva;
6.    
kmetijsko zemljišče v uporabi kmetijskega
gospodarstva (v nadaljnjem besedilu: KZU) je zemljišče, ki ga nosilec
kmetijskega gospodarstva prijavi v register kmetijskih gospodarstev (v
nadaljnjem besedilu: RKG) kot GERK, ki imajo določeno največjo upravičeno
površino večjo od nič, z vrstami rabe GERK, v skladu s predpisom, ki ureja
register kmetijskih gospodarstev;
7.    
za ustrezno obdelan GERK se šteje, če so njive
obdelane in pridelek pravočasno pobran, trajno travinje pokošeno najmanj enkrat
letno ali sejano travinje na njivah najmanj dvakrat letno in pokošena trava
odstranjena ter trava v trajnih nasadih pokošena najmanj enkrat letno in
pridelek pravočasno pobran;
8.    
enotno podjetje je podjetje v skladu z drugim
odstavkom 2. člena Uredbe 1408/2013/EU;
9.    
veliko podjetje je veliko podjetje iz 14. točke
pod (35) smernic;
10. 
podjetje v težavah je podjetje v težavah iz 15.
točke pod (35) smernic.
4. člen
(upravičenec do nadomestila)
Upravičenec do nadomestila (v nadaljnjem
besedilu: upravičenec) je nosilec KMG-ja, ki:
-      
je zaradi zmanjšanja dohodka iz kmetijske
dejavnosti vložil zahtevek za izplačilo nadomestila iz Priloge 2, ki je
sestavni del te uredbe,
-      
izvaja kmetijsko dejavnost na KZU na najožjem
vodovarstvenem območju,
-      
ima KMG vpisano v register kmetijskih
gospodarstev (v nadaljnjem besedilu: RKG) v skladu s predpisom, ki ureja
kmetijstvo, in
-      
ima skupno površino GERK-ov ali delov GERK-ov
znotraj najožjega vodovarstvenega območja večjo ali enako 0,1 hektara.
5. člen
(zavezanec za plačilo nadomestila)
(1) Zavezanec za izplačilo nadomestila (v
nadaljnjem besedilu: zavezanec) je izvajalec javne službe oskrbe s pitno vodo,
ki upravlja vodni vir, za katerega je določen vodovarstveni režim na najožjem
vodovarstvenem območju.
(2) Nadomestila se financirajo iz
sredstev, ki jih za izvajanje storitev javne službe oskrbe s pitno vodo
pridobiva izvajalec javne službe oskrbe s pitno vodo v skladu s predpisom o
metodologiji za oblikovanje cen storitev obveznih občinskih gospodarskih javnih
služb varstva okolja.
6. člen
(ukrepi vodovarstvenega režima)
(1) Ukrepi vodovarstvenega režima, za
katere se lahko na najožjih vodovarstvenih območjih pridobijo nadomestila, so
ukrepi, ki se nanašajo na prepovedi, omejitve in zaščitne ukrepe v zvezi z
ravnanjem s kmetijskimi zemljišči, ki so določeni v skladu s predpisi, ki
urejajo najožje vodovarstveno območje.
(2) Na območjih iz prvega odstavka 2. člena
te uredbe za ukrepe iz prejšnjega odstavka ni mogoče pridobiti drugih državnih
pomoči ali plačil iz drugega naslova.
6.a člen
(shema državne pomoči v skladu s
smernicami)
(1) Nadomestilo se podeli kot državna pomoč
v skladu s točkami (241) do (250) smernic.
(2) Nadomestilo se v okviru istih
upravičenih stroškov ne sme združevati z drugimi pomočmi iz naslova državnih
pomoči, če bi bili z združitvijo pomoči preseženi najvišji zneski oziroma
intenzivnost pomoči, določene s smernicami, ne glede na to, ali se pomoč v
celoti financira iz nacionalnih sredstev ali pa se delno financira iz sredstev
Evropske unije.
(3) Nadomestilo z upravičenimi stroški po
tej uredbi, dodeljeno na podlagi smernic, se lahko združuje z vsako drugo
pomočjo iz naslova državnih pomoči, če se navedeni ukrepi nanašajo na različne
upravičene stroške.
(4) Nadomestilo se ne sme kumulirati z
nobeno pomočjo de minimis v zvezi z istimi upravičenimi stroški, če bi
bila s takim kumuliranjem presežena intenzivnost pomoči ali znesek pomoči, ki
sta določena v smernicah.
(5) Nadomestila ne vključujejo financiranja
enakovrednih kmetijskih praks iz 43. člena Uredbe (EU) št. 1307/2013 Evropskega
parlamenta in Sveta z dne 17. decembra 2013 o pravilih za neposredna plačila
kmetom na podlagi shem podpore v okviru skupne kmetijske politike ter
razveljavitvi Uredbe Sveta (ES) št. 637/2008 in Uredbe Sveta (ES) št. 73/2009
(UL L št. 347 z dne 20. 12. 2013, str. 608).
(6) Do nadomestila iz prvega odstavka tega
člena niso upravičeni subjekti, ki so naslovniki neporavnanega naloga za
izterjavo na podlagi predhodnega sklepa Komisije, s katerim je bila pomoč
razglašena za nezakonito in nezdružljivo z notranjim trgom.
6.b člen
(shema pomoči de minimis)
(1) Ne glede na določbo prejšnjega člena se nadomestilo za
ukrepa vodovarstvenega režima razvoz gnojevke in gnojnice ter izdelava
gnojilnega načrta podeli kot pomoč de minimis v skladu z Uredbo
1408/2013/EU.
(2) Plačila za zahtevke iz prejšnjega odstavka se dodelijo do
skupnega zneska pomoči de minimis iz 3. člena Uredbe 1408/2013/EU. Če bi
skupni znesek pomoči de minimis na upravičenca presegel to omejitev, se
nadomestilo iz prejšnjega odstavka pred dodelitvijo zniža, tako da ta omejitev
ni presežena.
(3) Pomoč de minimis po tej uredbi
se ne sme kumulirati z drugimi državnimi pomočmi v zvezi z istimi upravičenimi
stroški, če bi bili s takšnim kumuliranjem pomoči preseženi najvišji zneski
oziroma intenzivnosti pomoči, določeno za posebne okoliščine vsakega primera v
predpisih Evropske unije, ne
glede na to, ali se podpora za projekt ali dejavnost v celoti financira iz nacionalnih
sredstev ali pa se delno financira iz sredstev Evropske unije. 
(4) Pomoč de minimis, dodeljena v skladu z Uredbo
1408/2013/EU, se lahko kumulira z drugo pomočjo de minimis, dodeljeno za
dejavnosti v skladu z Uredbo Komisije (EU) št. 1407/2013 z dne 18. decembra
2013 o uporabi členov 107 in 108 Pogodbe o delovanju Evropske unije pri pomoči de
minimis (UL L št. 352 z dne 24. 12. 2013, str. 1; v nadaljnjem besedilu:
Uredba 1407/2013/EU) ali Uredbo Komisije (EU) št. 717/2014 z dne 27. junija
2014 o uporabi členov 107 in 108 Pogodbe o delovanju Evropske unije pri pomoči de
minimis v sektorju ribištva in akvakulture (UL L št. 190 z dne 28. 6. 2014,
str. 45; v nadaljnjem besedilu: Uredba 717/2014/EU), do zgornje meje, določene
v Uredbi 1407/2013/EU ali Uredbi 717/2014/EU, če je z ločitvijo dejavnosti ali
stroškov zagotovljeno, da primarna proizvodnja kmetijskih proizvodov ne prejema
pomoči de minimis, dodeljene v skladu z Uredbo 1407/2013/EU ali Uredbo
717/2014/EU.
7. člen
(določitev višine nadomestila)
(1) Nadomestila se določijo s
točkovanjem KMG-jev na podlagi metodologije iz Priloge 1, ki je sestavni del te
uredbe. Za posamezen KMG je izračunano povprečno število točk na hektar KZU
znotraj določenega najožjega vodovarstvenega območja. Višino nadomestila predstavlja
zmnožek števila točk z vrednostjo točke.
(2) Vrednost točke znaša 1 euro.
(3) Za KMG-je za katere ni podatkov o
stanju kmetijske pridelave pred uveljavitvijo vodovarstvenega režima se višina
nadomestila izračuna na podlagi povprečnega števila točk KMG-jev z znanimi
podatki na določenem najožjem vodovarstvenem območju.
(4) Ne glede na določbo prvega in
tretjega odstavka tega člena najvišji znesek nadomestila v obdobju od leta 2011
do leta 2015 ne sme presegati 500 evrov na hektar KZU.
(5) Ne glede na prvi odstavek tega člena najvišji znesek
nadomestila za posamezno leto v obdobju od leta 2016 do 2022 ne sme presegati:
-      
500 eurov na hektar KZU na leto v prvih petih
letih od uveljavitve vodovarstvenega režima oziroma
-      
200 eurov na hektar KZU na leto po preteku
obdobja iz prejšnje alineje.
(6) Ne glede na prejšnji odstavek se v obdobju od leta 2016
do 2022 zneski nadomestila za posamezno leto povečajo za do največ 200 eurov na
hektar KZU za upravičenca, kateremu je z uredbami, ki urejajo vodovarstvena območja,
določena prepoved paše.
(7) Določbe petega in šestega odstavka tega člena se
uporabljajo v primerih izplačila nadomestil v skladu s 6.a členom te uredbe.
8. člen
(pogoji za izplačilo nadomestila)
(1) Nadomestila se lahko izplačajo
upravičencu, če:
-      
na GERK-u ali na delu GERK-a znotraj najožjega
vodovarstvenega območja izvaja kmetijsko dejavnost v skladu z ukrepi
vodovarstvenega režima,
-      
KMG ni podjetje v težavah,
-      
je GERK ali del GERK-a znotraj najožjega
vodovarstvenega območja glede na vrsto rabe ustrezno obdelan,
-      
je povprečno število točk KMG-ja na hektar KZU
znotraj najožjega vodovarstvenega območja večje ali enako 50 in
-      
je skupni znesek nadomestila po shemah iz 6.a
in 6.b člena te uredbe za posamezno leto višji od 10
eurov.
(2) Ne glede na drugo alinejo prejšnjega
odstavka se nadomestilo izplača upravičencu, če KMG 31. decembra
2019 ni bilo podjetje v težavah, vendar je postalo podjetje v težavah v obdobju
od 1. januarja 2020 do 30. junija 2021.
(3) Ne glede na četrto alinejo prvega
odstavka tega člena se nadomestilo za posamezno leto v obdobju od leta 2016 do
2022 izplača upravičencu po shemi državne pomoči v skladu s smernicami iz 6.a
člena te uredbe in po shemi pomoči de minimis iz 6.b člena te uredbe, če
je povprečno število točk KMG na hektar KZU znotraj najožjega vodovarstvenega
območja večje ali enako 10.
9. člen
(obveznosti upravičenca)
(1) Za izplačilo nadomestila mora upravičenec vsako leto od
31. januarja do 31. marca podati vlogo pri zavezancu, ki vsebuje:
-      
zahtevek za izplačilo na obrazcu iz Priloge 2
te uredbe;
-      
izjavo o tem, da KMG ni podjetje v težavah
oziroma 31. decembra 2019 ni bilo podjetje v težavah, vendar je postalo
podjetje v težavah v obdobju od 1. januarja 2020 do 30. junija 2021,
na obrazcu iz Priloge 3, ki je sestavni del te uredbe;
-      
izjavo, ali gre za enotno podjetje z navedbo
podjetij, ki so z njim povezana, na obrazcu iz Priloge 4, ki je sestavni del te
uredbe, in
-      
izjavo o tem, da ni naslovnik neporavnanega
naloga za izterjavo iz šestega odstavka 6.a člena te uredbe.
(2) Če je upravičenec veliko podjetje, mora
vlogi iz prejšnjega odstavka priložiti tudi opis stanja brez pomoči in za to
predložiti ustrezna dokazila.
10. člen
(obveznosti zavezanca)
(1) Zavezanec mora:
1.    
od upravičenca pridobiti pisno izjavo na
obrazcu iz Priloge 4 te uredbe, ali gre za enotno podjetje z navedbo podjetij,
ki so z njim povezana;
2.    
preveriti v Sektorju za spremljanje državnih
pomoči ministrstva, pristojnega za finance, višino že dodeljenih pomoči de
minimis po posameznih upravičencih oziroma enotnih podjetjih v predhodnih
dveh poslovnih letih in v tekočem poslovnem letu;
3.    
preveriti v Službi za državne pomoči in razvoj
ministrstva, pristojnega za kmetijstvo, da s predvidenim zneskom pomoči
posameznemu upravičencu oziroma enotnemu podjetju dodeljena pomoč de minimis
v predhodnih dveh poslovnih letih in v tekočem poslovnem letu ne presega zgornjih mej pomoči iz 3. člena Uredbe 1408/2013/EU;
4.    
preveriti, da KMG ni
podjetje v težavah oziroma 31. decembra 2019
ni bilo podjetje v težavah, vendar je postalo podjetje v težavah v obdobju od
1. januarja 2020 do 30. junija
2021, iz druge alineje prvega odstavka 8. člena
te uredbe;
5.    
pri upravičencu, ki je veliko podjetje,
preveriti verodostojnost opisa stanja brez nadomestila in potrditi, da ima
nadomestilo spodbujevalne učinke;
6.    
v roku dveh mesecev po vložitvi zahtevka za
izplačilo nadomestila iz prejšnjega člena upravičencu predložiti pogodbo v podpis;
7.    
v pogodbi navesti posamezno shemo pomoči, v
skladu s katero se podeli nadomestilo in pripadajoči znesek nadomestila;
8.    
izplačati nadomestilo upravičencu;
9.    
poročati ministrstvu, pristojnemu za
kmetijstvo, v skladu z zahtevami iz 12. člena te uredbe in
10. 
dokumentacijo, ki je bila podlaga za pridobitev
sredstev, hraniti še najmanj deset let od dneva zadnjega izplačila sredstev.
(2) Zavezanec ne sme izplačati
nadomestila oziroma mora zahtevati vračilo že izplačanega nadomestila skupaj z
zamudnimi obrestmi:
-      
če na podlagi podatkov iz 13. člena te uredbe
ugotovi, da upravičenec ne izvaja ukrepov vodovarstvenega režima na najožjem
vodovarstvenem območju ali jih izvaja v nasprotju s sklenjeno pogodbo,
-      
če je bilo nadomestilo izplačano upravičencu,
ki ne izpolnjuje pogojev iz 4., 8. ali drugega odstavka 9. člena te uredbe.
11. člen
(izplačila)
(1) Zavezanec sklene pogodbe z upravičenci,
če je shema pomoči odobrena s strani Evropske komisije.
(2) Minister, pristojen za vode, objavi
odobritev iz prejšnjega odstavka v Uradnem listu Republike Slovenije.
(3) Nadomestila se izplačajo v enkratnem
znesku na tekoči račun upravičenca najpozneje v šestih mesecih od vložitve
zahtevka oziroma po odobritvi sheme pomoči s strani Evropske
komisije.
12. člen
(poročanje o izplačanih nadomestilih)
Z namenom evidentiranja in poročanja v
skladu s predpisi, ki urejajo državno pomoč, mora zavezanec poročati o
izplačanih nadomestilih ministrstvu, pristojnemu za kmetijstvo, na obrazcu in
na način, ki ga ministrstvo, pristojno za kmetijstvo, objavi na svojih spletnih
straneh.
13. člen
(podatki o ugotovljenih nepravilnostih na
vodovarstvenih območjih)
Zavezanec pred izplačilom nadomestila od
Inšpektorata Republike Slovenije za kmetijstvo, gozdarstvo in hrano pridobi
podatke o pravnomočnih inšpekcijskih odločbah zaradi kršitev vodovarstvenega
režima ali zaradi neustrezno obdelanega GERK-a na posameznem najožjem
vodovarstvenem območju za upravičence, ki so oddali zahtevke v roku iz 9. člena
te uredbe in izpolnjujejo pogoje iz 4. člena te uredbe.
14. člen
(izračun točk in posredovanje podatkov
zavezancem)
(1) Število točk na KMG izračuna
ministrstvo, pristojno za kmetijstvo, na podlagi grafičnega sloja točkovanja
glede na vrsto rabe znotraj najožjih vodovarstvenih območij, ki ga prejme od
Kmetijskega inštituta Slovenije in je izdelan na podlagi metodologije iz
Priloge 1 te uredbe ter grafičnih podatkov o GERK-ih z vrsto rabe iz RKG.
Podatek o površini se prevzame glede na stanje GERK-ov na dan 31. marec v
letu, za katerega se vlaga zahtevek.
(2) Ministrstvo, pristojno za
kmetijstvo, sporoči zavezancem, za vsakega posameznega upravičenca, površino
KZU znotraj vodovarstvenega območja v upravljanju zavezanca in povprečno
število točk tega KMG-ja na hektar KZU znotraj najožjega vodovarstvenega
območja, glede na posamezno shemo pomoči iz 6.a in 6.b člena te uredbe.
(3) Ministrstvo, pristojno za
kmetijstvo, posreduje podatke iz prejšnjega odstavka zavezancem vsako leto
najkasneje en mesec po roku za oddajo zahtevkov iz 9. in 15. člena te uredbe.

Priloga 1: Metodologija za določitev višine
nadomestila
Priloga
2: Zahtevek za izplačilo nadomestila za zmanjšanje dohodka iz kmetijske
dejavnosti zaradi prilagoditve ukrepom vodovarstvenega režima 
Priloga
3: Izjava upravičenca o kmetijskem gospodarstvu
Priloga
4: Izjava upravičenca glede enotnega podjetja in namenske porabe sredstev za
dodelitev pomoči de minimis v okviru sheme pomoči za razvoz gnojnice in
gnojevke in pripravo gnojilnega načrta

Uredba o načinu izplačevanja in merilih za
izračun nadomestila za zmanjšanje dohodka iz kmetijske dejavnosti zaradi
prilagoditve ukrepom vodovarstvenega režima (Uradni list RS, št. 105/11) vsebuje naslednji prehodni in
končno določbo:
»PREHODNI IN KONČNA DOLOČBA
15. člen
(zahtevki za
leto 2011)
(1) Ne glede na določbo 9. člena te
uredbe se zahtevki za leto 2011 lahko vlagajo do 31. marca 2012.
(2) Ne glede na določbo 11. člena te
uredbe se nadomestila iz zahtevkov za leto 2011 izplačajo do 1. julija
2012.
16. člen
(odobritev
sheme pomoči)
(1) Zavezanec sklene pogodbe z
upravičenci, če je shema pomoči po tej uredbi odobrena s strani Komisije.
(2) Minister za okolje in prostor
objavi odobritev iz prejšnjega odstavka v Uradnem listu Republike Slovenije.
17. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu izplačevanja in merilih za izračun nadomestila za zmanjšanje dohodka iz
kmetijske dejavnosti zaradi prilagoditve ukrepom vodovarstvenega režima (Uradni
list RS, št. 64/12) spreminja 16. člen uredbe tako, da
se glasi:
»16. člen
(odobritev
sheme pomoči)
(1) Zavezanec sklene pogodbe z
upravičenci, če je shema pomoči po tej uredbi odobrena s strani Komisije.
(2) Minister, pristojen za vode, objavi
odobritev iz prejšnjega odstavka v Uradnem listu Republike Slovenije.«;
ter vsebuje naslednjo končno določbo:
»7. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu izplačevanja in merilih za izračun nadomestila za zmanjšanje dohodka iz
kmetijske dejavnosti zaradi prilagoditve ukrepom vodovarstvenega režima (Uradni
list RS, št. 44/13) vsebuje naslednji prehodni in
končni določbi:
»PREHODNI IN KONČNA DOLOČBA
7. člen
(zahtevki za
leta 2011, 2012 in 2013)
(1) Zahtevki za leta 2011, 2012 in 2013,
vloženi pred uveljavitvijo te uredbe, se štejejo za zahtevke v skladu s to
uredbo.
(2) Ne glede na rok iz 9. člena Uredbe o
načinu izplačevanja in merilih za izračun nadomestila za zmanjšanje dohodka iz
kmetijske dejavnosti zaradi prilagoditve ukrepom vodovarstvenega režima (Uradni
list RS, št. 105/11 in 64/12) lahko upravičenci, ki zahtevkov za leta 2011,
2012 in 2013 še niso vložili, zahtevke vložijo v 30 dneh od uveljavitve te
uredbe.
8. člen
(izplačilo
nadomestila za leto 2013)
Ne glede na določbo tretjega odstavka
spremenjenega 11. člena uredbe se nadomestila za leto 2013 izplačajo najpozneje
v devetih mesecih od vložitve zahtevka oziroma po odobritvi sheme pomoči s
strani Komisije.
9. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu izplačevanja in merilih za izračun nadomestila za zmanjšanje dohodka iz
kmetijske dejavnosti zaradi prilagoditve ukrepom vodovarstvenega režima (Uradni
list RS, št. 55/15)
vsebuje naslednjo prehodno in končno določbo:
»PREHODNA IN KONČNA DOLOČBA
7. člen
Zavezanec pozove upravičenca, ki je do
uveljavitve te uredbe vložil vlogo za izplačilo nadomestila za leto 2015, da v
enem mesecu od uveljavitve te uredbe dopolni to vlogo na obrazcu iz nove
Priloge 4 uredbe.
8. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu izplačevanja in merilih za izračun nadomestila za zmanjšanje dohodka iz
kmetijske dejavnosti zaradi prilagoditve ukrepom vodovarstvenega režima (Uradni
list RS, št. 97/15)
vsebuje naslednjo prehodno in končni določbi:
»PREHODNA IN KONČNI DOLOČBI
5. člen
(izplačilo
nadomestila za leto 2016)
(1) Ne glede na 9. člen Uredbe o
načinu izplačevanja in merilih za izračun nadomestila za zmanjšanje dohodka iz
kmetijske dejavnosti zaradi prilagoditve ukrepom vodovarstvenega režima (Uradni
list RS, št. 105/11, 64/12, 44/13 in 55/15) upravičenci vložijo vlogo za
izplačilo nadomestila za leto 2016 najpozneje v treh mesecih po objavi
obvestila iz 6. člena te uredbe.
(2) Nadomestila za leto 2016 se
izplačajo najpozneje v šestih mesecih po objavi obvestila iz 6. člena te
uredbe.
6. člen
(odobritev
sheme pomoči)
(1) Določbe te uredbe, ki se nanašajo
na dodelitev pomoči v skladu s spremenjenim 7. členom uredbe, se začnejo
uporabljati po odločitvi Komisije, da je nadomestilo za zmanjšanje dohodka iz
kmetijske dejavnosti zaradi prilagoditve ukrepom vodovarstvenega režima
združljivo s pravili notranjega trga.
(2) Minister, pristojen za vode,
objavi obvestilo o prejetju sklepa iz prejšnjega odstavka v Uradnem listu
Republike Slovenije.
7. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu izplačevanja in merilih za izračun nadomestila za zmanjšanje dohodka iz
kmetijske dejavnosti zaradi prilagoditve ukrepom vodovarstvenega režima (Uradni
list RS, št. 77/16)
vsebuje naslednjo končno določbo:
»KONČNA DOLOČBA
6. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah in dopolnitvi Uredbe o načinu izplačevanja in merilih za izračun
nadomestila za zmanjšanje dohodka iz kmetijske dejavnosti zaradi prilagoditve
ukrepom vodovarstvenega režima (Uradni list RS, št. 197/20)
vsebuje naslednjo končno določbo:
»KONČNA DOLOČBA
10. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.