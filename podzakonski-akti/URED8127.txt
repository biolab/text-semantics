1. člen
Ta uredba ureja podelitev spominskega znaka »Za
požrtvovalnost v boju proti COVID-19«, ki se podeli za požrtvovalnost pri
izvajanju ukrepov za preprečevanje širjenja epidemije nalezljive bolezni
SARS-CoV-2 (COVID-19).
2. člen
Spominski znak »Za požrtvovalnost v boju proti COVID-19« se
lahko podeli medicinskemu osebju, pripadnikom Civilne zaščite, Policije in
Slovenske vojske ter drugim domačim in izjemoma tudi tujim posameznikom,
skupinam, samoupravnim lokalnim skupnostim, gospodarskim družbam, zavodom,
društvom, nevladnim in drugim organizacijam.
3. člen
(1) Spominski znak je kovinska značka okrogle oblike
premera 25 mm, debeline 2 mm in srebrne (bele) barve na dveh metuljčkih z
iglama oziroma magnetom. Na njej so v štirih barvah upodobljeni antikorona,
okoli nje venec lovorjevih listov (simbol zmage) in državni grb, ki ga sklepa.
(2) Antikorona simbolično prikazuje upanje, ki združuje
vse ljudi v zmagi nad COVID-19. Na belem polju je postavljen simbol
zdravstvenih delavcev Asklepijeva palica, ki se vzpenja nad prevrnjeno in
premagano krono.
(3) Na hrbtni strani je na levi strani igel letnica
2020, na desni pa serijska številka znaka. Ta se začenja za medicinsko osebje s
številko 1 (ena), pripadnike Civilne zaščite 2 (dve), pripadnike Policije 3
(tri), pripadnike Slovenske vojske 4 (štiri) in druge 5 (pet).
(4) Letnica se lahko spreminja glede na morebiten nov
pojav epidemije.
(5) Spominski znak se podeljuje v plastični šatulji s
prozornim pokrovom.
(6) Nadomestna oznaka standardnih slovenskih dimenzij za
uniformirane osebe je bele barve, na obeh straneh obrobljena z nacionalnimi
barvami v primernem zaporedju, na sredi pa je kovinska priponka v podobi
antikorone. Po podelitvi spominskega znaka jo je možno pridobiti na lastni
strošek.
4. člen
(1) Kot kandidate za podelitev spominskega znaka se
lahko predlaga fizične in pravne osebe iz 2. člena te uredbe (v nadaljnjem
besedilu: kandidati za spominski znak), ki so aktivno sodelovale pri izvajanju
ukrepov za preprečevanje širjenja COVID-19.
(2) Kandidate za spominski znak lahko predlagajo državni
organi, samoupravne lokalne skupnosti, gospodarske družbe, zavodi, društva,
nevladne in druge organizacije (v nadaljnjem besedilu: predlagatelj).
5. člen
Predlog za podelitev spominskega znaka mora vsebovati:
-       
podatke o predlagatelju (ime in priimek oziroma naziv in sedež);
-       
podatke o kandidatu za spominski znak, in sicer za fizične osebe ime in
priimek, naslov, datum in kraj rojstva, za pravne osebe pa naziv in sedež;
-       
naziv in naslov delodajalca, pri katerem je kandidat za spominski znak
zaposlen, oziroma druge organizacije, v okviru katere je kandidat za spominski
znak deloval pri izvajanju ukrepov za preprečevanje širjenja COVID-19;
-       
opis del in nalog, ki jih je kandidat za spominski znak opravljal,
oziroma opis njegovega prispevka pri izvajanju ukrepov za preprečevanje
širjenja COVID-19;
-       
utemeljitev predloga.
6. člen
Predloge za podelitev spominskega znaka obravnava komisija,
ki jo imenuje Vlada Republike Slovenije s sklepom.
7. člen
Spominski znak podeljuje predsednik Vlade Republike Slovenije
ali predstojniki organizacij na posebni svečanosti ali med drugimi primernimi
dogodki.
8. člen
Sredstva za izdelavo in podeljevanje spominskega znaka se
zagotavljajo v Generalnem sekretariatu Vlade Republike Slovenije.
9. člen
Evidenco o podeljenih spominskih znakih vodi in hrani
Generalni sekretariat Vlade Republike Slovenije skladno s predpisi, ki urejajo
varovanje osebnih podatkov.
KONČNA DOLOČBA
10. člen
Ta uredba začne veljati naslednji dan po objavi v Uradnem
listu Republike Slovenije.
Št. 00701-14/2020
Ljubljana, dne 18. junija 2020
EVA 2020-1511-0005
Vlada Republike Slovenije
Janez Janša
predsednik