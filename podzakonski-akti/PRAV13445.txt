I. SPLOŠNE DOLOČBE
1. člen
(vsebina pravilnika)
Ta pravilnik podrobneje določa obvezne vsebine programov usposabljanj
za opravljanje strokovnega dela v športu, trajanje posameznih stopenj
usposabljanja, postopek sprejemanja programov usposabljanj, nosilce
usposabljanj, pogoje za vodjo programa usposabljanja, zahtevane reference za
predavatelje obveznih vsebin usposabljanj, najvišjo ceno usposabljanja, podrobnejše
pogoje za vključitev v program usposabljanj, oblike in način obveznega
preverjanja znanja, vsebino in obliko diplome, način vrednotenja kompetenc,
pridobljenih v formalnem in neformalnem izobraževanju ter merila za prehode med
programi usposabljanj, način spremljanja in evalvacije programov usposabljanj,
letno poročanje o izvajanju programov usposabljanj in nadzor nad izvajanjem
usposabljanj.
2. člen
(pomen izrazov)
V tem pravilniku uporabljeni izrazi imajo naslednji pomen:
1.     
diploma o usposobljenosti (v nadaljnjem besedilu: diploma) je javna
listina, ki izkazuje naziv in stopnjo strokovne usposobljenosti;
2.     
formalno izobraževanje oziroma usposabljanje je izobraževanje oziroma
usposabljanje, ki posamezniku omogoča pridobitev javnoveljavne izobrazbe,
poklicne kvalifikacije ali javnoveljavne listine;
3.     
kandidat je fizična oseba, ki se prijavi na tečaj;
4.     
neformalno izobraževanje oziroma usposabljanje je izobraževanje oziroma
usposabljanje, ki posamezniku omogoča pridobivanje, razširjanje, obnavljanje,
posodabljanje in poglabljanje znanja, ki se ne dokazuje z javnoveljavno listino;
5.     
razvid javnoveljavnih programov usposabljanj je zbirka podatkov, ki jo
upravlja ministrstvo, pristojno za šport, v skladu s petim odstavkom 51. člena
in s prvim odstavkom 76. člena Zakona o športu (Uradni list RS, št. 29/17
in 21/18 – ZNOrg; v nadaljnjem besedilu: ZŠpo-1);
6.     
spletna aplikacija je programsko orodje, ki je namenjeno podpori
priprave, sprejemanja oziroma potrjevanja, izvajanja in evalvacije programov
usposabljanj;
7.     
stopnja strokovne usposobljenosti je s številko izražena vrsta strokovne
usposobljenosti;
8.     
tečaj je zaokrožena skupino predmetov v okviru sprejetega programa
usposabljanja, ki se lahko izvaja večkrat letno v enem ali več delih;
9.     
udeleženec je posameznik, ki se udeleži tečaja;
10.  
usposabljanje je sodelovanje na tečaju.
II. VRSTE, VSEBINA IN TRAJANJE PROGRAMOV USPOSABLJANJ
3. člen
(vrste programov usposabljanj)
(1) Program usposabljanja se izvaja za športne programe
športno treniranje, v športnih panogah, ki imajo evidentiran uradni tekmovalni
sistem v skladu s 16. točko 2. člena ZŠpo-1, športno rekreacijo, šport
starejših in šport invalidov.
(2) Program usposabljanja, po katerem udeleženec pridobi
strokovno usposobljenost prve stopnje, je program usposabljanja prve stopnje.
(3) Program usposabljanja, po katerem udeleženec pridobi
strokovno usposobljenost druge stopnje, je program usposabljanja druge stopnje.
4. člen
(kompetence in nazivi strokovno usposobljenih delavcev)
(1) Zaključen javnoveljavni program usposabljanja prve
stopnje strokovno usposobljenemu delavcu v skladu s kompetencami, ki jih daje
program, omogoča, da izvaja in spremlja proces športne vadbe. Z zaključenim
programom usposabljanja na prvi stopnji posameznik pridobi naziv strokovni
delavec 1.
(2) Zaključen javno veljavni program usposabljanja druge
stopnje strokovno usposobljenemu delavcu v skladu s kompetencami, ki jih daje
program, omogoča, da načrtuje, organizira, izvaja in spremlja proces športne
vadbe. Z zaključenim programom usposabljanja na drugi stopnji posameznik
pridobi naziv strokovni delavec 2.
(3) Proces načrtovanja športne vadbe vsebuje vsa dela,
povezana z načrtovanjem športne vadbe in ravnanjem z vadečimi v športni vadbi
ter obsega tudi načrtovanje učinkov športne vadbe na posameznega udeleženca
športne vadbe in na širše družbeno okolje.
(4) Proces organiziranja športne vadbe v širšem smislu
pomeni načrtovanje in uveljavljanje primerne organizacijske strukture za
izvedbo športne vadbe, tako z vidika potreb delovnega procesa kakor tudi z
vidika kadrovanja interdisciplinarne skupine strokovnjakov, potrebnih za izvajanje
načrtovanega procesa športne vadbe. V ožjem smislu pomeni proces organiziranja športne
vadbe zagotavljanje vseh potrebnih virov za varno izvedbo načrtovanega
vadbenega procesa.
(5) Proces izvajanja športne vadbe predstavlja vodenje
in izvedbo načrtovanega procesa športne vadbe, kjer gre za neposredno izvajanje
posameznih delovnih nalog, potrebnih za učinkovito športno vadbo in varnost
udeležencev v procesu športne vadbe.
(6) Proces spremljanja športne vadbe predstavlja proces,
povezan z dokumentiranim sledenjem izvajanja načrtovanega procesa športne vadbe
in primerjave med načrtovanim in dejansko izvedenim procesom.
5. člen
(vsebine programa usposabljanja)
(1) Posamezni program usposabljanja je enovit in obsega
obvezne ter posebne vsebine.
(2) Obvezne vsebine po posameznih stopnjah usposabljanja
so določene v 6. oziroma 7. členu tega pravilnika.
(3) Posebne vsebine programa usposabljanja določi
nosilec programa usposabljanja, pri čemer upošteva določbe 8. oziroma 9. člena
tega pravilnika.
6. člen
(obvezne vsebine programa usposabljanja prve stopnje)
(1) Program usposabljanja prve stopnje mora vključevati
naslednje obvezne vsebine:
-       
osnove gibanja človeka v obsegu 5 ur,
-       
osnove športne vadbe v obsegu 5 ur,
-       
osnove medicine športa v obsegu 5 ur,
-       
psihosocialne osnove športa v obsegu 5 ur,
-       
odgovornost in zakonodaja v športu v obsegu 2 uri.
(2) Standardi znanj iz obveznih vsebin prve stopnje so
navedeni v Prilogi 1, ki je sestavni del tega pravilnika (v nadaljnjem besedilu:
Priloga 1).
7. člen
(obvezne vsebine programa usposabljanja druge stopnje)
(1) Program usposabljanja druge stopnje mora vključevati
naslednje obvezne vsebine:
-       
osnove športnega treniranja v obsegu 12 ur,
-       
preventiva športnih poškodb v obsegu 5 ur,
-       
organizacija in upravljanje v obsegu 3 ure.
(2) Standardi znanj iz obveznih vsebin druge stopnje so
navedeni v Prilogi 1.
8. člen
(posebne vsebine programa usposabljanja prve stopnje)
(1) Program usposabljanja prve stopnje za športno
treniranje v izbrani športni panogi mora vključevati tiste posebne vsebine, ki
posamezniku z uspešno zaključenim usposabljanjem omogočajo pridobitev kompetenc
oziroma znanj, spretnosti in odgovornosti za izvajanje in spremljanje procesa
športne vadbe v vseh pojavnih oblikah izbrane športne panoge s ciljem
tekmovalnega dosežka, ohranjanja zdravja, dobrega počutja in vitalnosti,
druženja oziroma zabave.
(2) Program usposabljanja prve stopnje za športno
rekreacijo mora vključevati tiste posebne vsebine, ki posamezniku z uspešno
zaključenim usposabljanjem omogočajo pridobitev kompetenc oziroma znanj,
spretnosti in odgovornosti za izvajanje in spremljanje procesa športne vadbe na
področju različnih pojavnih oblik športne oziroma gibalne dejavnosti, ki se ne
uvrščajo med pojavne oblike posameznih športnih panog, s ciljem ohranjanja
zdravja, dobrega počutja in vitalnosti, druženja, tekmovanja oziroma zabave.
(3) Program usposabljanja prve stopnje za šport
starejših mora vključevati tiste posebne vsebine, ki posamezniku z uspešno
zaključenim usposabljanjem omogočajo pridobitev kompetenc oziroma znanj,
spretnosti in odgovornosti za izvajanje in spremljanje procesa športne vadbe na
področju športne oziroma gibalne dejavnosti, starejših od 65 let, ki se ne
uvrščajo med pojavne oblike posameznih športnih panog, s ciljem ohranjanja
zdravja, dobrega počutja in vitalnosti, druženja, tekmovanja oziroma zabave.
(4) Program usposabljanja prve stopnje za šport
invalidov mora vključevati tiste posebne vsebine, ki posamezniku z uspešno zaključenim
usposabljanjem omogočajo pridobitev kompetenc oziroma znanj, spretnosti in
odgovornosti za izvajanje in spremljanje procesa športne vadbe na področju vseh
pojavnih oblik športa, s katerim se ukvarjajo invalidi, s ciljem ohranjanja
zdravja, dobrega počutja in vitalnosti, druženja, tekmovanja oziroma zabave,
razen tistih, ki se uvrščajo med pojavne oblike posameznih športnih panog.
9. člen
(posebne vsebine programa usposabljanja druge stopnje)
(1) Program usposabljanja druge stopnje za športno
treniranje v izbrani športni panogi mora vključevati tiste posebne vsebine, ki
posamezniku z uspešno zaključenim usposabljanjem omogočajo pridobitev kompetenc
oziroma znanj, spretnosti in odgovornosti za načrtovanje, organiziranje,
izvajanje in spremljanje procesa športne vadbe v vseh pojavnih oblikah izbrane
športne panoge s ciljem tekmovalnega dosežka, ohranjanja zdravja, dobrega
počutja in vitalnosti, druženja oziroma zabave.
(2) Program usposabljanja druge stopnje za športno
rekreacijo mora vključevati tiste posebne vsebine, ki posamezniku z uspešno
zaključenim usposabljanjem omogočajo pridobitev kompetenc oziroma znanj,
spretnosti in odgovornosti za načrtovanje, organiziranje, izvajanje in
spremljanje procesa športne vadbe na področju različnih pojavnih oblik
športne/gibalne dejavnosti, ki se ne uvrščajo med pojavne oblike posameznih športnih
panog, s ciljem ohranjanja zdravja, dobrega počutja in vitalnosti, druženja,
tekmovanja oziroma zabave.
(3) Program usposabljanja druge stopnje za šport
starejših mora vključevati tiste posebne vsebine, ki posamezniku z uspešno zaključenim
usposabljanjem omogočajo pridobitev kompetenc oziroma znanj, spretnosti in
odgovornosti za načrtovanje, organiziranje, izvajanje in spremljanje procesa
športne vadbe na področju športno-rekreativne gibalne dejavnosti, starejših od
65 let, ki se ne uvrščajo med pojavne oblike posameznih športnih panog, s
ciljem ohranjanja zdravja, dobrega počutja in vitalnosti, druženja, tekmovanja
oziroma zabave.
(4) Program usposabljanja druge stopnje za šport
invalidov mora vključevati tiste posebne vsebine, ki posamezniku z uspešno
zaključenim usposabljanjem omogočajo pridobitev kompetenc oziroma znanj,
spretnosti in odgovornosti za načrtovanje, organiziranje, izvajanje in
spremljanje procesa športne vadbe na področju vseh pojavnih oblik športa, s
katerim se ukvarjajo invalidi izven šolskega sistema, s ciljem ohranjanja
zdravja, dobrega počutja in vitalnosti, druženja, tekmovanja oziroma zabave,
razen tistih, ki se uvrščajo med pojavne oblike posameznih športnih panog.
10. člen
(trajanje programa usposabljanja)
(1) Program usposabljanja prve stopnje obsega najmanj 80
in največ 160 ur.
(2) Program usposabljanja druge stopnje obsega najmanj
100 in največ 650 ur.
(3) Trajanje programa usposabljanja predstavlja vsota ur
obveznih in posebnih vsebin.
(4) Obvezne vsebine se izvajajo najmanj v obsegu ur,
določenem v 6. oziroma 7. členu tega pravilnika.
(5) Posebne vsebine se izvajajo v obsegu ur, ki jih
določi nosilec programa usposabljanja, pri čemer upošteva obseg ur obveznih
vsebin in skupen obseg programa usposabljanja iz prvega oziroma drugega
odstavka tega člena.
III. SPREJEMANJE PROGRAMA USPOSABLJANJA
11. člen
(predlagatelj programa usposabljanja)
Program usposabljanja za posamezni športni program lahko
predlaga, kdor izpolnjuje pogoje za nosilca tega programa v skladu z 22., 23.
oziroma 24. členom tega pravilnika.
12. člen
(vsebina predloga programa usposabljanja)
(1) Predlog programa usposabljanja mora vsebovati
najmanj naslednje podatke:
1.     
ime programa usposabljanja;
2.     
naziv, ki ga posameznik pridobi z usposabljanjem;
3.     
cilje programa usposabljanja;
4.     
kompetence, ki jih pridobi posameznik z uspešno zaključenim usposabljanjem;
5.     
trajanje programa usposabljanja;
6.     
predmetnik, v katerem so navedene obvezne in posebne vsebine in obseg
predmetov;
7.     
obvezni načini preverjanja in ocenjevanja znanja;
8.     
reference, ki jih mora imeti predavatelj posameznih vsebin
usposabljanja.
(2) V nazivu iz 2. točke prejšnjega odstavka mora biti
določeno tudi, na katero športno panogo oziroma športni program (športna
rekreacija, šport starejših, šport invalidov) se nanašajo kompetence, ki jih
pridobi posameznik z uspešno zaključenim usposabljanjem (na primer strokovni
delavec 1 – alpsko smučanje, strokovni delavec 2 – šport invalidov).
(3) Če je predlagatelj programa usposabljanja za športno
treniranje z zakonom pooblaščen za pripravo, spremljanje in izvajanje programov
usposabljanj v več športnih panogah, lahko predlaga en program usposabljanja za
več športnih panog, pri čemer mora pri opisu kompetenc, ki jih pridobi
posameznik z uspešno zaključenim usposabljanjem določiti, za katere športne panoge
se navedene kompetence nanašajo. Temu mora slediti tudi naziv iz 2. točke
prvega odstavka tega člena.
13. člen
(pogoj za predložitev programa usposabljanja v sprejem)
(1) Za vložitev predloga programa usposabljanja druge
stopnje za opravljanje strokovnega dela na področju športnega treniranja v
posamezni športni panogi oziroma na področju športne rekreacije, športa
starejših ali športa invalidov, mora imeti predlagatelj predhodno potrjen
program usposabljanja prve stopnje za opravljanje strokovnega dela na področju
športnega treniranja v isti športni panogi oziroma na področju športne rekreacije,
športa starejših ali športa invalidov.
(2) Določba prejšnjega odstavka se ne uporablja, če
predlagatelj programa usposabljanja obeh stopenj za opravljanje strokovnega
dela na področju športnega treniranja v isti športni panogi oziroma na področju
športne rekreacije, športa starejših ali športa invalidov predloži istočasno.
14. člen
(oblika in postopek predložitve programa usposabljanja v
sprejem)
(1) Predlagatelj predlaga program usposabljanja na
obrazcu iz Priloge 2, ki je sestavni del tega pravilnika.
(2) Obrazec iz prejšnjega odstavka predlagatelj izpolni
v spletni aplikaciji, ki jo določi ministrstvo, pristojno za šport (v
nadaljnjem besedilu: ministrstvo).
(3) Ko predlagatelj v spletni aplikaciji programu
usposabljanja izbere status »oddan«, spreminjanje njegove vsebine ni več
dopustno.
(4) Predlagatelj izpolnjen obrazec natisne. Natisnjen
izvod programa usposabljanja iz spletne aplikacije mora biti opremljen z žigom
predlagatelja ter podpisom odgovorne osebe predlagatelja.
(5) Predlagatelj programa usposabljanja za športno
rekreacijo, šport starejših in šport invalidov mora predlogu priložiti izjavo
izvajalca programov iz drugega odstavka 48. člena ZŠpo-1 oziroma
Univerzitetnega rehabilitacijskega inštituta Republike Slovenije – Soča o
sodelovanju pri pripravi predlaganega programa usposabljanja, kot to določata
tretji oziroma četrti odstavek 51. člena ZŠpo-1.
(6) Predlagatelj predlog in prilogo iz prejšnjega
odstavka pošlje ministrstvu.
15. člen
(uporaba pravil postopka)
Ministrstvo vodi celotni postopek v zvezi s sprejemom
programa usposabljanja v skladu s predpisi, ki urejajo splošni upravni
postopek.
16. člen
(dvom v pristojnost predlagatelja)
V primeru dvoma v pristojnost predlagatelja za pripravo
programa ministrstvo zaprosi Strokovni svet Republike Slovenije za šport (v
nadaljnjem besedilu: strokovni svet), da določi, katera nacionalna panožna
športna zveza (v nadaljnjem besedilu: NPŠZ) ima za posamezno športno panogo
pooblastilo za pripravo, spremljanje in izvajanje programa.
17. člen
(dopolnitev nepopolnega predloga programa usposabljanja)
V kolikor predlagani program usposabljanja ne vsebuje vseh
podatkov iz 12. člena tega pravilnika ali če vsebina programa usposabljanja ni
v skladu s 5., 6., 7., 8. in 9. členom tega pravilnika ali če trajanje programa
usposabljanja ni v skladu z določbami 10. člena tega pravilnika, ministrstvo
predlagatelja pozove, da predlog v petnajstih dneh od prejema poziva dopolni.
18. člen
(mnenje Komisije za akreditacijo programov usposabljanj na
področju športa)
(1) Popoln, in s strani upravičenega predlagatelja
posredovan predlog, posreduje ministrstvo v mnenje Komisiji za akreditacijo
programov usposabljanj na področju športa (v nadaljnjem besedilu:
akreditacijska komisija).
(2) Akreditacijska komisija izda mnenje, ali predlagani
program usposabljanja posamezniku omogoča pridobitev kompetenc oziroma znanja
in veščin glede na 8. in 9. člen tega pravilnika.
(3) Akreditacijska komisija je dolžna mnenje o
predlaganem programu usposabljanja posredovati ministrstvu v tridesetih dneh od
prejema zaprosila.
(4) V primeru negativnega mnenja je akreditacijska
komisija dolžna obrazložiti svoje mnenje.
19. člen
(sprejem predloga programa usposabljanja)
(1) Po pridobljenem mnenju akreditacijske komisije
minister odloči o sprejemu programa usposabljanja.
(2) Sprejeti program usposabljanja ministrstvo vpiše v
razvid javnoveljavnih programov usposabljanj.
(3) Z vpisom v razvid predlagani program usposabljanja
pridobi javno veljavnost, predlagatelj pa postane nosilec usposabljanja.
20. člen
(zavrnitev predloga programa usposabljanja)
(1) Če akreditacijska komisija poda negativno mnenje,
ministrstvo predlagatelja pozove, da predlog uskladi z mnenjem akreditacijske
komisije v tridesetih dneh od prejema obvestila ministrstva, s katerim je bil
seznanjen z negativnim mnenjem.
(2) V kolikor ministrstvo ugotovi, da predlog ustrezno
upošteva mnenje akreditacijske komisije, ga minister sprejme.
(3) V kolikor predlagatelj v predpisanem roku ne
posreduje ministrstvu novega predloga ali ministrstvo ugotovi, da predlagatelj
predloga ni ustrezno uskladil glede na mnenje akreditacijske komisije, predlog
zavrne.
21. člen
(veljavnost programa usposabljanja)
Programu usposabljanja preneha veljavnost s sprejetjem novega
programa.
IV. NOSILCI USPOSABLJANJ
22. člen
(nosilec usposabljanj za opravljanje strokovnega dela na
področju športnega treniranja)
(1) Nosilec usposabljanj za opravljanje strokovnega dela
na področju športnega treniranja v posamezni športni panogi je NPŠZ, kot jo
določa 40. člen ZŠpo-1.
(2) Nosilec usposabljanj iz prejšnjega odstavka je lahko
samo ena NPŠZ.
(3) Če je za eno športno panogo ustanovljenih več NPŠZ,
strokovni svet v skladu z drugo točko 37. člena ZŠpo‑1 določi, katera NPŠZ ima za posamezno športno
panogo pooblastilo za pripravo, spremljanje in izvajanje programa
usposabljanja.
(4) NPŠZ je lahko nosilec enega programa usposabljanja
prve stopnje in enega programa usposabljanja druge stopnje za opravljanje
strokovnega dela na področju športnega treniranja v športni panogi, za katero
ima evidentiran uradni tekmovalni sistem v skladu s šestnajsto točko 2. člena
ZŠpo‑1.
23. člen
(nosilci usposabljanj za opravljanje strokovnega dela v
športnih programih na področju športne rekreacije in športa starejših)
(1) Nosilec usposabljanj za opravljanje strokovnega dela
v športnih programih na področju športne rekreacije in športa starejših je
Olimpijski komite Slovenije – Združenje športnih zvez (v nadaljnjem besedilu:
OKS-ZŠZ).
(2) OKS-ZŠZ lahko, v sodelovanju z visokošolskimi
zavodi, ki izvajajo javnoveljavne programe iz drugega odstavka 48. člena
ZŠpo-1, za opravljanje strokovnega dela v športnih programih na področju
športne rekreacije in športa starejših, predloži en program usposabljanja prve
stopnje in en program usposabljanja druge stopnje.
24. člen
(nosilci programov usposabljanj za opravljanje strokovnega
dela v športnih programih na področju športa invalidov)
(1) Nosilec usposabljanj za opravljanje strokovnega dela
na področju športa invalidov je Zveza za šport invalidov Slovenije –
Paraolimpijski komite (v nadaljnjem besedilu: ZŠIS-POK).
(2) ZŠIS-POK lahko, v sodelovanju z Univerzitetnim
rehabilitacijskim inštitutom Republike Slovenije – Soča, za opravljanje strokovnega
dela v športnih programih na področju športa invalidov v sprejem predloži en
program usposabljanja prve stopnje in en program usposabljanja druge stopnje.
V. VODJA PROGRAMA USPOSABLJANJA IN PREDAVATELJI
25. člen
(vodja programa usposabljanja)
(1) Vodja programa usposabljanja mora imeti strokovno
izobrazbo v skladu s prvim odstavkom 48. člena ZŠpo-1.
(2) Vodja programa usposabljanja skrbi, da se program
usposabljanja izvaja v skladu z javnoveljavnim programom usposabljanja.
26. člen
(predavatelj obveznih vsebin)
Predavatelj obveznih vsebin programa usposabljanja mora
izpolnjevati naslednja pogoja:
-       
izobrazba, pridobljena po javnoveljavnem študijskem programu najmanj
druge stopnje oziroma izobrazba, katere raven v skladu z zakonom ustreza
izobrazbi, pridobljeni po javnoveljavnem študijskem programu druge stopnje,
-       
formalne oziroma neformalne reference s področja posamezne obvezne
vsebine.
27. člen
(predavatelj posebnih vsebin)
(1) Predavatelj posebnih vsebin, ki je nosilec
posameznega predmeta, mora imeti izobrazbo, pridobljeno po javnoveljavnem višješolskem
študijskem programu ali javnoveljavnem študijskem programu prve ali druge
stopnje oziroma izobrazbo, katere raven v skladu z zakonom ustreza izobrazbi,
pridobljeni po javnoveljavnem študijskem programu prve ali druge stopnje
oziroma ima pridobljeno strokovno usposobljenost druge stopnje v skladu s
četrtim odstavkom 49. člena ZŠpo-1 ter izpolnjevati pogoje, ki jih v programu
usposabljanja določi nosilec usposabljanja.
(2) Ne glede na prejšnji odstavek je predavatelj
posebnih vsebin, ki ni nosilec posameznega predmeta, lahko tudi, kdor
izpolnjuje pogoje, ki jih v programu usposabljanja določi nosilec programa
usposabljanja.
VI. POGOJI ZA VKLJUČITEV V PROGRAM USPOSABLJANJA
28. člen
(pogoji za vključitev v program usposabljanja prve stopnje)
(1) Pogoji za vključitev v program usposabljanja prve
stopnje so:
-       
starost najmanj 18 let,
-       
najmanj srednja poklicna izobrazba.
(2) Nosilec programa usposabljanja prve stopnje lahko za
vključitev v program usposabljanja prve stopnje določi dodatne pogoje, ki jih
določi v programu usposabljanja.
29. člen
(pogoji za vključitev v program usposabljanja druge stopnje)
Pogoji za vključitev v program usposabljanja druge stopnje so
najmanj:
-       
strokovna usposobljenost prve stopnje, pridobljena po programu
usposabljanja za isto športno panogo oziroma isti športni program (športna
rekreacija, šport starejših, šport invalidov),
-       
eno leto športno pedagoških izkušenj.
VII. IZVAJANJE PROGRAMA USPOSABLJANJA
30. člen
(izvajalec programa usposabljanja)
(1) Izvajalec programa usposabljanja je nosilec programa
usposabljanja ali druga pooblaščena organizacija v skladu z drugim in tretjim
odstavkom 54. člena ZŠpo-1.
(2) Nosilec usposabljanja s pooblaščenim izvajalcem
programa usposabljanja sklene pogodbo, s katero se uredijo medsebojna razmerja.
31. člen
(dolžnosti izvajalca programa usposabljanja)
Izvajalec programa usposabljanja je dolžan:
1.     
izvajati javnoveljavni program usposabljanja v skladu z ZŠpo-1;
2.     
pri izvajanju programa usposabljanja uporabljati spletno aplikacijo iz
drugega odstavka 14. člena tega pravilnika;
3.     
razpisati tečaj najmanj enkrat letno;
4.     
razpisati izpit najmanj dvakrat letno;
5.     
v mesecu septembru objaviti predviden datum izvedbe tečajev in izpitov,
ki bodo izvedeni v naslednjem koledarskem letu;
6.     
zagotoviti ustrezne predavatelje;
7.     
zagotoviti tehnične in učne pripomočke ter gradivo s predavanj;
8.     
zagotoviti prostore in opremo za teoretično in praktično izvedbo
programa usposabljanja;
9.     
zagotoviti seznam izpitnih vprašanj za preverjanje znanja glede na
strokovne vsebine;
10.  
ustrezno hraniti dokumentacijo o izvedbi tečaja;
11.  
spremljati in evalvirati izvajanje programa usposabljanja.
32. člen
(razpis tečaja)
(1) Izvajanje programa usposabljanja se začne z razpisom
tečaja, ki ga nosilec in izvajalec programa objavita na svoji spletni strani.
(2) Izvajalec lahko tečaj izvede v več delih.
(3) Razpis posameznega tečaja mora vsebovati naslednje
obvezne podatke:
1.     
ime tečaja;
2.     
ime in priimek vodje programa usposabljanja;
3.     
stopnjo usposabljanja;
4.     
datum pričetka in zaključka tečaja;
5.     
kraj izvedbe tečaja;
6.     
pogoje za udeležbo na tečaju in navedba dokazil, s katerimi kandidat
dokazuje izpolnjevanje predhodno navedenih pogojev;
7.     
predmetnik in predavatelje;
8.     
ceno tečaja;
9.     
rok plačila;
10.  
opis tečaja (obsega namen in cilj programa usposabljanja, pridobljene
kompetence).
33. člen
(prijava na tečaj)
Na tečaj se lahko prijavi kandidat, ki izpolnjuje pogoje iz
28. oziroma 29. člena tega pravilnika. Obrazec prijave je kot Priloga 3
sestavni del tega pravilnika.
34. člen
(cena tečaja)
(1) Ceno tečaja določi nosilec usposabljanja in na prvi
stopnji usposabljanja ne sme presegati neto zneska povprečnega mesečnega
osebnega dohodka v Sloveniji, na drugi stopnji usposabljanja pa ne sme
presegati trikratnika neto zneska povprečnega mesečnega osebnega dohodka v
Sloveniji.
(2) V ceno je všteta udeležba na tečaju, gradivo s
predavanj in trikratno opravljanje izpita.
(3) Tečaji, ki so v celoti financirani iz javnih
sredstev, so za udeležence brezplačni.
(4) V primeru delnega sofinanciranja tečajev iz javnih
sredstev, mora nosilec usposabljanja stroške, ki jih krijejo udeleženci, sorazmerno
zmanjšati.
(5) Če zaradi stroškov objekta ali površine, na kateri
se izvaja tečaj oziroma opreme, prevoza opreme oziroma tečajnikov, prevodov ali
literature, potrebne za izvedbo tečaja, cena tečaja presega ceno določeno v
prvem odstavku tega člena, mora izvajalec tečaja za določitev višje cene
pridobiti soglasje ministrstva.
35. člen
(dokumentacija o izvedbi tečaja)
(1) Izvajalec programa usposabljanja mora voditi dnevnik
tečaja, ki obsega splošne podatke o tečaju, udeležencih, opravljanju izpitov in
osebne liste predavateljev. Obrazec dnevnika tečaja je kot Priloga 4 sestavni
del tega pravilnika.
(2) Če se posamezni tečaj sofinancira z evropskimi
sredstvi, se obrazec dnevnika tečaja iz Priloge 4 dopolni s podatki, ki jih
zahteva sofinancer.
(3) Za vsakega udeleženca tečaja izvajalec programa
usposabljanja izpolni osebni list, ki obsega splošne podatke o tečaju, zapisnik
o opravljanju izpita in zapisnik o pridobljeni usposobljenosti. Obrazec
osebnega lista udeleženca je kot Priloga 5 sestavni del tega pravilnika.
VIII. NAČIN PREVERJANJA IN IZKAZOVANJE USPOSOBLJENOSTI
36. člen
(izpit)
(1) Udeleženec lahko opravlja izpit, če:
-       
se je udeležil najmanj 80 % obveznih vsebin in najmanj 80 % posebnih
vsebin;
-       
je izpolnil vse pogoje, ki so za pristop k izpitu določeni v programu
usposabljanja.
(2) Ne glede na prejšnji odstavek, mora izvajalec
programa usposabljanja opravljanje izpita (delno ali v celoti) omogočiti tudi
posamezniku, ki so mu bile v skladu z 39. členom tega pravilnika
upoštevane predhodno pridobljene kompetence.
(3) Izpit obsega teoretični preizkus znanja obveznih
vsebin ter teoretični in praktični preizkus znanja posebnih vsebin.
(4) Izvajalec za posamezni tečaj razpiše najmanj tri
izpitne roke.
(5) Izpit lahko izvaja posamezni predavatelj ali izpitna
komisija, ki ju imenuje izvajalec programa usposabljanja za vsak rok posebej.
Predavatelj, ki izvaja izpit oziroma je član izpitne komisije, mora
izpolnjevati pogoje za predavatelja obveznih vsebin oziroma za nosilca posebnih
vsebin, določene s tem pravilnikom. Pri tretjem opravljanju izpita se imenuje
izpitna komisija, ki ima predsednika in najmanj dva člana.
(6) Izpit se vrednosti z »je opravil« ali »ni opravil«.
Kandidat mora usposabljanje zaključiti najkasneje v roku treh let od zaključka
tečaja, posamezen izpit pa lahko opravlja največ trikrat. Če kandidat v roku ne
zaključi zahtevane obveznosti, se mora tečaja ponovno udeležiti.
(7) Ne glede na prejšnji odstavek se lahko v upravičenih
primerih (dolgotrajna bolezen ali poškodba, materinski dopust, očetovski
dopust, starševski dopust) kandidatu rok za zaključek usposabljanja na njegovo
prošnjo podaljša, vendar ne več kot za eno leto. O tem, na podlagi vloge
kandidata, odloča izvajalec usposabljanja.
(8) Pri opravljanju izpita se vodi zapisnik. Zapisnik
mora vsebovati zaporedno številko, ime in priimek kandidata, datum in kraj
rojstva, naslov stalnega oziroma začasnega prebivališča, stopnjo izobrazbe,
vrsto usposabljanja (ime in stopnja programa usposabljanja), datum opravljanja
izpita in oceno.
37. člen
(diploma)
(1) Za uspešno zaključen program usposabljanja
udeleženec prejme diplomo, ki jo izda nosilec programa usposabljanja s pomočjo
spletne aplikacije.
(2) Diploma se izda na enotnem obrazcu, ki je kot
Priloga 6 sestavni del tega pravilnika.
(3) V primeru, da spletna aplikacija iz prvega odstavka
tega člena ne deluje, je nosilec oziroma izvajalec dolžan kandidatu, ki je
pridobil naziv določene stopnje strokovne usposobljenosti, izdati potrdilo.
Potrdilo mora vsebovati naslednje podatke: ime in priimek udeleženca
usposabljanja, datum in kraj rojstva, naziv usposobljenosti, stopnjo
usposobljenosti, kraj in datum pridobitve usposobljenost ter podpis odgovorne
osebe in žig nosilca programa usposabljanja.
IX. UPOŠTEVANJE PREDHODNO PRIDOBLJENIH KOMPETENC
38. člen
(upoštevanje predhodno pridobljenih kompetenc)
(1) Izvajalec programa usposabljanja je dolžan osebi, ki
uveljavlja predhodno pridobljene kompetence, priznati kompetence, ki po vsebini
ustrezajo učnim vsebinam predmetov v programu usposabljanja, katerih izvajalec
je, in so bile pridobljene v drugih programih usposabljanj ustrezne stopnje oziroma
v drugih oblikah formalnega ali neformalnega izobraževanja oziroma
usposabljanja.
(2) Del tečaja z obveznimi vsebinami, ki ga je kandidat
uspešno opravil na prvi oziroma drugi stopnji programa usposabljanja, se
opravlja samo enkrat in ga kandidatu pri prehodu med različnimi programi
usposabljanj iste stopnje ni potrebno ponovno opravljati.
39. člen
(vložitev predloga za upoštevanje predhodno pridobljenih
kompetenc)
(1) Kandidat posreduje pisno vlogo za upoštevanje
predhodno pridobljenih kompetenc izvajalcu usposabljanja.
(2) Vlogi priloži listine, ki dokazujejo uspešno
pridobljeno znanje, in ki omogočajo primerjavo s kompetencami, pridobljenimi s
programom usposabljanja (predmetnik in obseg vsebin, dokazila o usvojenih
znanjih in veščinah, in podobno).
40. člen
(postopek s predlogom za upoštevanje že pridobljenih
kompetenc)
(1) Pri presoji predhodno pridobljenih kompetenc mora
izvajalec programa usposabljanja upoštevati naslednja merila:
-       
ustreznost izpolnjevanja pogojev za pristop v različne oblike formalnega
in neformalnega izobraževanja oziroma usposabljanja (zahtevana predhodna
starost in izobrazba za vključitev v izobraževanje oziroma usposabljanje),
-       
ustreznost trajanja izobraževanja oziroma usposabljanja (število ur
predhodnega izobraževanja oziroma usposabljanja glede na obseg predmeta), pri
katerem se obveznost priznava,
-       
ustreznost vsebine izobraževanja oziroma usposabljanja, glede na vsebino
predmeta, pri katerem se vsebina priznava.
(2) Izvajalec programa usposabljanja odloči, katera
vsebina in obseg obveznosti oziroma znanj se kandidatu priznajo, ter katero
vsebino in obseg obveznosti oziroma znanj mora kandidat še izkazati, da se mu
prizna usposobljenost glede na program usposabljanja.
(3) Predhodno pridobljene kompetence se lahko priznajo
kot opravljena obveznost po programu usposabljanja v celoti, če je:
-       
bil pogoj za vključitev v izobraževanje oziroma usposabljanje skladen s
pogoji za vključitev v program usposabljanja,
-       
predhodno izobraževanje oziroma usposabljanje obsegalo ali presegalo
trajanje predmeta oziroma programa usposabljanja in vsebine ustrezajo vsebinam
predmeta oziroma programa usposabljanja, pri katerem se obveznost priznava.
(4) Nosilec programa usposabljanja osebi, ki ima
priznane kompetence po programu usposabljanja v celoti, izda diplomo.
(5) Kandidatu, za katerega izvajalec programa
usposabljanja ugotovi, da so predhodno pridobljene kompetence le delno skladne
s kompetencami, ki jih pridobi udeleženec programa usposabljanja pri posameznem
predmetu znotraj programa usposabljanja, se omogoči udeležba na tečaju samo pri
tistih vsebinah, ki jih mora še dodatno opraviti, da pridobi strokovno
usposobljenost v skladu s programom usposabljanja. Temu mora biti prilagojena
tudi cena tečaja za posameznika.
(6) Izvajalec programa usposabljanja lahko za posameznike,
ki jim prizna določene kompetence, pridobljene v formalnem in neformalnem
izobraževanju, izpelje poseben tečaj (dousposabljanje), ki je po vsebini in
obsegu manjši od javnoveljavnega programa usposabljanja. Temu mora biti
prilagojena tudi cena tečaja za posameznika.
41. člen
(neupoštevanje predhodno pridobljenih kompetenc)
(1) Če se kandidat ne strinja z odločitvijo izvajalca
programa usposabljanja glede upoštevanja predhodno pridobljenih kompetenc,
lahko zoper odločitev izvajalca programa usposabljanja vloži pritožbo, o kateri
odloča ministrstvo.
(2) Ministrstvo pri odločanju upošteva mnenje
akreditacijske komisije.
X. SPREMLJANJE, EVALVACIJA IN SPREMEMBE PROGRAMA
USPOSABLJANJA
42. člen
(spremljanje in evalvacija programa usposabljanja)
(1) Spremljanje in evalvacijo programa usposabljanja
izvaja nosilec programa usposabljanja.
(2) Nosilec programa usposabljanja mora najmanj enkrat v
obdobju štirih let od pričetka veljavnosti programa usposabljanja pripraviti
evalvacijo programa usposabljanja na obrazcih, ki so objavljeni na spletni
strani ministrstva, in jo posredovati ministrstvu.
43. člen
(sprememba programa usposabljanja)
(1) Na podlagi evalvacije programa usposabljanja lahko
nosilec programa usposabljanja predlaga spremembo programa usposabljanja,
katerega nosilec je.
(2) Predlog za spremembo programa usposabljanja se vloži
kot nov program usposabljanja v skladu s postopkom za sprejem programa
usposabljanja, določen v III. poglavju tega pravilnika.
(3) Predlagatelj mora v predlaganem programu usposabljanja,
s katerim želi spremeniti predhodni program usposabljanja, ohraniti ime
programa usposabljanja in naziv, ki ga posameznik pridobi z usposabljanjem.
(4) O predlogu spremembe programa usposabljanja odloči minister
po pridobljenem mnenju akreditacijske komisije, ob smiselni uporabi določb tega
pravilnika o sprejemanju programa usposabljanja.
(5) Po pravnomočnosti odločitve o sprejemu predlaganega programa
ministrstvo spremembo vpiše v razvid javnoveljavnih programov usposabljanj.
XI. LETNO POROČANJE O IZVAJANJU PROGRAMOV USPOSABLJANJA
44. člen
(letno poročilo)
Ministrstvo vsako leto pripravi letno poročilo, ki mora
vsebovati najmanj podatke o številu izvedenih tečajev po posameznih športnih
panogah in športnih programih (športna rekreacija, šport starejših, šport
invalidov) in posameznih stopnjah, o številu udeležencev ter o številu
usposobljenih.
XII. PREHODNE IN KONČNE DOLOČBE
45. člen
(spletna aplikacija)
(1) Ministrstvo spletno aplikacijo iz drugega odstavka
14. člena tega pravilnika vzpostavi v šestih mesecih od uveljavitve tega
pravilnika.
(2) Do začetka delovanja spletne aplikacije iz prvega
odstavka tega člena se ne glede na določbe 14. člena in druge točke 31. člena
tega pravilnika v postopku predlaganja programov usposabljanj in izvajanja javno
veljavnih programov usposabljanj uporabljajo obrazci, ki so priloga tega
pravilnika.
46. člen
(prenehanje veljavnosti in uporaba)
(1) Z dnem uveljavitve tega pravilnika prenehajo veljati
Pravila o usposabljanju strokovnih delavcev v športu, ki jih je sprejel
strokovni svet na 12. redni seji dne 19. novembra 2013.
(2) Ne glede na prejšnji odstavek, se za izvajanje
programov usposabljanj, ki se na podlagi 91. člena ZŠpo-1 lahko izvajajo še
največ dve leti po uveljavitvi ZŠpo-1, uporabljajo določbe pravil iz prejšnjega
odstavka.
(3) Ministrstvo lahko po predhodnem mnenju
akreditacijske komisije potrdi spremembo odgovorne osebe in predavateljev v
programih usposabljanj, ki se na podlagi 91. člena ZŠpo-1 lahko izvajajo še
največ dve leti po uveljavitvi ZŠpo-1.
47. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-25/2018
Ljubljana, dne 13. julija 2018
EVA 2018-3330-0025
dr. Maja Makovec Brenčič
l.r.
Ministrica
za izobraževanje, znanost in šport

Priloga 1: Standardi
znanj iz obveznih vsebin programov usposabljanj
Priloga 2: Obrazec
za vložitev predloga programa usposabljanja
Priloga 3:
Prijavnica na tečaj
Priloga 4: Dnevnik
tečaja
Priloga 5: Osebni
list udeleženca tečaja
Priloga 6: Diploma o
usposobljenosti za strokovno delo v športu