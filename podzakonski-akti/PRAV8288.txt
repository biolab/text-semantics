1. člen
Ta pravilnik določa v skladu z Direktivo Sveta z dne 3.
oktobra 1989 o usklajevanju nekaterih zakonov in drugih predpisov držav članic
o opravljanju dejavnosti razširjanja televizijskih programov 89/552/EGS (UL L
št. 298 z dne 17. 10. 1989, str. 23), kot je bila nazadnje spremenjena z
Direktivo Evropskega parlamenta in Sveta 97/36/ES z dne 30. junija 1997 o
spremembi Direktive 89/552/EGS o usklajevanju nekaterih zakonov in drugih
predpisov držav članic o opravljanju dejavnosti razširjanja televizijskih
programov (UL L št. 202 z dne 30. 7. 1997, str. 60) obliko, vsebino in način
objave akustičnega in vizualnega opozorila za programske vsebine, ki niso
primerne za otroke in mladoletnike.
2. člen
(1) Pred začetkom predvajanja informativnih in izobraževalnih
oddaj ter umetniških avdiovizualnih del in drugih oddaj, ki vključujejo prizore
z nasiljem ali seksualnostjo, ob upoštevanju estetskih in etičnih meril, ki jih
določijo izdajatelji televizijskih programov, mora biti objavljeno akustično in
vizualno opozorilo, da so primerne za mladoletnike nad 15. letom starosti. Med
predvajanjem morajo biti navedene programske vsebine označene z ustreznim
vizualnim simbolom, določenim s tem pravilnikom. 
(2) Pred začetkom predvajanja informativnih in izobraževalnih
oddaj ter umetniških avdiovizualnih del in drugih oddaj, ki napotujejo na
seksualnost ali nasilje, izdajatelji televizijskih programov upoštevajo svoja
estetska in etična merila. Če se izdajatelji televizijskih programov odločijo
za označevanje navedenih programskih vsebin, morajo te označiti skladno s tem
pravilnikom.
3. člen
(1) Pred začetkom predvajanja avdiovizualnih del, ki so v
skladu s prvim in drugim odstavkom 84. člena Zakona o medijih (Uradni list RS,
št. 110/06 – uradno prečiščeno besedilo; v nadaljnem besedilu: zakon)
opredeljena kot pornografija ali pretirano nasilje, ki utegnejo škodovati
duševnemu, moralnemu ali telesnemu razvoju otrok in mladoletnih, morajo biti ta
avdiovizualna dela akustično in vizualno zaščitena z opozorilom, določenim s
tem pravilnikom, da so primerna samo za odrasle. 
(2) Programske vsebine iz prejšnjega odstavka morajo biti
omejene na čas med 24. in 5. uro (časovna zaščita). 
(3) Med predvajanjem morajo biti programske vsebine iz prvega
odstavka tega člena označene z ustreznim vizualnim simbolom, določenim s tem
pravilnikom. 
(4) Če so ob upoštevanju estetskih in etičnih meril, ki jih
določijo izdajatelji televizijskih programov, programske vsebine iz prvega
odstavka tega člena opredeljene kot določena oblika pornografskega žanra
(produkcijska oznaka »soft porno«) ali žanr nasilja (produkcijska oznaka
»slasher«), morajo biti tehnično zaščitene in časovno omejene v skladu z drugim
odstavkom tega člena. Akustično in vizualno opozorilo v tem primeru ni
potrebno.
4. člen
(1) Programske vsebine iz 2. in 3. člena tega pravilnika
morajo biti ob upoštevanju 84. člena zakona ter estetskih in etičnih meril
izdajateljev televizijskih programov označene z jasno vidnimi, razumljivimi in
prepoznavnimi vizualnimi simboli, določenimi s tem pravilnikom. 
(2) Z rdečim krogom in oznako »AD« se v skladu s prvim
odstavkom prejšnjega člena označujejo programske vsebine, ki so primerne samo
za odrasle. Oznaka ima naslednjo podobo:
(3) Z rdečim trikotnikom in številčno oznako se v skladu s
prvim odstavkom 2. člena tega pravilnika označujejo programske vsebine, ki so
primerne samo za mladoletne nad 15. letom starosti. Oznaka ima naslednjo
podobo:
(4) Z rdečimi trikotniki in številčno oziroma črkovno oznako
se v skladu z drugim odstavkom 2. člena tega pravilnika označujejo vsebine,
primerne za starostne skupine, kot jih določajo estetska in etična merila
izdajateljev televizijskih programov (npr.
 - primerno za otroke nad 12. letom
starosti,
 - primerno za otroke ob prisotnosti
in vodstvu staršev oziroma skrbnikov).
5. člen
Pred začetkom predvajanja programskih vsebin iz 2. in 3.
člena tega pravilnika se na televizijskem zaslonu v zgornjem levem ali desnem
kotu za deset sekund pojavi ustrezno vizualno opozorilo, določeno s tem
pravilnikom. Isti znak mora biti jasno viden med samim predvajanjem navedenih
programskih vsebin v zgornjem levem ali desnem kotu televizijskega zaslona.
6. člen
Pred začetkom predvajanja programskih vsebin iz 2. in 3.
člena tega pravilnika, ki so primerni samo za starostne skupine, opredeljene v
tem pravilniku, se v skladu s tem pravilnikom predvaja eno od naslednjih
ustreznih akustičnih opozoril, in sicer: 
1.     
v primeru iz drugega odstavka 4. člena tega pravilnika: »Predvajane
programske vsebine vključujejo prizore, ki so primerni samo za odrasle.«; 
2.     
v primeru iz tretjega odstavka 4. člena tega pravilnika: »Predvajane
programske vsebine vključujejo prizore, ki so primerni samo za mladoletne nad
15. letom starosti.«; 
3.     
v primerih iz četrtega odstavka 4. člena tega pravilnika npr.:
»Predvajane programske vsebine vključujejo prizore, ki so primerni za otroke v
spremstvu in pod vodstvom staršev ali skrbnikov.«, »Predvajane programske
vsebine vključujejo prizore, ki so primerni samo za otroke nad 12. letom
starosti.«.
PREHODNA IN KONČNA DOLOČBA
7. člen
Izdajatelji televizijskih programov so dolžni akustično in
vizualno označiti programske vsebine iz 2. in 3. člena tega pravilnika v roku
treh mesecev od uveljavitve tega pravilnika.
8. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-19/2007/14
Ljubljana, dne 24. aprila 2007
EVA 2007-3511-0003
dr. Vasko Simoniti l.r. 
Minister 
za kulturo