I. SPLOŠNA DOLOČBA
1. člen
Ta pravilnik določa postopek in pogoje za
vpis in izbris iz registra, za spremembo podatkov v registru zasebnih
raziskovalcev ter poročanje o opravljenem delu na področju raziskovalne in
razvojne dejavnosti.
V tem pravilniku uporabljeni izrazi
zapisani v slovnični obliki moškega spola, so uporabljeni kot nevtralni za
moške in ženske.
2. člen
Posameznika, ki opravlja raziskovalno in
razvojno dejavnost kot zasebnik (v nadaljnjem besedilu: zasebni raziskovalec)
se na podlagi vloge vpiše v register zasebnih raziskovalcev (v nadaljnjem
besedilu: register), če izpolnjuje pogoje za opravljanje raziskovalne in
razvojne dejavnosti, določene s tem pravilnikom.
Register vodi Javna agencija za
raziskovalno dejavnost Republike Slovenije (v nadaljnjem besedilu: ARRS).
Register je javna knjiga, ki se lahko vodi
v elektronski obliki.
II. POGOJI ZA VPIS V REGISTER
3. člen
V register se vpišejo:
-       
raziskovalci z doktoratom znanosti, ki so usposobljeni opravljati
temeljno in aplikativno raziskovalno in razvojno dejavnost;
-       
strokovnjaki z magisterijem ali z visoko izobrazbo, ki so usposobljeni
opravljati aplikativno raziskovalno in razvojno dejavnost;
-       
strokovnjaki, ki so usposobljeni opravljati razvojno oziroma inovacijsko
dejavnost, ne glede na doseženo izobrazbo in imajo opravljena raziskovalna in
razvojna dela, podeljene patente oziroma inovacije.
4. člen
V register se lahko vpiše zasebni
raziskovalec, če izpolnjuje naslednje pogoje:
-       
ni v delovnem razmerju;
-       
nima statusa študenta;
-       
ni uživalec pokojnine oziroma ne opravlja neke druge samostojne
dejavnosti ter v zvezi s tem ni vpisan v register samostojnih dejavnosti, če je
tak register predpisan;
-       
ima stalni ali začasni naslov opravljanja dejavnosti na ozemlju
Republike Slovenije;
-       
ima stalno ali začasno prebivališče na ozemlju Republike Slovenije;
-       
je usposobljen opravljati raziskovalno in razvojno dejavnost v skladu s
prejšnjim členom;
-       
da, če je lastnik ali solastnik pravnega subjekta, poda utemeljeno
pojasnilo, zakaj raziskovalne oziroma razvojne dejavnosti ne more opravljati v
pravnem subjektu, katerega lastnik ali solastnik je.
5. člen
(črtan)
6. člen
Zasebni raziskovalec opravlja raziskovalno
in razvojno dejavnost kot edini ali glavni poklic.
III. REGISTER
7. člen
Skupaj z registrom se vodi zbirka listin, v
katero se vlagajo listine in drugi spisi, ki so v zvezi z vpisom v register.
8. člen
V register se vpišejo naslednji podatki:
-       
datum in zaporedna številka vpisa;
-       
datum in številka odločbe, na podlagi katere je opravljen vpis;
-       
ime in priimek zasebnega raziskovalca ter njegov EMŠO;
-       
naslov stalnega in začasnega prebivališča zasebnega raziskovalca;
-       
stalni in začasni naslov opravljanja raziskovalne in razvojne dejavnosti;
-       
predmet oziroma področje raziskovalne in razvojne dejavnosti;
-       
datum zadnjega poročila o delu na področju raziskovalne in razvojne
dejavnosti;
-       
davčna številka zasebnega raziskovalca;
-       
šifra iz evidence raziskovalcev pri ARRS;
-       
številka in datum odločbe o izbrisu;
-       
datum izbrisa in podlago za izbris.
9. člen
V register se vpisujejo spremembe podatkov
iz tretje do vključno sedme alinee prejšnjega člena in datum sprememb, v
primeru izbrisa iz registra pa datum izbrisa z navedbo ali je bil opravljen na
zahtevo zasebnega raziskovalca ali po uradni dolžnosti.
IV. POSTOPEK ZA VPIS V REGISTER
10. člen
Postopek za vpis v register se začne s
pisno vlogo. Vloga vsebuje zahtevek za vpis s podatki, ki se vpisujejo v
register, in dokazila, da vlagatelj izpolnjuje s tem pravilnikom določene
pogoje, ter z drugimi podatki, ki jih mora imeti vsaka vloga v upravnem
postopku.
Osebni podatki zasebnega raziskovalca,
vpisani v register, se uporabljajo v skladu z določbami Zakona o raziskovalni
in razvojni dejavnosti (Uradni list RS, št. 96/02).
11. člen
Vloga za vpis v register se vloži na obrazcu
ARRS-RZR-01/2006, ki je priloga 1 tega pravilnika. Vlogi mora vlagatelj
priložiti še:
-       
kratek življenjepis;
-       
dokazila o stopnji strokovne izobrazbe;
-       
dokazila o morebitnih prejetih nagradah;
-       
dokazila o morebitnih podeljenih patentih oziroma inovacijah;
-       
dokazila o možnosti uporabe ustrezne raziskovalne opreme in o ustreznih
prostorih;
-       
predvidene usmeritve (plan/program) za delo v okviru statusa zasebnega
raziskovalca;
-       
bibliografijo, v kateri so posebej opredeljena objavljena znanstvena in
posebej strokovna dela, izdana doma in v tujini (npr. iz COBISS ali navedba
naslednjih podatkov za vsako enoto: avtorji, naslov, vir objave, leto objave);
-       
podatke o drugih rezultatih dosedanjega dela na področju raziskovalne in
razvojne dejavnosti;
-       
dokazila o izpolnjevanju pogojev iz 4. člena tega pravilnika;
-       
fotokopijo javne listine, s katero se dokazuje državljanstvo.
Če vlagatelj k vlogi za vpis prilaga
fotokopije dokumentov, mora biti njihova istovetnost z originalom potrjena.
Izjavo o istovetnosti z originalom lahko napiše
vlagatelj na sam dokument in jo potrdi z lastnoročnim podpisom in datumom
potrditve.
Če vlagatelj vlogi ne predloži dokazila o
tem, da ni v delovnem razmerju, izpolnjuje pa vse druge s tem pravilnikom
določene pogoje za vpis v register, ga agencija pozove, da tako dokazilo
predloži v šestih mesecih. Če vlagatelj v šestih mesecih od poziva ne predloži
zahtevanega dokazila, se vloga zavrže.
Potrdila, izpiske in druge podatke o
dejstvih iz uradnih evidenc, ki jih vodijo upravni organi in drugi državni organi
Republike Slovenije, organi lokalnih skupnosti ali nosilci javnih pooblastil,
ki jih je treba priložiti vlogi kot dokazilo na podlagi tega pravilnika,
pridobi ARRS po uradni dolžnosti.
12. člen
Zasebni raziskovalec mora o vseh spremembah
v zvezi s svojim statusom oziroma v zvezi s pogoji za vpis v register takoj
obvestiti ARRS na obrazcu ARRS-RZR-02/2006, ki je priloga 2 tega pravilnika.
13. člen
Če vloga za vpis ni popolna ARRS pozove
vlagatelja, da jo dopolni v 30 dneh.
Če vlagatelj vloge v roku iz prejšnjega
odstavka ne dopolni, ARRS s sklepom vlogo zavrže.
14. člen
ARRS pošlje vlogo za vpis v register
strokovni komisiji (v nadaljnjem besedilu: komisija). Komisijo imenuje direktor
ARRS (v nadaljnjem besedilu: direktor). Komisija prouči, ali vlagatelj
izpolnjuje predpisane pogoje za vpis v register in o tem izda svoje mnenje v
obliki zapisnika, ki ga podpiše predsednik komisije.
15. člen
Na podlagi mnenja komisije iz prejšnjega
člena izda direktor odločbo o vpisu v register oziroma odločbo o zavrnitvi vloge
za vpis najpozneje v dveh mesecih od prejema popolne vloge za vpis.
V. POROČILO O DELU IN IZBRIS IZ REGISTRA
16. člen
Zasebni raziskovalec mora vsako drugo leto
do konca meseca januarja predložiti ARRS poročilo o svojem delu na področju
raziskovalne in razvojne dejavnosti za obdobje od vpisa v register oziroma od
zadnjega poročila.
Poročilo o delu obsega:
-       
opisno poročilo o raziskovalni in razvojni dejavnosti, iz katerega je
razvidno, da objavljena in dokumentirana raziskovalna in razvojna dela kažejo na
kakovostno in kontinuirano raziskovalno in razvojno dejavnost;
-       
bibliografijo, v kateri so posebej opredeljena objavljena znanstvena in
posebej strokovna dela, izdana doma in v tujini (npr.: izpis iz COBISS ali
navedba naslednjih podatkov za vsako enoto: avtorji, naslov, vir objave in leto
objave);
-       
dokazila o morebitnih nagradah ali podeljenih patentih oziroma
inovacijah;
-       
predvidene usmeritve (plan/program) za delo zasebnega raziskovalca za
naslednji dve leti;
-       
druge raziskovalne in razvojne reference s kratkim opisom.
Opredelitev vsebine poročila o delu
pripravi komisija in se jo objavi na spletnih straneh ARRS.
17. člen
Komisija mora poročilo o delu proučiti v 60
dneh od prejema popolnega poročila o delu.
Komisija prouči poročilo o delu tako, da
ugotavlja, ali zasebni raziskovalec izpolnjuje pogoje, ki jih določa ta
pravilnik glede vpisa v register, ter oceni izvajanje raziskovalne in razvojne
dejavnosti v skladu s priglasitvijo v vlogi za vpis v register. Če poročilo o
delu ni popolno, ARRS pozove zasebnega raziskovalca, da ga dopolni v 30 dneh.
Če zasebni raziskovalec poročila ne dopolni v predpisanem roku, se šteje, da
poročilo o delu ni bilo predloženo. Komisija na podlagi popolnega poročila o
delu sporoči svojo strokovno oceno direktorju v obliki zapisnika.
Če poročilo o delu ni pozitivno ocenjeno,
direktor izda odločbo o izbrisu zasebnega raziskovalca iz registra.
18. člen
ARRS lahko po uradni dolžnosti začne
postopek za preizkus ali zasebni raziskovalec še izpolnjuje pogoje za vpis v
register.
Za izvedbo postopka preizkusa iz prejšnjega
odstavka se smiselno uporabljajo določbe 14. člena tega pravilnika.
19. člen
Zasebni raziskovalec se po uradni dolžnosti
izbriše iz registra, če ARRS ugotovi, da le-ta ne izpolnjuje več pogojev iz 4.
člena tega pravilnika in iz pete alinee prvega odstavka 11. člena tega
pravilnika oziroma, če ne izpolnjuje obveznosti, določene v 12. členu in  prvem
odstavku 16. člena tega pravilnika.
20. člen
Zasebni raziskovalec z vlogo na obrazcu
ARRS-RZR-03/20, ki je priloga 3 tega pravilnika, lahko sam zahteva izbris iz
registra.
21. člen
O izbrisu iz registra izda direktor
odločbo.

Priloga
1: Vloga za vpis v register zasebnih raziskovalcev, obr. ARRS-RZR-01/2006
Priloga
2: Vloga za spremembo podatkov v registru zasebnih raziskovalcev, obr.
ARRS-RZR-02/2006
Priloga
3: Vloga za izbris iz registra zasebnih raziskovalcev, obr. ARRS-RZR-03/2006

Pravilnik o registru zasebnih raziskovalcev
(Uradni list RS, št. 12/05) vsebuje naslednje prehodne in
končno določbo:
»VI. PREHODNE IN KONČNA DOLOČBA
22. člen
Prvemu naslednjemu poročilu o delu po
uveljavitvi tega pravilnika mora zasebni raziskovalec priložiti:
-       
če je lastnik ali solastnik pravnega subjekta obrazloženo pojasnilo,
zakaj raziskovalne oziroma razvojne dejavnosti ne more opravljati v pravnem
subjektu, katerega lastnik ali solastnik je,
-       
če ni lastnik ali solastnik pravnega subjekta  izjavo, da ni lastnik ali
solastnik pravnega subjekta.
23. člen
Vse odločbe, na podlagi katerih so bili
zasebni raziskovalci do uveljavitve tega pravilnika vpisani v register,
ostanejo še naprej v veljavi.
24. člen
Strokovna komisija, ki je bila imenovana na
podlagi Pravilnika o postopku in pogojih za vpis posameznikov v register zasebnih
raziskovalcev (Uradni list RS, št. 42/03 in 82/03), preneha z imenovanjem nove
komisije.
25. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o registru zasebnih raziskovalcev (Uradni list RS, št. 5/07) vsebuje naslednjo končno določbo:
»14. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o registru
zasebnih raziskovalcev (Uradni list RS, št. 84/08) vsebuje naslednjo končno določbo:
2. člen
Ta pravilnik začne veljati naslednji dan po
objavi v Uradnem listu Republike Slovenije.«.