1. člen
(vsebina)
Ta pravilnik določa vsebino in način
prijave zavezancev v Register zavezancev za informacije javnega značaja (v
nadaljnjem besedilu: register), način in roke prevzemanja podatkov od
upravljavcev uradnih evidenc za namen vzpostavitve in vodenja registra ter
način dostopa do podatkov iz registra.
2. člen
(opredelitev pojmov)
Pojmi, uporabljeni v tem pravilniku, imajo
naslednji pomen:
1.     
»AJPES« je Agencija Republike Slovenije za javnopravne evidence in
storitve;
2.     
»zakon« je Zakon o dostopu do informacij javnega značaja (Uradni list
RS, št. 51/06 – uradno prečiščeno besedilo, 117/06 – ZDavP-2 in 23/14);
3.     
»register« je Register zavezancev za informacije javnega značaja in
pomeni informatizirano javno zbirko podatkov, v kateri se obdelujejo podatki o
zavezancih za informacije javnega značaja iz prvega odstavka 3.b člena zakona;
4.     
»poslovni register« je Poslovni register Slovenije in ima enak pomen kot
v zakonu, ki ureja poslovni register Slovenije;
5.     
»sodni register« ima enak pomen kot v zakonu, ki ureja sodni register;
6.     
»KDD« je okrajšava za Centralno klirinško depotno družbo, d.d.;
7.     
»centralni register nematerializiranih vrednostnih papirjev« ima enak
pomen kot v zakonu, ki ureja nematerializirane vrednostne papirje;
8.     
»sistem e-pooblastil« je sistem pooblastil spletnega portala AJPES, kjer
so evidentirana vsa kvalificirana digitalna potrdila, vpisana v Evidenco
digitalnih potrdil in tista kvalificirana digitalna potrdila, za katere
uporabniki oddajo pooblastila za uporabo posameznih spletnih aplikacij portala
AJPES;
9.     
»uradni elektronski naslov« je uradni naslov organa, kot ga določa
podzakonski akt s področja upravnega poslovanja, izdanega na podlagi zakona, ki
ureja splošni upravni postopek.
3. člen
(vzpostavitev in vodenje registra)
AJPES vzpostavi in vodi register v
elektronski obliki.
4. člen
(podatki v registru)
(1) V registru se obdelujejo naslednji
podatki o zavezancih:
-       
matična številka,
-       
davčna številka,
-       
naziv ali firma,
-       
sedež,
-       
poslovni naslov,
-       
pravnoorganizacijska oblika,
-       
datum vpisa v register,
-       
datum izbrisa iz registra,
-       
pravna podlaga za vpis v register (vrsta pravne podlage, datum vpisa in
datum izbrisa določene pravne podlage).
(2) Pri posameznem zavezancu so
vpisani podatki o eni ali več pravnih podlagah.
(3) O zavezancih iz druge alineje
prvega odstavka 3.b člena zakona se poleg podatkov iz prvega odstavka tega
člena obdelujejo še naslednji podatki:
-       
skupni posredni in neposredni delež vseh oseb javnega prava v osnovnem
kapitalu zavezanca,
-       
skupni posredni in neposredni delež vsake posamezne osebe javnega prava
v osnovnem kapitalu zavezanca,
-       
matične številke in nazivi imetnikov deležev iz prejšnje alineje,
-       
imena in priimki zastopnikov zavezanca,
-       
vrsta posameznega zastopnika,
-       
datum podelitve pooblastila posameznemu zastopniku,
-       
imena in priimki članov nadzornega organa zavezanca,
-       
tip posameznega člana nadzornega organa,
-       
datum imenovanja posameznega člana nadzornega organa.
(4) O zavezancih iz tretje alineje
prvega odstavka 3.b člena zakona se poleg podatkov iz prvega odstavka tega
člena obdelujejo še podatki o matičnih številkah in nazivih ustanoviteljev, ki
so osebe javnega prava.
(5) O zavezancih iz prve alineje
prvega odstavka 3.b člena zakona in o zavezancih iz tretje alineje prvega
odstavka 3.b člena zakona, ki so v register vpisani na podlagi prijave, se
poleg podatkov iz prvega odstavka tega člena obdelujeta tudi podatka o matični
številki in nazivu prijavitelja.
(6) O zavezancih, ki so nosilci javnih
pooblastil in izvajalci javnih služb, se pri pravni podlagi za vpis v register
poleg opisa pravne podlage za podelitev javnega pooblastila ali izvajanje javne
službe obdelujejo tudi podatki o datumu začetka veljavnosti in datumu
prenehanja veljavnosti pravne podlage.
(7) O zavezancih iz 1. člena zakona,
ki so državni organi ali osebe javnega prava in se vpišejo v register na
podlagi prijave, se poleg podatkov iz prvega odstavka tega člena obdelujejo
tudi podatki o uradnem elektronskem naslovu.
5. člen
(prevzemanje podatkov)
(1) AJPES v skladu s prvim in drugim
odstavkom 3.c člena zakona dnevno brezplačno prevzema podatke o zavezancih
iz naslednjih evidenc:
-       
iz poslovnega registra in sodnega registra: o nazivu ali firmi, sedežu
in poslovnem naslovu, matični številki, davčni številki, pravnoorganizacijski
obliki, matični številki in nazivu ustanoviteljev, če so ti osebe javnega
prava, o deležih oseb javnega prava v osnovnem kapitalu zavezancev (gospodarskih
družb z omejeno odgovornostjo), imenih in priimkih zastopnikov in članov
nadzornega organa, vrsti zastopnika ali tipu člana nadzornega organa ter datumu
imenovanja oziroma podelitve pooblastila zastopniku ali članu nadzornega organa;
-       
iz centralnega registra nematerializiranih vrednostnih papirjev pri KDD:
podatke iz delniških knjig delniških družb, komanditnih delniških družb in
evropskih delniških družb, ki se nanašajo na deleže oseb javnega prava v
osnovnem kapitalu poslovnega subjekta;
-       
iz drugih uradnih evidenc, če je to potrebno za celovito in ažurno
stanje podatkov v registru.
(2) Kadar se podatki o zavezancu v
register vpišejo na podlagi prijave, AJPES na osnovi podatka o matični številki
prijavitelja iz poslovnega in sodnega registra prevzame tudi podatek o nazivu
prijavitelja.
(3) AJPES in KDD medsebojno
posredovanje podatkov iz druge alineje prvega odstavka tega člena uredita v
pisnem dogovoru.
(4) Ne glede na prvi odstavek tega
člena AJPES ob vsaki spremembi podatkov o nazivu ali firmi, sedežu, poslovnem
naslovu, pravnoorganizacijski obliki, zastopnikih ter članih nadzornega organa
zavezanca ob spremembi naziva ali firme imetnika deleža in ob spremembi
podatkov o nazivu ustanovitelja ali prijavitelja v poslovnem in sodnem registru,
samodejno prevzame spremenjene podatke v register. Podatki se v register
prevzamejo po stanju ob zaključku delovnega dne.
6. člen
(vpis in izbrisna podlagi podatka o
večinskem deležu oseb javnega prava v kapitalu)
(1) Zavezance iz druge alineje prvega
odstavka 3.b člena zakona vpiše v register AJPES samodejno na podlagi dnevnih
izračunov skupnih neposrednih in posrednih deležev Republike Slovenije,
samoupravnih lokalnih skupnosti in drugih oseb javnega prava v njihovem
kapitalu.
(2) AJPES pri izračunih deležev v
kapitalu gospodarskih družb kot osebe javnega prava upošteva tiste pravne
osebe, ki so vpisane v register proračunskih uporabnikov, ki ga vodi organ,
pristojen za javna plačila, in imajo v poslovnem registru vpisan podatek o
šifri proračunskega uporabnika.
(3) Ko AJPES na podlagi dnevnega
izračuna ugotovi, da zavezanec, ki je vpisan v register, ne izpolnjuje več
pogoja za vpis v register na podlagi podatka o večinskem deležu oseb javnega
prava v kapitalu zavezanca, pri zavezancu samodejno izbriše podatek o tej
pravni podlagi.
7. člen
(vpis in izbris drugih pravnih oseb
zasebnega prava, ki niso gospodarske družbe)
(1) Vpis zavezancev iz tretje alineje
prvega odstavka 3.b člena zakona v register opravi AJPES samodejno, kadar
je na podlagi dnevnih poizvedb po podatkih poslovnega in sodnega registra
mogoče ugotoviti, da je vsaj eden izmed ustanoviteljev druge pravne osebe
zasebnega prava, ki ni gospodarska družba, oseba javnega prava.
(2) AJPES pri poizvedbah po podatkih v
poslovnem registru kot osebe javnega prava upošteva tiste pravne osebe, ki so
vpisane v register proračunskih uporabnikov, ki ga vodi organ, pristojen za
javna plačila, in imajo v poslovnem registru vpisan podatek o šifri
proračunskega uporabnika.
(3) Ko AJPES na podlagi dnevnih poizvedb
po podatkih v poslovnem in sodnem registru ugotovi, da zavezanec, ki je vpisan
v register, ne izpolnjuje več pogoja za vpis v register na podlagi podatka o
ustanoviteljih v skladu s tretjo alinejo prvega odstavka 3.b člena zakona, pri
zavezancu samodejno izbriše podatek o tej pravni podlagi.
8. člen
(prijava za vpis ali izbris podatkov v
register)
(1) Prijava za vpis ali izbris (v
nadaljnjem besedilu: prijava) vsebuje naslednje podatke:
-       
matično številko in naziv prijavitelja,
-       
uradni elektronski naslov prijavitelja,
-       
ime in priimek pooblaščenca prijavitelja in njegov elektronski naslov,
-       
matično številko in naziv ali firmo zavezanca,
-       
sedež zavezanca,
-       
podatke o pravni podlagi za vpis v register (vrsta in opis pravne
podlage, datum začetka veljavnosti in datum prenehanja veljavnosti pravne
podlage),
-       
uradni elektronski naslov zavezanca, ki je državni organ ali oseba
javnega prava,
-       
matično številko in naziv ustanovitelja, ki je prijavitelj.
(2) Na podlagi prijave se v register
vpišejo ali iz njega izbrišejo zavezanci, ki so:
-       
državni organi, organi lokalnih skupnosti, javne agencije, javni skladi
in druge osebe javnega prava, izvajalci javnih služb in nosilci javnih
pooblastil,
-       
pravne osebe zasebnega prava, ki niso gospodarske družbe, v katerih je
vsaj eden od ustanoviteljev Republika Slovenija, samoupravna lokalna skupnost
ali druga oseba javnega prava, če v poslovnem registru nimajo vpisanega podatka
o ustanoviteljih.
(3) Prijave iz prejšnjega odstavka
posredujejo:
-       
ministrstva in organi samoupravnih lokalnih skupnosti za zavezance iz
prve alineje prejšnjega odstavka iz svoje pristojnosti in za zavezance iz druge
alineje prejšnjega odstavka, v katerih so ustanovitelji;
-       
osebe javnega prava za zavezance iz druge alineje prejšnjega odstavka, v
katerih so ustanovitelji;
-       
ministrstvo, pristojno za upravo, za zavezance iz prve alineje
prejšnjega odstavka, ki so državni organi in organi samoupravnih lokalnih
skupnosti, oziroma za zavezance, ki ne sodijo v pristojnost nobenega
ministrstva.
(4) Prijavo za istega zavezanca
posreduje eden ali več prijaviteljev, na podlagi ene ali več pravnih podlag.
9. člen
(način posredovanja prijave)
(1) Prijavo posreduje prijavitelj
preko pooblaščene osebe v elektronski obliki z uporabo aplikacije za vnos
podatkov v register na spletni strani AJPES. Pooblaščena oseba prijavitelja se
za namen posredovanja prijave predhodno identificira v skladu s sistemom
e-pooblastil pri AJPES.
(2) Pooblaščena oseba prijavitelja
lahko uspešno odda prijavo za vpis v register po vnosu vseh obveznih podatkov
iz prvega odstavka prejšnjega člena.
(3) AJPES na podlagi prejete prijave
vpiše podatke o zavezancu v register in prijavitelja obvesti o opravljenem
vpisu na uradni elektronski naslov prijavitelja in elektronski naslov
pooblaščene osebe prijavitelja.
(4) Elektronsko obvestilo o vpisu
podatkov v register vsebuje izpis vseh podatkov o zavezancu, ki ga je pooblaščena
oseba prijavitelja prijavila v register, z opozorilom, da je izbris vpisane
pravne podlage pri zavezancu mogoč le na podlagi prijave pooblaščene osebe
istega prijavitelja oziroma v primeru iz drugega odstavka 10. člena tega
pravilnika.
10. člen
(izbris iz registra)
(1) Zavezanca, pri katerem so bile
izbrisane vse pravne podlage za vpis v register, AJPES izbriše iz registra.
(2) Zavezanca, ki je izbrisan iz
poslovnega in sodnega registra, AJPES izbriše iz registra in o izbrisu obvesti
vse prijavitelje, ki so ga kot zavezanca prijavili v register.
11. člen
(podatki o zavezancu, ki se izbriše iz
registra)
(1) Podatki o zavezancu iz prejšnjega
člena so javni in brezplačno dostopni na spletni strani AJPES še deset let po
izbrisu na način, določen v 12. členu tega pravilnika.
(2) Pri zavezancih iz druge in tretje
alineje prvega odstavka 3.b člena zakona, ki so bili izbrisani iz registra, so
podatki iz prve in druge alineje tretjega odstavka in podatki iz četrtega
odstavka 4. člena tega pravilnika prikazani po stanju na dan pred izbrisom
zavezanca iz registra.
12. člen
(dostop do podatkov)
(1) Podatki v registru so javni in
brezplačno dostopni na spletni strani AJPES.
(2) AJPES omogoča iskanje zavezancev v
registru po več kriterijih, na podlagi katerih se prikažejo seznami zavezancev,
ki ustrezajo izbranim kriterijem. Omogočeno je iskanje najmanj po naslednjih
kriterijih: matična ali davčna številka zavezanca, naziv ali firma zavezanca,
pravnoorganizacijska oblika zavezanca, vrsta pravne podlage, matična številka
oziroma naziv prijavitelja ter iskanje zavezancev po matični številki oziroma
nazivu osebe javnega prava, ki je ustanovitelj ali imetnik deleža v kapitalu
zavezanca. Z izborom posameznega zavezanca s seznama se prikažejo vsi podatki o
zavezancu, vpisani v register.
(3) Register ne omogoča iskanja po
imenu ali priimku posameznika.
(4) AJPES omogoča vpogled v zadnje
stanje podatkov v registru ali v podatke po stanju na določen dan v
preteklosti.
(5) AJPES omogoči dostop do podatkov
iz registra tudi tako, da po stanju na zadnji dan posameznega trimesečja
pripravi datoteko s seznamom vseh zavezancev, s podatki o matičnih številkah,
nazivih ali firmah, poslovnih naslovih in sedežih zavezancev,
pravnoorganizacijskih oblikah, datumih vpisa v register, vrstah pravnih podlag
za vpis ter s podatki o lastniških deležih oseb javnega prava oziroma
ustanoviteljih, ki so osebe javnega prava, ki je dostopen brezplačno na
spletnem portalu AJPES.
PREHODNA IN KONČNA DOLOČBA
13. člen
(vpis zavezancev v register ob njegovi
vzpostavitvi)
(1) AJPES določi obliko datoteke za
prvo posredovanje podatkov o osebah javnega prava v register s strani
pristojnih ministrstev in jo objavi na svoji spletni strani najpozneje do
17. septembra 2014. Pristojna ministrstva v roku enega meseca od objave
datoteke AJPES posredujejo podatke o zavezancih iz svoje pristojnosti, ki so
osebe javnega prava. AJPES tako prejete podatke o zavezancih vpiše v register
in o vpisu obvesti pristojna ministrstva na njihov uradni elektronski naslov v
petih dneh po vpisu.
(2) AJPES omogoči prijavo iz 8. člena
tega pravilnika najpozneje do 17. septembra 2014 in o tem obvesti zavezane
organe iz 8. člena tega pravilnika. Pristojna ministrstva v zvezi s prijavo
nosilcev javnih pooblastil in izvajalcev javnih služb, ter ostali zavezani
organi iz 8. člena tega pravilnika izpolnijo svoje obveznosti glede prijave do
17. oktobra 2014.
14. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-398/2014
Ljubljana, dne 23. junija 2014
EVA 2014-1711-0057
dr. Gregor Virant l.r.
Minister
za notranje zadeve