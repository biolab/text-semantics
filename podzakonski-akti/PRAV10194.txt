1. člen
(obseg urejanja)
Ta pravilnik določa in ureja splošne pogoje in zahteve za
usposabljanje in preverjanje letalskega osebja – pilotov helikopterjev ter
zahteve in pogoje glede izdaje licenc, ratingov, pooblastil in spričeval
pilotov helikopterjev ter dovoljenj za delo letalskih šol.
2. člen
(pomen izrazov)
Posamezni izrazi, uporabljeni v tem pravilniku, imajo
naslednji pomen: 
1.     
piloti helikopterjev so zasebni (športni) pilot helikopterja, poklicni
pilot helikopterja in prometni pilot helikopterja; 
2.     
država članica Združenih letalskih organov (v nadaljnjem besedilu:
država članica JAA) je vsaka država, ki je podpisnica dogovorov o razvoju,
sprejetju in uresničevanju skupnih letalskih predpisov (JAR), ki so bili
sklenjeni na Cipru, 11. septembra 1990 (v nadaljnjem besedilu: dogovori); 
3.     
pristojni organ je ministrstvo, pristojno za promet.
3. člen
(izdaja licenc, ratingov, pooblastil in spričeval pilotov
helikopterjev in dovoljenja za delo letalske šole)
Licenca, rating, pooblastilo ali spričevalo pilota
helikopterja in dovoljenje za delo letalske šole se izda osebi, ki je izpolnila
pogoje, določene v prilogi tega pravilnika, ki je njegov sestavni del.
4. člen
(zdravniško spričevalo)
Glede zdravniških spričeval pilotov helikopterjev se
uporabljajo določbe Pravilnika o zdravstvenih zahtevah, ki jih mora
izpolnjevati letalsko osebje in drugo strokovno osebje ter o preverjanju
zdravstvene sposobnosti in vodenju evidenc o zdravstveni sposobnosti (Uradni
list RS, št. 72/02, 62/08 in 7/09).
5. člen
(prehodna določba)
(1) Usposabljanja pilotov helikopterjev, začeta v skladu s
Pravilnikom o strokovni izobrazbi, izpitih in dovoljenjih za delo članov
posadke letal (Uradni list SFRJ, št. 2/80, 31/80, 53/80, 43/81 in 10/85 ter
Uradni list RS, št. 18/01) pred uveljavitvijo tega pravilnika, se dokončajo,
vključno z izdajo ustreznih listin, po določbah Pravilnika o strokovni
izobrazbi, izpitih in dovoljenjih za delo članov posadke letal (Uradni list
SFRJ, št. 2/80, 31/80, 53/80, 43/81 in 10/85 ter Uradni list RS, št. 18/01), in
sicer najkasneje v roku šestih mesecev od uveljavitve tega pravilnika. 
(2) Letalske šole, ki izvajajo usposabljanje pilotov
helikopterjev za pridobitev licenc, ratingov in pooblastil pilotov
helikopterjev, morajo izpolniti pogoje iz priloge tega pravilnika in pridobiti
predpisano dovoljenje za delo letalske šole najkasneje v roku šestih mesecev od
uveljavitve tega pravilnika. 
(3) Listine, ki so bile izdane v skladu s Pravilnikom o
strokovni izobrazbi, izpitih in dovoljenjih za delo članov posadke letal
(Uradni list SFRJ, št. 2/80, 31/80, 53/80, 43/81 in 10/85 ter Uradni list RS,
št. 18/01), ostanejo v veljavi do izteka veljavnosti ter se podaljšujejo
skladno z določbami iz priloge tega pravilnika. Takšna listina se ob
podaljšanju veljavnosti ali ob obnovi nadomesti z listino, ki se izda na
obrazcu iz priloge tega pravilnika tako, da omogoča vpise na podlagi določb iz
priloge tega pravilnika, pri čemer pa ne vsebuje napisa »Joint Aviation Authorities«,
temveč ima na prvi strani napis »Nacionalna« in pri navedbi licence v angleškem
jeziku napis »National«. 
(4) Ne glede na določbe prejšnjega odstavka lahko imetnik
listine, ki je bila izdana v skladu s Pravilnikom o strokovni izobrazbi,
izpitih in dovoljenjih za delo članov posadke letal (Uradni list SFRJ, št.
2/80, 31/80, 53/80, 43/81 in 10/85 ter Uradni list RS, št. 18/01), pri
pristojnem organu zaprosi za zamenjavo take listine z listino, izdano skladno z
določbami tega pravilnika, če izpolnjuje predpisane pogoje, določene v prilogi
tega pravilnika.
6. člen
(prenehanje uporabe)
Z dnem uveljavitve tega pravilnika se prenehajo uporabljati
določbe Pravilnika o strokovni izobrazbi, izpitih in dovoljenjih za delo članov
posadke letal (Uradni list SFRJ, št. 2/80, 31/80, 53/80, 43/81 in 10/85 ter
Uradni list RS, št. 18/01) in Pravilnika o pogojih, ki jih morajo izpolnjevati
šole ali šolski centri za usposabljanje zrakoplovnega osebja (Uradni list RS,
št. 23/95), ki se nanašajo na pilote helikopterjev.
7. člen
(veljavnost)
Ta pravilnik začne veljati trideseti dan po objavi v Uradnem
listu Republike Slovenije.
Št. 007-10/2010/26-0041087
Ljubljana, dne 20. maja 2010
EVA 2010-2411-0037
dr. Patrick Vlačič l.r. 
Minister 
za promet

Priloga:
Zahteve za licenciranje pilotov helikopterjev (FCL)