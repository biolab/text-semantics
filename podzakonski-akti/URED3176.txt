1. člen
(vsebina)
Ta uredba določa varovalne gozdove in
gozdove s posebnim namenom z izjemno poudarjeno raziskovalno funkcijo, režim
gospodarjenja s temi gozdovi, izvajalca tega režima in zavezanca za zagotovitev
sredstev za stroške, ki nastajajo zaradi posebnega režima gospodarjenja.
2. člen
(varovalni gozdovi in gozdni rezervati)
(1) Varovalni gozdovi so gozdovi, ki
varujejo zemljišča usadov, izpiranja in krušenja, gozdovi na strmih obronkih
ali bregovih voda, gozdovi, ki so izpostavljeni močnemu vetru, gozdovi, ki v
hudourniških območjih zadržujejo prenaglo odtekanje vode in zato varujejo
zemljišča pred erozijo in plazovi, gozdni pasovi, ki varujejo gozdove in
zemljišča pred vetrom, vodo, zameti in plazovi, gozdovi v kmetijski in
primestni krajini z izjemno poudarjeno funkcijo ohranjanja biotske
raznovrstnosti ter gozdovi na zgornji meji gozdne vegetacije.
(2) Gozdovi s posebnim namenom z
izjemno poudarjeno raziskovalno funkcijo so gozdni rezervati. To so gozdovi, ki
so zaradi svoje razvojne faze in dosedanjega razvoja izjemno pomembni za
raziskovanje, proučevanje in spremljanje naravnega razvoja gozdov, biotske
raznovrstnosti in varstva naravnih vrednot ter kulturne dediščine.
3. člen
(opredelitev varovalnih gozdov in gozdnih
rezervatov)
(1) Varovalni gozdovi in gozdni
rezervati se določijo po oddelkih oziroma odsekih gozdnogospodarskih enot, gozdnogospodarskih
območij.
(2) Varovalni gozdovi so določeni v
prilogi 1, ki je sestavni del te uredbe.
(3) Gozdni rezervati so določeni v
prilogi 2, ki je sestavni del te uredbe, pri čemer so gozdni rezervati s
strogim varstvenim režimom označeni s številko 1, gozdni rezervati z blažjim
varstvenim režimom s številko 2.
4. člen
(kartografska določitev varovalnih gozdov
in gozdnih rezervatov)
(1) Meje varovalnih gozdov in gozdnih
rezervatov oziroma njihove lege v prostoru so določene z oddelki oziroma odseki
varovalnih gozdov in gozdnih rezervatov in z mejami gozdov znotraj oddelkov
oziroma odsekov v merilu 1 : 5000. Zapis meja se hrani v digitalni obliki kot sloj geografskega
informacijskega sistema. Zapis meja v digitalni obliki se hrani na ministrstvu,
pristojnem za gozdarstvo (v nadaljnjem besedilu: Ministrstvo), in na območnih
enotah Zavoda za gozdove Slovenije (v nadaljnjem besedilu: Zavod) ter je
dostopen na svetovnem spletu na Javnem pregledovalniku grafičnih podatkov
Ministrstva. 
(2) Za potrebe izvajanja ukrepov varstva
varovalnih gozdov in gozdnih rezervatov ter priprave prostorskih aktov se
pridobijo podatki o meji varovalnih gozdov in gozdnih rezervatov tako, da se
sloj geografskega informacijskega sistema v merilu 1 : 5000 iz
prejšnjega odstavka prekrije z digitalnim katastrskim načrtom. Prekrivanje
podatkov in seznam parcel, ki ležijo na posameznem območju, pripravi Zavod na
zahtevo stranke. Stroške priprave podatkov krije stranka, razen upravnih enot
in občin, za katere so ti podatki brezplačni. Pri presoji upoštevanja
varovalnih gozdov in gozdnih rezervatov v prostorskih aktih in pri posegih v
gozdove se upoštevajo tudi dopustna odstopanja, ki so posledica položajne
natančnosti digitalnega katastrskega načrta, kar ugotovi Zavod.
5. člen
(režim gospodarjenja z varovalnimi
gozdovi)
Pri gospodarjenju z varovalnimi gozdovi
mora Zavod zagotavljati:
-      
pravočasno obnovo oziroma posek prestarelega drevja,
-      
malo površinsko izvajanje sečenj,
-      
puščanje primerno visokih panjev pri poseku drevja na plazovitih
območjih in območjih, kjer je nevarnost snežnih plazov,
-      
načine spravila in uporabo spravilnih sredstev, kot je določeno z
gozdnogospodarskim načrtom gozdnogospodarske enote,
-      
sanacijo poškodovanih tal zaradi preprečevanja erozije,
-      
odstranjevanje drevja iz hudourniških strug,
-      
pravočasno izvedbo vseh gozdno gojitvenih del, ki zagotavljajo ohranitev
in stabilizacijo varovalne vloge gozda in
-      
rabo biološko razgradljivih olj pri delu s stroji in napravami.
6. člen
(delitev gozdnih rezervatov)
Gozdni rezervati se glede na režim
gospodarjenja delijo na gozdne rezervate s strogim varstvenim režimom in gozdne
rezervate z blažjim varstvenim režimom.
7. člen
(gozdni rezervat s strogim varstvenim
režimom)
(1) V gozdnih rezervatih s strogim
varstvenim režimom so prepovedane vse gospodarske, rekreacijske, raziskovalne
in druge dejavnosti, ki bi lahko kakorkoli spremenile obstoječe naravno stanje
in vplivale na nemoten naravni razvoj v prihodnosti.
(2) Ne glede na prepovedi iz
prejšnjega odstavka je v gozdnih rezervatih s strogim varstvenim režimom
dovoljeno opravljati naloge javne gozdarske službe, javne službe ohranjanja
narave in nadzorstvene naloge lovstva ter gozdarstva.
(3) Ne glede na prepovedi iz prvega
odstavka tega člena lahko Ministrstvo na podlagi vloge znanstveno-raziskovalnih
ali izobraževalnih organizacij dovoli opravljanje posameznih raziskovalnih ali
izobraževalnih nalog potem, ko si pridobi mnenje Zavoda in Zavoda Republike
Slovenije za varstvo narave. V dovoljenju se navedejo tudi pogoji za
opravljanje teh nalog.
(4) Okrog gozdnega rezervata s strogim
varstvenim režimom se lahko v soglasju z lastnikom gozda ob gozdnem rezervatu
določi varstveni pas, ki ne sme biti ožji od ene sestojne višine. V njem se
lahko izvajajo samo sanitarne sečnje. Če vodi ob gozdnem rezervatu ali skozenj
gozdna prometnica, gozdna učna pot, planinska pot, ali druga pot v javni rabi,
je dovoljeno posekati drevesa, ki neposredno ogrožajo promet in gibanje ljudi.
(5) Posek dreves iz prejšnjega odstavka se
lahko opravi na podlagi soglasja Zavoda.
8. člen
(gozdni rezervat z blažjim varstvenim
režimom)
(1) ) V gozdnih rezervatih z blažjim
varstvenim režimom velja varstveni režim iz prejšnjega člena.
(2) Ne glede na določbo prejšnjega
odstavka je dovoljen ogled rezervata po gozdni učni poti ob spremstvu lastnika
gozda ali delavca javne gozdarske službe oziroma uporaba poti v javni rabi, ki
vodi skozi rezervat.
(3) Zaradi zagotavljanja poučne in
turistične funkcije v gozdnem rezervatu z blažjim varstvenim režimom
Ministrstvo dovoli vzdrževanje obstoječih poti v javni rabi, informativnih
tabel, ki so določene v načrtih za gospodarjenje z gozdovi ter vzdrževanje
objektov kulturne dediščine pod pogojem, da dela ne bodo povzročila škodljive spremembe
obstoječega naravnega stanja in vplivala škodljivo na nemoten naravni razvoj v
prihodnosti. Izdelavo nove učne poti se dovoli le z dovoljenjem Ministrstva.
(4) Okrog gozdnega rezervata z blažjim
varstvenim režimom se lahko v soglasju z lastnikom gozda ob gozdnem rezervatu
določi varstveni pas, ki ne sme biti ožji od ene sestojne višine.
9. člen
(posegi v varovalne gozdove)
(1) Posegi, ki niso povezani z
gospodarjenjem z varovalnimi gozdovi in ne bodo bistveno negativno vplivali na
funkcije gozdov, zaradi katerih je bil gozd razglašen za varovalni gozd, se
lahko izvajajo na podlagi predhodno pridobljenega dovoljenja, ki ga izda
Ministrstvo.
(2) V dovoljenju iz prejšnjega odstavka se
določijo pogoji za izvedbo posega na podlagi presoje vpliva posega na varovalni
gozd, ki jo opravi Zavod.
10. člen
(izvajanje režima gospodarjenja)
Zavod mora zagotoviti izvedbo del, ki so
zaradi izvajanja režima gospodarjenja z varovalnimi gozdovi in z gozdnimi
rezervati določena v načrtih za gospodarjenje z gozdovi.
11. člen
(označitev območij varovalnih gozdov in
gozdnih rezervatov)
(1) Meje gozdnih rezervatov se v
naravi označijo na deblih stoječega drevja ali na vraščenih skalah 170 cm od tal z dvojno vodoravno modro črto ter z opozorilnimi tablami. Rezervati se lahko opremijo z
informacijskimi tablami.
(2) Na območjih, ki so varovani po
predpisih o ohranjanju narave, se pri označevanju upošteva predpis, ki ureja
označevanje varovanih območij.
12. člen
(spremljanje stanja varovalnih gozdov in
gozdnih rezervatov)
Spremljanje stanja varovalnih gozdov in
gozdnih rezervatov izvaja Zavod v sodelovanju z izvajalci javnih služb s
področja varstva okolja in znanstveno-raziskovalnimi ter izobraževalnimi
organizacijami.
13. člen
(zagotovitev sredstev)
(1) Sredstva za stroške, ki so
potrebni za izvedbo del, ki se morajo izvesti, in sredstva za povečanje
stroškov gospodarjenja, ki nastanejo zaradi režima gospodarjenja v varovalnih
gozdovih, določenega s to uredbo, ter sredstva za izplačilo odškodnin zaradi
omejevanja uživanja lastnine v gozdnih rezervatih, se na podlagi te uredbe
zagotavljajo v proračunu Republike Slovenije.
(2) Izplačilo lastniku gozda oziroma
izvajalcu režima gospodarjenja se izvede na podlagi prevzema in obračuna del,
opravljenih na podlagi predpisov, ki urejajo financiranje in sofinanciranje
vlaganj v gozdove.

Priloga
1: Varovalni gozdovi
Priloga
2: Gozdni rezervati

Uredba o varovalnih gozdovih in gozdovih s
posebnim namenom (Uradni list RS, št. 88/05)
vsebuje naslednjo končno določbo:
»14. člen
(končna
določba)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
varovalnih gozdovih in gozdovih s posebnim namenom (Uradni list RS, št. 56/07) dodaja 13.a člen uredbe:
»13.a člen
(prehodna
določba)
V gozdovih, ki so bili do uveljavitve te
uredbe, v skladu s 93. členom Zakona o gozdovih (Uradni list RS, št. 30/93,
13/98 – odl. US, 56/99 – ZON, 67/02, 110/02 – ZGO-1 in 115/06), zavarovano naravno bogastvo in s to uredbo niso razglašeni za varovalni gozd ali gozd s
posebnim namenom, se upošteva spremenjeni režim v primeru gospodarjenja z
gozdom tako, da se ne glede na določila veljavnih gozdnogospodarskih načrtov
ukrepi in načini njihove izvedbe v teh gozdovih določijo za obdobje do izteka
veljavnosti teh načrtov z gozdnogojitvenimi načrti v skladu s 13. členom Zakona
o gozdovih (Uradni list RS, št. 30/93, 13/98 – odl. US, 56/99 – ZON, 67/02,
110/02 – ZGO-1 in 115/06), ob upoštevanju ciljev in usmeritev določenih za
enake gozdne ekosisteme z veljavnim gozdnogospodarskim načrtom.«;
ter vsebuje naslednjo končno določbo:
»7. člen
Ta uredba začne veljati petnajsti dan po
objavi v Uradnem listu Republike Slovenije.«. 

Uredba o spremembah in dopolnitvah Uredbe o
varovalnih gozdovih in gozdovih s posebnim namenom (Uradni list RS, št. 29/09) vsebuje naslednjo končno določbo:
»4. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi Uredbe o varovalnih
gozdovih in gozdovih s posebnim namenom (Uradni list RS, št. 91/10) vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o varovalnih
gozdovih in gozdovih s posebnim namenom (Uradni list RS, št. 1/13) vsebuje naslednjo končno določbo:
»3. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o varovalnih
gozdovih in gozdovih s posebnim namenom (Uradni list RS, št. 39/15)
vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba
o spremembah Uredbe o varovalnih gozdovih in gozdovih s posebnim namenom
(Uradni list RS, št. 191/20)
vsebuje naslednjo končno določbo:
»KONČNA DOLOČBA
3. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.