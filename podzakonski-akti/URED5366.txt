I. SPLOŠNE DOLOČBE
1. člen
(vsebina)
(1) Ta uredba določa obvezna ravnanja z biološko
razgradljivimi kuhinjskimi odpadki (v nadaljnjem besedilu: kuhinjski odpadki),
ki nastajajo v kuhinjah in pri razdeljevanju hrane zaradi izvajanja živilske
dejavnosti (v nadaljnjem besedilu: gostinstvo), kuhinjskimi odpadki, ki
nastajajo v gospodinjstvu in zelenim vrtnim odpadom.
(2) Ta uredba določa tudi vrste nalog, ki se izvajajo v
okviru obvezne občinske gospodarske javne službe zbiranja komunalnih odpadkov
(v nadaljnjem besedilu: javna služba) na področju ravnanja s kuhinjskimi
odpadki in zelenim vrtnim odpadom.
(3) Za obvezna ravnanja s kuhinjskimi odpadki in zelenim
vrtnim odpadom, ki niso urejena s to uredbo, se uporablja predpis, ki ureja
ravnanje z odpadki.
2. člen
(uporaba)
(1) Ta uredba se uporablja za:
-       
odpadke, ki se prepuščajo ali oddajajo kot ločeno zbrane frakcije in se
uvrščajo na klasifikacijski seznam odpadkov pod številko 20 01 08
(biorazgradljivi kuhinjski odpadki) v skladu s predpisom, ki ureja ravnanje z
odpadki, in
-       
odpadke, ki se uvrščajo na klasifikacijski seznam odpadkov pod številko
20 02 01 (biorazgradljivi odpadki) v skladu s predpisom, ki ureja ravnanje z
odpadki.
(2) Ta uredba se ne uporablja za kuhinjske odpadke, ki
ostanejo v mešanih komunalnih odpadkih, ki se uvrščajo na klasifikacijski
seznam odpadkov pod številko 20 03 01 (mešani komunalni odpadki) v skladu s
predpisom, ki ureja ravnanje z odpadki.
3. člen
(izrazi)
Izrazi, uporabljeni v tej uredbi, imajo naslednji pomen:
1.     
hišni kompostnik je zabojnik za hišno kompostiranje iz priloge 1, ki je
sestavni del te uredbe;
2.     
zeleni vrtni odpad so biološko razgradljivi odpadki z vrtov in parkov iz
priloge 1 te uredbe (npr. odpadne veje, trava in listje), razen odpadkov, ki
nastanejo pri čiščenju površin ter žaganje in lesni odpadki, če les ni obdelan
s premazi ali lepili, ki vsebujejo težke kovine ali organske spojine;
3.     
hišno kompostiranje je kompostiranje biološko razgradljivih odpadkov, ki
nastanejo v posameznemu gospodinjstvu kot kuhinjski odpadki ali zeleni vrtni
odpad, ki nastane na vrtu, ki pripada posameznemu gospodinjstvu ali več
gospodinjstvom, če gre za večstanovanjsko stavbo z vrtom, in raba tako
proizvedenega komposta na vrtu, ki pripada temu gospodinjstvu ali tem
gospodinjstvom v skladu s prilogo 1 te uredbe;
4.     
predelava kuhinjskih odpadkov je predelava kuhinjskih odpadkov v skladu
s predpisom, ki ureja obdelavo biološko razgradljivih odpadkov;
5.     
predelovalec ali predelovalka kuhinjskih odpadkov (v nadaljnjem
besedilu: predelovalec) je oseba, ki v skladu s predpisom, ki ureja obdelavo
biološko razgradljivih odpadkov, kot dejavnost opravlja predelavo kuhinjskih
odpadkov;
6.     
povzročitelj ali povzročiteljica zelenega vrtnega odpada, ki ne nastaja
v gospodinjstvu (v nadaljnjem besedilu: povzročitelj zelenega vrtnega odpada),
je oseba, katere delovanje ali dejavnost povzroča nastajanje zelenega vrtnega
odpada;
7.     
povzročitelj ali povzročiteljica kuhinjskih odpadkov, ki nastane v
gostinstvu (v nadaljnjem besedilu: povzročitelj kuhinjskih odpadkov iz
gostinstva), je oseba, ki upravlja kuhinjo, v kateri se v letnem povprečju
pripravi dnevno 20 ali več obrokov hrane;
8.     
povzročitelj ali povzročiteljica kuhinjskih odpadkov ali zelenega
vrtnega odpada, ki nastanejo v gospodinjstvu (v nadaljnjem besedilu:
povzročitelj odpadkov iz gospodinjstva), je oseba, ki zaradi svojega delovanja
povzroča nastajanje kuhinjskih odpadkov ali zelenega vrtnega odpada v
gospodinjstvu. Za povzročitelja odpadkov iz gospodinjstva se šteje tudi oseba,
ki upravlja:
- 
kuhinjo, v kateri se pripravi v letnem povprečju manj kot 20 obrokov
hrane dnevno,
- 
prostore, v katerih se razdeli v letnem povprečju manj kot 10 obrokov
hrane dnevno, ali
- 
prostore, v katerih se razdeljujejo obroki hrane, ki jih dostavlja
povzročitelj kuhinjskih odpadkov iz gostinstva, dostava obrokov pa po določbah
te uredbe ni redna;
9.     
redna dostava obrokov je dostava, ki jo zagotavlja povzročitelj
kuhinjskih odpadkov iz gostinstva na istem mestu razdelitve obrokov najmanj 100
dni v letu;
10.  
zbiralec ali zbiralka kuhinjskih odpadkov (v nadaljnjem besedilu:
zbiralec) je oseba, ki v skladu s predpisom, ki ureja ravnanje z odpadki, kot
dejavnost zbira kuhinjske odpadke iz gostinstva;
11.  
pošiljka kuhinjskih odpadkov je celotna količina kuhinjskih odpadkov, ki
jih pri istem povzročitelju odpadkov iz gostinstva ali istem izvajalcu javne
službe prevzame zbiralec v obdobju največ 30 dni. Pošiljka kuhinjskih odpadkov
je tudi celotna količina kuhinjskih odpadkov, ki jih zbiralec ali izvajalec
javne službe odda istemu predelovalcu kuhinjskih odpadkov v obdobju največ 30
dni;
12.  
lovilec maščob je naprava za obdelavo odpadne vode z izločanjem maščob
rastlinskega in živalskega izvora, katere velikost, vgradnja, obratovanje in
vzdrževanje je v skladu s standardom SIST EN 1825 in je zgrajena ali kot
gradbeni proizvod načrtovana, preskušena in označena v skladu s predpisi, ki
urejajo gradbene proizvode.
II. PREPOVEDI IN OBVEZNOSTI
4. člen
(prepovedi)
(1) Kuhinjske odpadke je prepovedano mešati z drugimi
odpadki, če je zaradi mešanja onemogočena njihova predelava v kompost ali
pregnito blato z neomejeno ali omejeno uporabo v skladu z merili iz predpisa,
ki ureja obdelavo biološko razgradljivih odpadkov.
(2) Kuhinjske odpadke je prepovedano rezati, drobiti ali
mleti ter redčiti z namenom, da se z odpadno vodo odvajajo v javno
kanalizacijo, greznice, nepretočne greznice ali neposredno v vode.
(3) Zeleni vrtni odpad, ki ne nastaja v gospodinjstvu, je
prepovedano mešati z mešanimi komunalnimi odpadki ali drugimi ločeno zbranimi
frakcijami.
(4) Kuhinjske odpadke iz gostinstva je prepovedano mešati z
mešanimi komunalnimi odpadki in drugimi ločeno zbranimi frakcijami, vključno z
zelenim vrtnim odpadom.
(5) Kuhinjske odpadke iz gospodinjstva je prepovedano mešati
z mešanimi komunalnimi odpadki in ločeno zbranimi frakcijami komunalnih
odpadkov, razen z zelenim vrtnim odpadom.
(6) Prodaja opreme za rezanje, drobljenje ali mletje
kuhinjskih odpadkov z namenom redčenja in odvajanja v javno kanalizacijo, v
male komunalne čistilne naprave ali neposredno v vode je prepovedana.
(7) Dehidriranje kuhinjskih odpadkov iz gostinstva je
prepovedano, če se odpadne vode odvajajo v kanalizacijo posredno prek lovilca
maščob, vsebnost usedljivih snovi v odvedeni odpadni vodi pa brez dodatnega
redčenja presega 40 ml/l.
5. člen
(obveznosti povzročitelja odpadkov iz gospodinjstva)
(1) Povzročitelj odpadkov iz gospodinjstva mora hišno
kompostirati kuhinjske odpadke in zeleni vrtni odpad v hišnem kompostniku.
(2) Ne glede na določbo prejšnjega odstavka mora povzročitelj
odpadkov iz gospodinjstva, ki ne kompostira kuhinjskih odpadkov in zelenega
vrtnega odpada sam, te odpadke prepuščati izvajalcu javne službe v posebnem
zabojniku ali posodi na način, določen s predpisi lokalne skupnosti.
(3) Povzročitelj odpadkov iz gospodinjstva mora lastne
kuhinjske odpadke in zeleni vrtni odpad do hišnega kompostiranja ali
prepustitve izvajalcu javne službe hraniti ločeno, tako da se ne mešajo z
drugimi odpadki in jih je možno hišno kompostirati ali predelati v skladu s
predpisom, ki ureja obdelavo biološko razgradljivih odpadkov.
6. člen
(obveznosti povzročitelja zelenega vrtnega odpada)
(1) Povzročitelj zelenega vrtnega odpada mora z zelenim
vrtnim odpadom ravnati v skladu s predpisom, ki ureja ravnanje z odpadki.
(2) Ne glede na prejšnji odstavek lahko povzročitelj zelenega
vrtnega odpada brez okoljevarstvenega dovoljenja kompostira lastni zeleni vrtni
odpad, če tako pridobljeni kompost uporabi na zemljišču, ki ga poseduje.
7. člen
(obveznosti povzročitelja kuhinjskih odpadkov iz gostinstva)
(1) Povzročitelj kuhinjskih odpadkov iz gostinstva mora ne
glede na kraj razdelitve obrokov zagotoviti, da se vsi kuhinjski odpadki, ki
nastanejo pri pripravi hrane, in ostanki, ki nastanejo po zaužitju obrokov na
kraju njihove razdelitve, zbirajo ločeno od drugih odpadkov in pred oddajo
zbiralcu začasno shranjujejo v za to namenjenem zabojniku ali posodi v skladu s
predpisi, ki urejajo higieno živil.
(2) Če kraj razdelitve obrokov ni na kraju njihove priprave,
mora povzročitelj kuhinjskih odpadkov iz gostinstva predati zabojnik ali posodo
iz prejšnjega odstavka osebi, ki je obroke naročila, in se z njo dogovoriti o
času prevzema kuhinjskih odpadkov, pri čemer se mora prevzem izvesti najpozneje
istega dne, ko se dostavijo naslednji obroki. Oseba, ki je obroke naročila,
mora povzročitelju odpadkov iz gostinstva omogočiti prevzem kuhinjskih odpadkov
v času, dogovorjenem za prevzem.
(3) Povzročitelj kuhinjskih odpadkov iz gostinstva mora
zagotoviti, da se zabojniki ali posode s kuhinjskimi odpadki prevažajo ločeno
od obrokov, ki se dostavljajo.
(4) Povzročitelju kuhinjskih odpadkov iz gostinstva ni treba
izpolnjevati obveznosti prevzemanja kuhinjskih odpadkov iz drugega odstavka tega
člena, če gre za redno dostavo manj kot 10 obrokov dnevno ali za dostavo
obrokov, ki se ne šteje za redno in pri kateri je število obrokov pri posamezni
dostavi manjše od 50.
(5) Izvajalec dehidriranja kuhinjskih odpadkov iz gostinstva
mora za dehidriranje kuhinjskih odpadkov iz gostinstva imeti okoljevarstveno
dovoljenje v skladu z zakonom, ki ureja varstvo okolja.
8. člen
(oddaja kuhinjskih odpadkov iz gostinstva zbiralcu)
(1) Povzročitelj kuhinjskih odpadkov iz gostinstva mora
oddajati kuhinjske odpadke zbiralcu.
(2) Povzročitelj kuhinjskih odpadkov iz gostinstva mora
določiti odgovorno osebo, ki mora v njegovem imenu kuhinjske odpadke oddajati
zbiralcu.
9. člen
(evidenca o nastajanju kuhinjskih odpadkov iz gostinstva)
(1) Povzročitelj kuhinjskih odpadkov iz gostinstva mora
voditi evidenco o nastajanju kuhinjskih odpadkov iz gostinstva, v skladu s
predpisom, ki ureja ravnanje z odpadki.
(2) Povzročitelj kuhinjskih odpadkov iz gostinstva mora na
zahtevo pristojnega inšpektorja omogočiti vpogled v evidenco iz prejšnjega
odstavka.
III. ZBIRANJE KUHINJSKIH ODPADKOV IZ GOSTINSTVA
10. člen
(obveznosti zbiralca)
(1) Zbiralec lahko začne z zbiranjem kuhinjskih odpadkov iz
gostinstva, ko pridobi odločbo ministrstva, pristojnega za okolje, o vpisu v
evidenco zbiralcev odpadkov v skladu s predpisom, ki ureja ravnanje z odpadki.
(2) Zbiralec mora poleg pogojev iz predpisa, ki ureja
ravnanje z odpadki, izpolnjevati še naslednje pogoje:
-       
imeti mora vodotesne zabojnike ali posode za zbiranje ter vozila,
opremljena za prevoz kuhinjskih odpadkov iz gostinstva, tako da se le-ti ne
izpuščajo v okolje in ne povzročajo emisije vonjav,
-       
kuhinjske odpadke iz gostinstva mora predhodno ločeno skladiščiti od
drugih odpadkov,
-       
za čiščenje in razkuževanje prostorov v objektih, namenjenih predhodnem
skladiščenju, mora zagotoviti odvajanje odpadne vode v javno kanalizacijo, pri
čemer se mora odpadna voda odvajati prek lovilca maščob. Če ni mogoče
zagotoviti odvajanja odpadne vode v javno kanalizacijo, mora zagotoviti
odvajanje odpadne vode v vode, pri čemer mora odpadno vodo odvajati prek
lovilca maščob in izpolnjevati pogoje iz predpisa, ki ureja emisijo snovi in
toplote pri odvajanju odpadnih vod v vode in javno kanalizacijo,
-       
zagotavljati mora čiščenje in razkuževanje vodotesnih zabojnikov in
posod za shranjevanje, vozil za prevoz kuhinjskih odpadkov iz gostinstva ter
prostorov in objektov za predhodno skladiščenje, tako da je zagotovljeno
odvajanje odpadne vode, ki pri tem nastane v javno kanalizacijo, pri čemer se
mora odpadna voda odvajati prek lovilca maščob,
-       
zagotoviti mora tehtanje vsake pošiljke kuhinjskih odpadkov, ki jo
prevzame in odda v predelavo,
-       
zagotoviti mora oddajo zbranih kuhinjskih odpadkov v predelavo v skladu
s predpisom, ki ureja obdelavo biološko razgradljivih odpadkov, in
-       
z javnim naznanilom mora na krajevno običajen način objaviti način
prevzemanja kuhinjskih odpadkov iz gostinstva, obveščanje pa ponoviti vsakih 12
mesecev.
(3) Načrt zbiranja kuhinjskih odpadkov iz gostinstva, izdelan
v skladu s predpisom, ki ureja ravnanje z odpadki, mora vsebovati tudi dokazila
o izpolnjevanju pogojev iz prejšnjega odstavka.
11. člen
(vodenje evidence o zbiranju kuhinjskih odpadkov iz
gostinstva)
(1) Zbiralec mora voditi evidenco o zbiranju kuhinjskih
odpadkov iz gostinstva v skladu s predpisom, ki ureja ravnanje z odpadki.
(2) Zbiralec mora poročati ministrstvu o kuhinjskih odpadkih
iz gostinstva v skladu s predpisom, ki ureja ravnanje z odpadki.
IV. ZBIRANJE KUHINJSKIH ODPADKOV IN ZELENEGA VRTNEGA ODPADA V
OKVIRU JAVNE SLUŽBE
12. člen
(opravljanje javne službe)
(1) Izvajalec javne službe mora prednostno spodbujati
povzročitelje odpadkov iz gospodinjstva k hišnemu kompostiranju.
(2) Izvajalec javne službe mora zagotoviti, da imajo
povzročitelji odpadkov iz gospodinjstva možnost prepuščanja kuhinjskih odpadkov
in zelenega vrtnega odpada v posebnem vodotesnem zabojniku ali posodi.
(3) Izvajalec javne službe povzročiteljem odpadkov iz
gospodinjstev, ki kuhinjske odpadke in zeleni vrtni odpad hišno kompostirajo,
storitve zbiranja teh odpadkov ne zaračunava.
13. člen
(obveznosti izvajalca javne službe)
(1) Izvajalec javne službe mora zagotoviti:
-       
da se v primerih, ko povzročitelj odpadkov iz gospodinjstva nima
možnosti ali ne želi hišno kompostirati kuhinjskih odpadkov iz gospodinjstev in
zelenega vrtnega odpada, le-ti zbirajo v vodotesnih zabojnikih ali posodah
ločeno od drugih odpadkov in prevažajo z vozili, opremljenimi za prevoz teh
odpadkov, tako da se le-ti ne izpuščajo v okolje in da ne povzročajo emisije
vonjav,
-       
čiščenje in razkuževanje vodotesnih zabojnikov in posod za zbiranje
kuhinjskih odpadkov in zelenega vrtnega odpada ter vozil, s katerimi zagotavlja
prevoz teh odpadkov,
-       
oddajo zbranih kuhinjskih odpadkov in zelenega vrtnega odpada iz
gospodinjstev v predelavo v skladu s predpisom, ki ureja obdelavo biološko
razgradljivih odpadkov in
-       
tehtanje vsake pošiljke kuhinjskih odpadkov in zelenega vrtnega odpada
iz gospodinjstev, ki jo odda v predelavo.
(2) Izvajalec javne službe mora povzročitelje odpadkov iz
gospodinjstev vsakih šest mesecev z javnim naznanilom na krajevno običajen
način obvestiti o:
-       
namenih in ciljih izvajanja predpisanega ravnanja s kuhinjskimi odpadki
iz gospodinjstev in zelenim vrtnim odpadom,
-       
prepovedi mešanja kuhinjskih odpadkov iz gospodinjstva in zelenega
vrtnega odpada z drugimi komunalnimi odpadki,
-       
varni in za okolje neškodljivi hrambi kuhinjskih odpadkov iz
gospodinjstva in zelenega vrtnega odpada v skladu s tretjim odstavkom 5. člena
te uredbe,
-       
možnostih hišnega kompostiranja kuhinjskih odpadkov iz gospodinjstva in
zelenega vrtnega odpada v hišnem kompostniku,
-       
minimalnih zahtevah za pravilno hišno kompostiranje, ki so v prilogi 1
te uredbe,
-       
načinu prepuščanja kuhinjskih odpadkov iz gospodinjstva in zelenega
vrtnega odpada izvajalcu javne službe,
-       
drugih pogojih za prepuščanje kuhinjskih odpadkov iz gospodinjstva in
zelenega vrtnega odpada in
-       
o nadaljnjem ravnanju z zbranimi kuhinjskimi odpadki iz gospodinjstva in
zelenim vrtnim odpadom.
14. člen
(vodenje evidence o zbiranju kuhinjskih odpadkov in zelenega
vrtnega odpada iz gospodinjstev)
Izvajalec javne službe mora voditi evidenco o zbiranju
kuhinjskih odpadkov in zelenega vrtnega odpada iz gospodinjstev, ki mora poleg
podatkov, predpisanih za evidenco o zbiranju odpadkov iz predpisa, ki ureja
ravnanje z odpadki, vsebovati tudi podatke o številu gospodinjstev, ki hišno
kompostirajo.
V. NADZOR
15. člen
(nadzor)
(1) Nadzor nad izvajanjem te uredbe opravljajo inšpektorji,
pristojni za varstvo okolja.
(2) Ne glede na določbo prejšnjega odstavka opravljajo nadzor
nad izvajanjem določb šestega odstavka 4. člena te uredbe tudi inšpektorji
Tržnega inšpektorata Republike Slovenije ter nadzor nad izvajanjem določb 7.,
8., in 9. člena te uredbe tudi inšpektorji, pristojni za zdravstvo.
(3) Nadzor nad izvajanjem ločenega zbiranja kuhinjskih
odpadkov in zelenega vrtnega odpada iz gospodinjstev ter hišnega kompostiranja
izvajajo občinski inšpektorji.
VI. KAZENSKE DOLOČBE
16. člen
(prekrški)
(1) Z globo od 1.200 eurov do 4.100 eurov se za prekršek
kaznuje pravna oseba ali samostojni podjetnik posameznik, če:
-       
v nasprotju s prepovedjo iz prvega odstavka 4. člena te uredbe meša
kuhinjske odpadke z drugimi odpadki tako, da je zaradi mešanja onemogočena
njihova predelava v kompost ali pregnito blato z neomejeno ali omejeno uporabo,
-       
v nasprotju s prepovedjo iz drugega odstavka 4. člena te uredbe
kuhinjske odpadke reže, drobi ali melje ter redči z namenom, da se z odpadno
vodo odvajajo v javno kanalizacijo, greznice, nepretočne greznice ali
neposredno v vode,
-       
v nasprotju s prepovedjo iz tretjega odstavka 4. člena te uredbe zeleni
vrtni odpad, ki ne nastaja v gospodinjstvu, meša z drugimi ločeno zbranimi
frakcijami ali mešanimi komunalnimi odpadki,
-       
v nasprotju s prepovedjo iz četrtega odstavka 4. člena te uredbe
kuhinjske odpadke iz gostinstva meša z drugimi ločeno zbranimi frakcijami,
vključno z zelenim vrtnim odpadom ali mešanimi komunalnimi odpadki,
-       
v nasprotju s prepovedjo iz šestega odstavka 4. člena te uredbe prodaja
opremo za rezanje, drobljenje ali mletje kuhinjskih odpadkov z namenom redčenja
in odvajanja v javno kanalizacijo, v male komunalne čistilne naprave ali
neposredno v vode.
(2) Z globo od 3.500 eurov do 10.000 eurov se za prekršek
kaznuje povzročitelj kuhinjskih odpadkov iz gostinstva, ki je pravna oseba ali
samostojni podjetnik posameznik, če:
-       
v skladu s prvim odstavkom 7. člena te uredbe ne zagotovi, da se vsi
kuhinjski odpadki, ki nastanejo pri pripravi hrane, in ostanki obrokov, ki
nastanejo po zaužitju obrokov na kraju razdelitve obrokov, zberejo ločeno od
drugih odpadkov in pred oddajo zbiralcu kuhinjskih odpadkov začasno shranjujejo
v skladu s predpisi, ki urejajo higieno živil,
-       
ne zagotovi predaje zabojnikov ali posod osebi, ki je obroke naročila,
ali se z njo ne dogovori o prevzemu kuhinjskih odpadkov najpozneje ob dostavi
obrokov v skladu z drugim odstavkom 7. člena te uredbe,
-       
ne zagotovi, da se zabojniki ali posode s kuhinjskimi odpadki ne
prevažajo ločeno od obrokov, ki se dostavljajo, v skladu s prepovedjo iz tretjega
odstavka 7. člena te uredbe,
-       
ne oddaja kuhinjskih odpadkov zbiralcu kuhinjskih odpadkov v skladu s
prvim odstavkom 8. člena te uredbe,
-       
v skladu z drugim odstavkom 8. člena te uredbe ne določi odgovorne
osebe, ki v njegovem imenu kuhinjske odpadke oddaja zbiralcu,
-       
ne vodi evidence v skladu s prvim odstavkom 9. člena te uredbe,
-       
na zahtevo pristojnega inšpektorja ne omogoči vpogleda v evidenco v
skladu z drugim odstavkom 9. člena te uredbe.
(3) Z globo od 3.500 eurov do 10.000 eurov se za prekršek kaznuje
zbiralec, če:
-       
začne zbirati kuhinjske odpadke iz gostinstva, ne da bi pridobil odločbo
ministrstva o vpisu v evidenco zbiralcev odpadkov, v nasprotju s prvim
odstavkom 10. člena te uredbe,
-       
zbira kuhinjske odpadke v nasprotju z zahtevami iz drugega odstavka 10.
člena te uredbe,
-       
načrt zbiranja kuhinjskih odpadkov iz gostinstva ne vsebuje dokazil o
izpolnjevanju pogojev v skladu s tretjim odstavkom 10. člena te uredbe,
-       
ne vodi evidence o zbiranju kuhinjskih odpadkov iz gostinstva v skladu s
prvim odstavkom 11. člena te uredbe,
-       
ne poroča ministrstvu o kuhinjskih odpadkih iz gostinstva v skladu z
drugim odstavkom 11. člena te uredbe.
(4) Z globo od 3.500 eurov do 10.000 eurov se za prekršek
kaznuje izvajalec javne službe, ki je pravna oseba ali samostojni podjetnik
posameznik, če:
-       
ravna v nasprotju s prvim odstavkom 13. člena te uredbe,
-       
ravna v nasprotju z drugim odstavkom 13. člena te uredbe.
(5) Z globo od 1.200 eurov do 4.100 eurov se za prekršek iz
prvega do četrtega odstavka tega člena kaznuje tudi odgovorna oseba osebe iz
prvega odstavka tega člena, povzročitelja kuhinjskih odpadkov iz gostinstva,
zbiralca ali izvajalca javne službe.
VII. PREHODNI IN KONČNI DOLOČBI
17. člen
(vzpostavitev ločenega zbiranja kuhinjskih odpadkov in
zelenega vrtnega odpada)
Izvajalec javne službe mora zagotoviti ločeno zbiranje in
prevzemanje kuhinjskih odpadkov in zelenega vrtnega odpada pri povzročiteljih
odpadkov iz gospodinjstva najpozneje do 30. junija 2011.
18. člen
(veljavnost dovoljenj)
Dovoljenja za zbiranje kuhinjskih odpadkov iz gostinstva,
izdana na podlagi Pravilnika o ravnanju z organskimi kuhinjskimi odpadki
(Uradni list RS, št. 37/04 in 41/04 - ZVO-1) in Uredbe o ravnanju z biološko
razgradljivimi kuhinjskimi odpadki (Uradni list RS, št. 68/08), ostanejo v veljavi
do izteka njihove veljavnosti.
19. člen
(prenehanje veljavnosti)
Z dnem uveljavitve te uredbe preneha veljati Uredba o
ravnanju z biološko razgradljivimi kuhinjskimi odpadki (Uradni list RS, št.
68/08).
20. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-14/2010/4
Ljubljana, dne 6. maja 2010
EVA 2010-2511-0005
Vlada Republike Slovenije
Borut Pahor l.r. 
Predsednik

Priloga
1: Minimalne zahteve za pravilno hišno kompostiranje