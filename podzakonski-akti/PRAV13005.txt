1. člen
(vsebina pravilnika)
S tem pravilnikom se določajo minimalni tehnični pogoji, ki
jih morajo izpolnjevati videoelektronska identifikacijska sredstva, ter način
njihove uporabe za namen ugotavljanja in preverjanja istovetnosti strank pri
izvajanju pregleda stranke kot ukrepa za preprečevanje pranja denarja in
financiranja terorizma s strani zavezancev iz 4. člena Zakona o preprečevanju pranja
denarja in financiranja terorizma (Uradni list RS, št. 68/16; v nadaljnjem
besedilu: ZPPDFT-1).
2. člen
(izrazi)
Posamezni izrazi, uporabljeni v tem pravilniku, pomenijo:
1.     
»videoelektronska identifikacija« je postopek ugotavljanja in
preverjanja istovetnosti stranke pri izvajanju pregleda stranke s pomočjo
videoelektronskega identifikacijskega sredstva;
2.     
»posnetek zaslona« je grafični prikaz vsebine zaslona kot vidnega
sestavnega dela videoelektronske identifikacije, ki je izdelan in shranjen v
elektronski obliki v primerni kakovosti, ki ustreza namenu preverjanja in
hrambe podatkov;
3.     
»uradni osebni dokument« za potrebe izvajanja videoelektronske identifikacije
je uradni osebni dokument, ki je opremljen z biometrično fotografijo ter
vsebuje optične in druge zaščitne znake, ki so najmanj enakovredni holografskim
elementom oziroma elementom, ki se odzivajo na premikanje dokumenta in tako
vplivajo na njihovo zaznavanje iz različnih zornih kotov ter jih je mogoče
jasno vidno prepoznati in preveriti tudi v obliki posnetka zaslona.
4.     
»biometrična fotografija« iz prejšnje točke je fotografija, ki ustreza
zahtevam, ki jih ministrstvo, pristojno za notranje zadeve, postavlja za izdajo
biometrične potne listine, osebne izkaznice in vozniškega dovoljenja, ter se
nanašajo na format, osvetlitev, ostrino in kontrast, ozadje, kakovost
fotografije, pozicijo glave in izraz na obrazu, oči in smer pogleda ter na
osebe, ki nosijo očala ali pokrivala.
3. člen
(usposobljenost izvajalca)
(1) Oseba, ki za zavezanca izvede videoelektronsko
identifikacijo, mora biti ustrezno usposobljena in zanesljiva.
(2) Ustrezna usposobljenost predpostavlja najmanj:
-       
poznavanje predpisov s področja preprečevanja pranja denarja in
financiranja terorizma ter varstva osebnih podatkov;
-       
razumevanje tehničnih zahtev in delovanja naprav, s katerimi se izvede
videoelektronska identifikacija;
-       
poznavanje značilnosti uradnih osebnih dokumentov;
-       
poznavanje praktične izvedbe videoelektronske identifikacije, vključno s
preverjanjem zaščitnih znakov uradnega osebnega dokumenta oziroma uporabo
ustrezne programske podpore za njihovo preverjanje, ugotavljanjem
verodostojnosti podatkov ter zaznavo nelogičnih ali nedoslednih odzivov stranke
v postopku izvedbe videoelektronske identifikacije.
(3) Zavezanec ali oseba, ki jo zavezanec pooblasti za
izvajanje videoelektronske identifikacije, dokumentira izvedbo usposabljanja
tako, da je možno ugotoviti njegovo ustreznost.
4. člen
(prostor)
(1) Videoelektronska identifikacija se izvede v posebnem
prostoru, ki je ločen od drugih prostorov zavezanca oziroma izvajalca
videoelektronske identifikacije.
(2) Dostop do prostora, v katerem se izvaja
videoelektronska identifikacija, mora biti ves čas nadzorovan in omogočen
izključno osebam, ki sodelujejo pri izvedbi videoelektronske identifikacije.
5. člen
(predhodno soglasje stranke)
(1) Na začetku postopka videoelektronske identifikacije
se stranko, ki je pristopila k takemu načinu pregleda, pozove, da poda izrecno
soglasje k izvedbi celotnega postopka ter da posebej soglaša z izdelavo in
hrambo zvočnega posnetka celotnega postopka ter z izdelavo in hrambo posnetkov
zaslona s podobo stranke in podobo njenega uradnega osebnega dokumenta.
(2) Za veljavnost soglasja iz prejšnjega odstavka
veljajo določbe o pogojih za veljavnost privolitve, kot jih opredeljuje 7. člen
Splošne Uredbe (EU) 2016/679 Evropskega parlamenta in Sveta z dne
27. aprila 2016 o varstvu posameznikov pri obdelavi osebnih podatkov in o
prostem pretoku takih podatkov ter o razveljavitvi Direktive 95/46/ES (v
nadaljnjem besedilu: Splošna uredba o varstvu podatkov).
(3) Če stranka na začetku postopka ne poda soglasja po
določbah tega člena, se videoelektronska identifikacija prekine in stranko se
napoti na drug način ugotavljanja in preverjanja njene istovetnosti, ki je v
skladu z ZPPDFT-1.
6. člen
(osebni podatki in hramba podatkov)
(1) Osebni podatki, dokumentacija in posnetki, ki se
zbirajo in obdelajo z videoelektronsko identifikacijo kot enim izmed dovoljenih
načinov ugotavljanja in preverjanja istovetnosti stranke, se zbirajo in
obdelajo za namen preprečevanja in odkrivanja pranja denarja in financiranja
terorizma ter zanje v celoti veljajo določbe 32., 127. in 128. člena ZPPDFT-1,
s katerimi je določena uporaba pridobljenih podatkov, dokumentacije in
posnetkov ter obveščanje posameznika o obdelavi osebnih podatkov.
(2) Zavezanca glede hrambe podatkov iz prvega odstavka
prejšnjega člena zavezuje določba 129. člena ZPPDFT-1 o hrambi podatkov pri
zavezancu.
7. člen
(organizacijsko-tehnične zahteve)
(1) Videoelektronska identifikacija se izvaja z
videoelektronskim identifikacijskim sredstvom na način, ki zagotavlja
videoprenos slike in zvoka v realnem času brez prekinitev.
(2) Celoten pogovor ali del pogovora, ki je namenjen
izvedbi videoelektronske identifikacije, se zvočno posname.
(3) Videoelektronska identifikacija se izvaja z uporabo
ustrezne tehnične opreme, ki zagotavlja varen videoprenos s šifriranjem celotne
komunikacijske poti (šifriranje med končnimi točkami), tako da videoprenosa ni
mogoče prestreči. Za šifriranje je potrebno uporabiti šifrirne algoritme in
postopek upravljanja s ključi, za katere niso znane varnostne pomanjkljivosti,
in šifrirne ključe temu ustreznih dolžin.
(4) Vsi podatki, pridobljeni med videoelektronsko
identifikacijo, morajo biti ustrezno zaščiteni pred neupravičenim dostopom in
zlorabo.
(5) Kakovost slike in zvoka videoprenosa morata
ustrezati namenu nedvomne ugotovitve in preveritve istovetnosti stranke.
8. člen
(način preverjanja)
(1) Med videoelektronsko identifikacijo se izdela več
posnetkov zaslona, s katerih so razvidni:
1.     
obraz fizične osebe, za katero se izvede pregled stranke;
2.     
prednja stran uradnega osebnega dokumenta oziroma stran, s katere so
razvidni podatki;
3.     
zadnja stran uradnega osebnega dokumenta oziroma stran, s katere so
razvidni podatki.
(2) Posnetki zaslona iz prejšnjega odstavka morajo biti
take kakovosti, da je mogoče na njih v celoti in nedvomno prepoznati stranko in
podatke, ki so razvidni iz njenega uradnega osebnega dokumenta.
(3) Stranka na zahtevo osebe, ki izvede videoelektronsko
identifikacijo, zaradi ugotavljanja verodostojnosti slike in podatkov med
videoelektronsko identifikacijo nagiba svojo glavo v različne smeri in ustno
sporoči celotno serijsko številko uradnega osebnega dokumenta.
(4) Oseba, ki izvede videoelektronsko identifikacijo, se
mora prepričati o avtentičnosti uradnega osebnega dokumenta in ujemanju
podatkov na naslednje načine:
1.     
vidno preverjanje obstoja optičnih zaščitnih znakov, vključno s
holografskimi ali drugimi enakovrednimi zaščitnimi elementi (na primer
varnostne nitke, variabilne barve in podobno), ki morajo biti jasno prepoznavni
tudi ob horizontalnem in vertikalnem nagibu uradnega osebnega dokumenta;
2.     
preverjanje formalnih znakov uradnega osebnega dokumenta in njihovo
ujemanje glede na vrsto uradnega osebnega dokumenta (grafična zasnova, velikost
znakov, razmik med znaki, tipografija in podobno);
3.     
preverjanje ujemanja že pridobljenih podatkov s podatki, ki so razvidni
iz uradnega osebnega dokumenta;
4.     
preverjanje veljavnosti uradnega osebnega dokumenta in pravilnosti
alfanumeričnih znakov njegove serijske številke;
5.     
vidno preverjanje morebitne naknadne namestitve fotografije, nepoškodovanosti
laminacije, ki obdaja uradni osebni dokument, ali drugih zaščitnih znakov, ki
izkazujejo njegovo nepoškodovanost;
6.     
preverjanje logične doslednosti podatkov, ki izhajajo iz dokumenta (na
primer pravilnost datuma izdaje in poteka veljavnosti, pravilnost rojstnega
datuma, njihovo medsebojno ujemanje in podobno).
(5) Preverjanje optičnih zaščitnih znakov in formalnih
znakov uradnega osebnega dokumenta iz 1. in 2. točke prejšnjega odstavka se
lahko izvede tudi z uporabo ustrezne programske podpore.
(6) Oseba, ki izvede videoelektronsko identifikacijo, se
prepriča o tem, da so fotografija, morebitni osebni opis in podatki iz uradnega
osebnega dokumenta skladni s stranko, ki je začela videoelektronsko
identifikacijo, ter preveri logično doslednost vseh razpoložljivih podatkov (na
primer ujemanja videza stranke v videoprenosu s podatki in njeno fotografijo iz
uradnega osebnega dokumenta ali drugimi podatki, s katerimi zavezanec že
razpolaga, in podobno).
(7) Oseba, ki izvede videoelektronsko identifikacijo,
preveri ustreznost podanega namena stranke v zvezi z opravljanjem videoelektronske
identifikacije in izključi morebitni vpliv tretjih oseb na izraženo voljo
stranke. Pri tem upošteva tudi odziv stranke na posamezna vprašanja in njeno
vedenje med videoelektronske identifikacije.
9. člen
(enkratna identifikacijska številka)
(1) Oseba, ki izvede videoelektronsko identifikacijo,
stranki po elektronski pošti ali sporočilu SMS pošlje posebno enkratno
identifikacijsko številko, ki je centralno določena izključno za namen
posameznega postopka videoelektronske identifikacije.
(2) Stranka med videoelektronsko identifikacijo številko
iz prejšnjega odstavka neposredno prek videoelektronske identifikacije sporoči
osebi, ki izvede videoelektronsko identifikacijo.
(3) Z uspešnim prejemom pravilne enkratne
identifikacijske številke je postopek videoelektronske identifikacije končan.
10. člen
(obveznost prekinitve videoelektronske identifikacije)
(1) Z izjemo primerov, ki so opisani v drugem odstavku
tega člena, je treba postopek videoelektronske identifikacije prekiniti vedno,
ko:
1.     
slabe svetlobne ali zvočne razmere pri stranki ali slaba kakovost
prenosa slike ali zvoka ne omogočajo ugotavljanja in preverjanja istovetnosti
stranke;
2.     
ni možna izdelava posnetka zaslona, ki bi bil ustrezen za vidno
preverjanje stranke ali njenega uradnega osebnega dokumenta ali v njem
vsebovanih podatkov;
3.     
se ugotovi kakršno koli neujemanje ali nedoslednost pri preverjanju
avtentičnosti uradnega osebnega dokumenta;
4.     
obstaja negotovost glede istovetnosti stranke;
5.     
ko obstaja verjetnost za morebitni vpliv tretjih oseb na izraženo voljo
stranke in posledično veljavnost privolitve.
(2) Če nastopijo okoliščine iz 4. ali 5. točke prvega
odstavka 17. člena ZPPDFT-1, zavezanec nadaljuje izvedbo videoelektronske identifikacije
in po končani izvedbi prouči, ali so nastopile okoliščine, ki določajo obvezno
sporočanje podatkov Uradu RS za preprečevanje pranja denarja po 69. členu
ZPPDFT-1.
11. člen
(izvedba videoelektronske identifikacije prek zunanjega
izvajalca)
(1) Če zavezanec izvedbo videoelektronske identifikacije
naroči pri zunanjem izvajalcu, je odgovoren za to, da zunanji izvajalec izvede
vse zaščitne ukrepe tako, da po obsegu in kakovosti ustrezajo določbam tega
pravilnika. Končno odgovornost za izpolnjevanje določb tega pravilnika nosi
zavezanec, za katerega videoelektronsko identifikacijo izvede zunanji
izvajalec.
Zavezanec mora pri sklenitvi, trajanju in odpovedi naročila
zunanjemu izvajalcu ravnati kot dober gospodar s potrebno skrbnostjo in pisno
določiti obveznosti, ki izhajajo iz naročila za izvedbo videoelektronske
identifikacije pri zunanjem izvajalcu. Pri tem mora zavezanec za ustrezno
ureditev pogodbene obdelave osebnih podatkov upoštevati tudi določbe o zahtevah
glede zunanjega izvajanja obdelave osebnih podatkov, kot so opredeljene v 28.
členu Splošne uredbe o varstvu podatkov.
(2) Okoliščina, da za zavezanca videoelektronsko
identifikacijo izvede zunanji izvajalec, ne sme vplivati na kakovost izvedbe
notranjih kontrol ali ovirati izvedbe nadzora s strani nadzornih organov.
KONČNA DOLOČBA
12. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-56/2017
Ljubljana, dne 4. maja 2018
EVA 2017-1611-0019
mag. Mateja Vraničar Erman
l.r.
Ministrica
za finance