1. SPLOŠNE DOLOČBE
1. člen
(Vsebina sklepa in namen sklepa)
(1) Zaradi vpliva in posledic epidemije
COVID-19 na realno gospodarstvo in finančni sistem Banka Slovenije, s ciljem
povečanja odpornosti finančnega sistema na finančne šoke in ohranjanja finančne
stabilnosti ter preprečitve nastanka motenj v finančnem sistemu in zmanjšanja
kopičenja sistemskih tveganj uvaja začasno omejitev razdelitev dobičkov bank.
(2) Določbe tega sklepa se uporabljajo za
banke in hranilnice, ki imajo sedež v Republiki Sloveniji in ki v skladu z
Zakonom o bančništvu (Uradni list RS, št. 25/15 in 44/16 – ZRPPB, 77/16 – ZCKR,
41/17, 77/18 – ZTFI-1, 22/19 – ZIUDSOL in 44/19 – odl. US; v nadaljevanju:
ZBan-2) lahko opravljajo bančne storitve na območju Republike Slovenije (v
nadaljevanju: banke).
(3) Kadar se ta sklep sklicuje na določbe
drugih predpisov, se te določbe uporabljajo v njihovem vsakokrat veljavnem
besedilu.
2. člen
(Opredelitve pojmov)
Pojmi, uporabljeni v tem sklepu, imajo enak
pomen kot v ZBan-2 oziroma Uredbi (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL EU L št.
176 z dne 27. junija 2013, str. 1) ter Zakonu o gospodarskih družbah (Uradni
list RS, št. 65/09 – uradno prečiščeno besedilo, 33/11, 91/11, 32712, 57/12,
44/13 – odl. US, 82/13, 55/15, 15/17 in 22/19 – ZPosS; v nadaljevanju: ZGD-1).
2. OMEJITEV RAZDELITEV DOBIČKOV BANK
3. člen
(Omejitev razdelitev dobičkov bank)
(1) Omejitev razdelitev dobičkov bank po
tem sklepu vključuje začasno prepoved:
(a)   
izplačil dividend v denarju;
(b)   
izplačil v zvezi z navadnim lastniškim temeljnim kapitalom, ki
vključujejo:
- 
celotno ali delno izplačilo variabilnega dela prejemkov v obliki delnic
ali drugih kapitalskih instrumentov iz (a) točke prvega odstavka 26. člena
Uredbe (EU) št. 575/2013,
- 
odkup ali nakup lastnih delnic ali drugih kapitalskih instrumentov iz
(a) točke prvega odstavka 26. člena Uredbe (EU) št. 575/2013 s strani banke,
- 
izplačilo kapitalskih instrumentov iz (a) točke prvega odstavka 26.
člena Uredbe (EU) št. 575/2013,
- 
izplačila postavk iz (b) do (e) točk prvega odstavka 26. člena Uredbe
(EU) št. 575/2013.
(c)   
izplačil v zvezi z instrumenti dodatnega temeljnega kapitala,
(d)   
izplačil variabilnega dela prejemkov ali vzpostavitev obveznosti za
izplačilo variabilnega dela prejemkov ali diskrecijskih pokojninskih ugodnosti
za zaposlene, katerih poklicne dejavnosti pomembno vplivajo na profil
tveganosti banke (opredeljeni zaposleni) iz Delegirane uredbe Komisije (EU) št.
604/2014 z dne 4. marca 2014 o dopolnitvi Direktive 2013/36/EU Evropskega
parlamenta in Sveta glede regulativnih tehničnih standardov v zvezi s
kvalitativnimi in ustreznimi kvantitativnimi merili za opredelitev kategorij
zaposlenih, katerih poklicne dejavnosti pomembno vplivajo na profil tveganosti
institucij,
(e)   
uporabe bilančnega dobička za druge namene iz šestega odstavka 230.
člena Zakona o gospodarskih družbah (Uradni list RS, št. 65/09 – uradno
prečiščeno besedilo, 33/11, 91/11, 32712, 57/12, 44/13 – odl. US, 82/13, 55/15,
15/17 in 22/19 – ZPosS; v nadaljevanju: ZGD-1,
(f)    
izplačil vmesnih dividend po 232. členu ZGD-1.
(2) Omejitev razdelitev dobičkov bank se
nanaša na dobiček bank, ustvarjen v letih 2019, 2020 in na nerazporejene
dobičke in rezerve iz preteklih let.
(3) Ne glede na določbe v prejšnjih
odstavkih tega člena banke ne smejo prevzemati nobene nepreklicne obveznosti
izplačila dividend za poslovni leti 2019 in 2020.
3. KONČNE DOLOČBE
4. člen
(Veljavnost sklepa)
(1) Makrobonitetni ukrep omejitev
razdelitev dobičkov bank velja eno leto od objave v Uradnem listu Republike Slovenije.
(2) Banka Slovenije lahko ob pomembnem
zmanjšanju tveganj ukrep predčasno prekliče ali ob porastu tveganj podaljša
njegovo veljavnost.
5. člen
(Uveljavitev sklepa)
Sklep začne veljati naslednji dan po objavi
v Uradnem listu Republike Slovenije.
Ljubljana,
dne 8. aprila 2020
Boštjan Vasle
predsednik
Sveta Banke Slovenije