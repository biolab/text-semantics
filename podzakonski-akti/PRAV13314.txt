1. člen
(vsebina)
Ta pravilnik določa kriterije za izkazovanje pomembnejših
dosežkov delovanja nevladnih organizacij za podelitev statusa nevladne
organizacije v javnem interesu na področju urejanja prostora.
2. člen
(kriteriji za izkazovanje pomembnejših dosežkov)
(1) Za pomembnejši dosežek delovanja nevladne organizacije se
šteje, če nevladna organizacija s svojim delovanjem pomembno prispeva k
doseganju ciljev prostorskega razvoja Slovenije na državni, regionalni ali
lokalni ravni ter k uveljavljanju načel urejanja prostora.
(2) Nevladna organizacija izkaže pomembnejše dosežke svojega
delovanja na področju urejanja prostora, če izvaja vsaj tri od naslednjih
dejavnosti:
1.     
izobraževanje, usposabljanje, izvajanje seminarjev ali delavnic,
razvijanje ali izvajanje programov za širjenje znanja in krepitev ozaveščenosti
o trajnostnem ravnanju s prostorom;
2.     
dopolnjevanje in razvijanje novih ali premalo poudarjenih vsebin ali
rešitev in razvoj primerov dobrih praks;
3.     
promocija ciljev in načel urejanja prostora ter opozarjanje na težave v
prostoru;
4.     
spodbujanje dejavnosti in dialoga med udeleženci pri urejanju prostora;
5.     
spodbujanje zgodnjega in učinkovitega sodelovanja javnosti v postopkih
priprave prostorskih aktov in predpisov s področja urejanja prostora ter
ozaveščanje o pomenu takega sodelovanja;
6.     
aktivno sodelovanje pri oblikovanju politik, predpisov s področja
urejanja prostora ali drugih ukrepov na državni, regionalni ali lokalni ravni;
7.     
zbiranje podatkov, opravljanje raziskav in analiz ter razvijanje ali
izvajanje programov razvoja na področju urejanja prostora;
8.     
strokovno svetovanje in krepitev zagovorništva civilne družbe;
9.     
priprava in izdajanje strokovne literature, publikacij ali periodičnih
izdaj.
(3) Dejavnosti iz prejšnjega odstavka se štejejo za izkazane,
če nevladna organizacija predloži pisna dokazila, da so bile izvedene vsaj
trikrat letno, da so dosegle vsaj 50 ljudi ali da so potekale neprekinjeno vsaj
šest mesecev.
3. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-60/2018
Ljubljana, dne 19. avgusta 2019
EVA 2018-2550-0011
Simon Zajc
minister
za okolje in prostor