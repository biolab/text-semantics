1. člen
(vsebina)
(1) Ta odredba določa program
strokovnega usposabljanja in izpopolnjevanja ter program obdobnega strokovnega
izpopolnjevanja za varnostnika, ki opravlja delo rentgenskega operaterja, z
izvajanjem kontrole vstopa in izstopa, pri kateri je treba opravljati
preventivna varnostna opravila in zagotavljati kontroliran prehod oseb,
prtljage, tovora, pošte in vozil z uporabo rentgenskih naprav, z vrati in
ročnimi detektorji kovin ter drugimi sredstvi zaradi preprečevanja vnosa
oziroma iznosa prepovedanih oziroma nevarnih snovi in predmetov (področje
varovanja državnih organov, pristanišč, jedrskih objektov, civilnega letalstva
in drugih varnostno ogroženih objektov), kot to določajo predpisi, standardi in
priporočena praksa.
(2) Program iz prejšnjega odstavka je
določen v prilogi, ki je sestavni del te odredbe. Program strokovnega usposabljanja
in izpopolnjevanja velja tudi kot program obdobnega strokovnega
izpopolnjevanja. Vsebina programa se javno objavi na spletni strani
ministrstva, pristojnega za notranje zadeve (v nadaljnjem besedilu:
ministrstvo).
2. člen
(izvajanje programov)
(1) Nosilci javnega pooblastila za
izvajanje strokovnega usposabljanja in izpopolnjevanja varnostnega osebja
najmanj 90 dni pred izvedbo programa strokovnega usposabljanja in
izpopolnjevanja ministrstvu predložijo v pregled strokovno gradivo za izvedbo
strokovnega usposabljanja in izpopolnjevanja.
(2) Vsebina gradiva mora zajemati
vsebine, določene s programom iz priloge in s predpisi in standardi, ki urejajo
varovanje državnih organov, jedrskih objektov, pristanišč, civilnega letalstva
in drugih varnostno ogroženih objektov, in jo je treba sproti prilagajati
spremembam in priporočeni praksi. Gradivo je lahko v elektronski obliki, mora
pa biti pripravljeno tako, da omogoča stalno izpopolnjevanje varnostnega
osebja.
3. člen
(obdobno izpopolnjevanje)
Varnostnik, ki opravlja delo rentgenskega
operaterja, mora najmanj vsakih pet let opraviti program obdobnega strokovnega
izpopolnjevanja za varnostnika, ki opravlja delo rentgenskega operaterja,
katerega vsebina in trajanje sta določena v programu iz priloge. Program
obdobnega strokovnega izpopolnjevanja za varnostnika, ki opravlja delo rentgenskega
operaterja, mora opraviti tudi varnostnik, ki nalog iz prvega odstavka 1. člena
te odredbe ni opravljal več kot šest mesecev, pred vrnitvijo k opravljanju teh
nalog.
4. člen
(priznavanje programov)
(1) Varnostniku, ki je končal program
strokovnega usposabljanja za rentgenskega operaterja, določen na podlagi
predpisov, ki urejajo varovanje civilnega letalstva v Republiki Sloveniji, se
kot opravljen prizna program, določen s to odredbo.
(2) Osebi, ki je končala drug program
strokovnega usposabljanja in izpopolnjevanja za rentgenskega operaterja, se na
njeno zahtevo prizna usposobljenost v skladu s pravilnikom, ki ureja strokovno
usposabljanje in izpopolnjevanje varnostnega osebja, oziroma predpisi, ki
urejajo postopek priznavanja poklicnih kvalifikacij državljanom držav članic
Evropske unije, Evropskega gospodarskega prostora in Švicarske konfederacije za
opravljanje reguliranih poklicev oziroma dejavnosti v Republiki Sloveniji, ob
upoštevanju zahtev predpisov s področja varovanja civilnega letalstva.
Ministrstvo lahko za mnenje o priznanju usposobljenosti zaprosi organ,
pristojen za varovanje civilnega letalstva.
5. člen
(prehodna določba)
Varnostnik, ki se je začel za rentgenskega
operaterja usposabljati pred uveljavitvijo te odredbe v skladu s predpisi s
področja varovanja civilnega letalstva, konča usposabljanje v skladu s
programom, ki velja ob uveljavitvi te odredbe.
6. člen
(začetek veljavnosti)
Ta odredba začne veljati petnajsti dan po
objavi v Uradnem listu Republike Slovenije.
Št. 604-149/2012/41
Ljubljana, dne 31. julija 2013
EVA 2012-1711-0025
dr. Gregor Virant l.r.
Minister 
za notranje zadeve

Priloga: Program
strokovnega usposabljanja in izpopolnjevanja ter program obdobnega strokovnega
izpopolnjevanja za varnostnika, ki opravlja delo rentgenskega operaterja