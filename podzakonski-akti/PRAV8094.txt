1. člen
(splošno)
(1) S tem pravilnikom se določata vsebina
in način vodenja evidence za spremljanje prehodov med podskladi istega krovnega
sklada, ki je pogoj za uveljavljanje odloga ugotavljanja davčne obveznosti od dobička
iz kapitala in obdavčitve ali oprostitve dobička iz kapitala po Zakonu o
dohodnini (Uradni list RS, št. 117/06; v nadaljnjem besedilu: ZDoh-2) ter 528.
členu Zakona o investicijskih skladih in družbah za upravljanje (Uradni list
RS, št. 31/15 in 81/15; v nadaljnjem besedilu: ZISDU-3).
(2) Prehode med podskladi istega krovnega
sklada mora v skladu s tem pravilnikom spremljati družba za upravljanje, ki
upravlja krovni sklad in je:
1.    
rezidentka Slovenije po zakonu, ki ureja davek od dohodkov pravnih oseb,
ali
2.    
rezidentka druge države članice Evropske unije (v nadaljnjem besedilu:
EU),
če se tako odloči in o svoji odločitvi
obvesti Generalni urad Finančne uprave Republike Slovenije (v nadaljnjem
besedilu: Generalni finančni urad).
(3) Obvestilo iz drugega odstavka tega
člena mora vsebovati:
1.    
ime krovnega sklada in podskladov ter druge podatke, ki pripomorejo k
natančnejši opredelitvi krovnega sklada in podskladov (datum ustanovitve,
skrbnik, uvrstitev prenosljivih investicijskih kuponov podskladov v trgovanje na
organizirani trg),
2.     firmo, sedež in matično številko družbe za
upravljanje,
3.    
navedbo, da bo družba za upravljanje vzpostavila evidenco za spremljanje
prehodov med podskladi tega krovnega sklada, ki je pogoj za uveljavljanje
odloga ugotavljanja davčne obveznosti od dobička iz kapitala in obdavčitve ali
oprostitve dobička iz kapitala po ZDoh-2 ter 528. členu ZISDU-3.
(4) Obvestilu iz drugega odstavka tega
člena je treba priložiti pravila upravljanja krovnega sklada in prospekt krovnega
sklada.
(5) Če je družba za upravljanje rezidentka
druge države članice EU, je treba obvestilu iz drugega odstavka tega člena
priložiti tudi potrdilo tem, da je družba davčni rezident te druge države, ki
ga izda pristojni organ te države.
(6) Generalni finančni urad uvrsti krovni
sklad iz drugega odstavka tega člena skupaj z navedbo vseh podskladov tega
krovnega sklada na seznam krovnih skladov, katerih družbe za upravljanje so se
odločile, da bodo vodile evidenco za spremljanje prehodov med podskladi
krovnega sklada, ki je pogoj za uveljavljanje odloga ugotavljanja davčne
obveznosti od dobička iz kapitala in obdavčitve ali oprostitve dobička iz
kapitala po ZDoh-2 ter 528. členu ZISDU-3. Seznam se objavi na spletni strani Finančne
uprave Republike Slovenije. Objavljeni seznam vsebuje podatke iz prve in druge
točke tretjega odstavka tega pravilnika, vključno z datumom vzpostavitve
evidence za spremljanje prehodov med podskladi tega krovnega sklada.
(7) Če družba
za upravljanje upravlja krovni sklad, ki obstaja že pred dnem začetka uporabe
tega pravilnika, in se taka družba odloči, da bo prehode med podskladi istega
krovnega sklada v skladu s tem pravilnikom začela spremljati po datumu začetka
uporabe tega pravilnika, mora obvestilo o svoji odločitvi iz drugega odstavka
tega člena dostaviti Generalnemu finančnemu uradu najpozneje teden dni pred datumom vzpostavitve
evidence za spremljanje prehodov med podskladi tega krovnega sklada. V tem
primeru mora v obvestilu iz drugega odstavka tega člena posebej navesti tudi
datum vzpostavitve evidence za spremljanje prehodov med podskladi tega krovnega
sklada.
(8) Če družba
za upravljanje upravlja krovni sklad, ki je oblikovan po dnevu začetka uporabe
tega pravilnika, in se družba za upravljanje odloči, da bo prehode med
podskladi istega krovnega sklada v skladu s tem pravilnikom začela spremljati:
1.    
z dnem začetka sprejemanja vplačil enot premoženja podskladov krovnega
sklada, mora obvestilo o svoji odločitvi iz drugega odstavka tega člena
dostaviti Generalnemu finančnemu uradu najpozneje teden dni pred datumom
začetka sprejemanja vplačil enot premoženja podskladov krovnega sklada; v tem
primeru mora v obvestilu iz drugega odstavka tega člena posebej navesti tudi
datum začetka sprejemanja vplačil enot premoženja podskladov krovnega sklada;
2.     po datumu začetka sprejemanja vplačil enot premoženja
podskladov krovnega sklada, mora obvestilo o svoji odločitvi iz drugega
odstavka tega člena dostaviti Generalnemu finančnemu uradu najpozneje teden dni pred datumom vzpostavitve
evidence za spremljanje prehodov med podskladi tega krovnega sklada; v tem
primeru mora v obvestilu iz drugega odstavka tega člena posebej navesti tudi
datum vzpostavitve evidence za spremljanje prehodov med podskladi tega krovnega
sklada.
(9) Če družba za upravljanje, ki upravlja
krovni sklad, ki je uvrščen na seznam iz šestega odstavka tega člena, dodatno
oblikuje nov podsklad krovnega sklada, mora o tem še pred začetkom sprejemanja
vplačil enot premoženja tega podsklada obvestiti Generalni finančni urad, ki
podatke o novih podskladih krovnega sklada doda na seznam iz šestega odstavka
tega člena. To velja tudi, če se:
1.    
obstoječi vzajemni sklad po 316. členu ZISDU-3 preoblikuje v podsklad
obstoječega krovnega sklada, ki je že uvrščen na seznam iz šestega odstavka
tega člena,
2.    
vzajemni skladi po 269. členu ZISDU-3 združijo s spojitvijo, ki se
opravi z ustanovitvijo novega podsklada krovnega sklada, ki je že uvrščen na
seznam iz šestega odstavka tega člena,
3.    
podskladi krovnega sklada po 319. členu ZISDU-3 vključijo v drug krovni
sklad iste družbe za upravljanje, ki je že uvrščen na seznam iz šestega
odstavka tega člena.
(10) Če družba za upravljanje uvrsti
prenosljive investicijske kupone podskladov istega krovnega sklada v trgovanje
na organizirani trg vrednostnih papirjev, je obvestilu iz drugega odstavka tega
člena treba priložiti izjavo klirinškodepotne družbe, ki bo opravljala obračune
in poravnave transakcij z investicijskimi kuponi ter vodila centralni register
imetnikov nematerializiranih investicijskih kuponov, da bo družbi za upravljanje
najpozneje vsak delovni dan za pretekli delovni dan sporočala podatke, ki se
nanašajo na spremembe stanj imetnikov nematerializiranih investicijskih kuponov
ter so potrebni za vzpostavitev in vodenje evidence za spremljanje prehodov med
podskladi po tem pravilniku, in sicer:
-      
oznako in ISIN kodo investicijskih kuponov,
-      
količino investicijskih kuponov, ki je predmet spremembe stanja,
-      
vrsto prometa (povečanje ali zmanjšanje količine investicijskih
kuponov),
-      
enolično številko spremembe v centralnem registru,
-      
enolično številko transakcije,
-      
tip transakcije,
-      
identifikacijsko kodo imetnika,
-      
davčno številko imetnika,
-      
ime in priimek, rojstni datum, naslov, poštno številko, kraj in kodo
države imetnika,
-      
datum transakcije,
-      
ceno, za katero je bil opravljen prenos investicijskih kuponov, razen če
je bil pravni temelj za prenos sklep o dedovanju ali drug pravni posel v zvezi
s smrtjo, sodna odločba (sklep o sodni izvršbi) ali upravna izvršba (sklep o
prisilni izterjavi) ali drug pravni posel, pri katerem klirinškodepotna družba
ne pridobi podatka o ceni. 
(11) Če družba za upravljanje uvrsti
prenosljive investicijske kupone podskladov istega krovnega sklada v trgovanje
na organizirani trg vrednostnih papirjev, mora biti iz dokumentacije,
predložene po tem členu pravilnika, razvidno, da bo klirinškodepotna družba
družbi za upravljanje podatke iz desetega odstavka tega člena sporočala v
elektronski obliki, in sicer tako da jih je mogoče takoj vključiti v evidenco,
ki jo družba za upravljanje vodi po tem pravilniku. Prav tako mora biti iz
dokumentacije razvidno, da je časovni zamik, določen za izpolnitev obveznosti
družbe za upravljanje za izplačilo investicijskih kuponov ali izročitev
nadomestnih investicijskih kuponov (izdajateljeve obveznosti na primarnem
trgu), glede na časovni zamik, določen za poravnavo poslov, sklenjenih na
organiziranem trgu, ki jo opravlja klirinškodepotna družba, tak, da zagotavlja
ustrezno spoštovanje pravil o vodenju evidence zalog investicijskih kuponov po
ZDoh-2 in tem pravilniku.
(12) Družba za upravljanje iz drugega
odstavka tega člena mora Generalnemu finančnemu uradu čimprej sporočiti vsako
spremembo podatkov iz tretjega, četrtega, petega, desetega in enajstega
odstavka tega člena.
(13) Ne glede na to, ali družba za
upravljanje uvrsti prenosljive investicijske kupone podskladov istega krovnega
sklada v trgovanje na organizirani trg vrednostnih papirjev, imajo imetniki
investicijskih kuponov pravico do odloga ugotavljanja davčne obveznosti od
dobička iz kapitala po ZDoh-2 in 528. členu ZISDU-3 le, če podajo zahtevo za prehod med podskladi krovnega sklada pri
družbi za upravljanje, ki upravlja krovni sklad (na primarnem trgu). 
(14) Če imetniki investicijske kupone
podskladov istega krovnega sklada pridobivajo prek posrednikov, imajo pravico
do odloga ugotavljanja davčne obveznosti od dobička iz kapitala po ZDoh-2 in 528.
členu ZISDU-3 le, če posredniki družbi za upravljanje razkrijejo podatke o
identifikaciji imetnikov, ki jih družba za upravljanje potrebuje za
izpolnjevanje svojih obveznosti izračunavanja, odtegovanja in plačevanja
davčnega odtegljaja oziroma avtomatičnega dajanja podatkov po davčni
zakonodaji.
2. člen
(vzpostavitev evidence)
(1) Družba za upravljanje iz drugega
odstavka 1. člena tega pravilnika (v nadaljnjem besedilu: družba za upravljanje)
mora z dnem začetka sprejemanja vplačil enot premoženja podskladov krovnega
sklada oziroma z drugim dnem, navedenim v obvestilu iz drugega odstavka 1.
člena tega pravilnika, vzpostaviti evidenco spremljanja prehodov med podskladi
tega krovnega sklada. 
(2) Evidenca se vodi s posebno skrbnostjo v
elektronski obliki, in sicer tako, da je mogoče pridobiti in izpisati vse
podatke oziroma spremembe podatkov iz tretjega odstavka tega člena za obdobje
od dneva, ko je imetnik prvič pridobil investicijski kupon podsklada krovnega
sklada (ki ga je lahko pozneje enkrat ali večkrat zamenjal za investicijske
kupone drugih podskladov istega krovnega sklada), do dne unovčitve
investicijskega kupona podsklada ali do poljubnega dne. 
(3) V evidenci iz prvega odstavka tega
člena morajo biti zajeti vsi investicijski kuponi podskladov krovnega sklada,
katerih imetniki so fizične osebe. Za te kupone (v nadaljnjem besedilu: prvi
pridobljeni kuponi) mora družba za upravljanje poleg podatkov, ki jih mora v
evidenci imetnikov investicijskih kuponov zagotavljati po drugih predpisih,
zagotoviti tudi: 
1.    
čas pridobitve investicijskega kupona in 
2.    
nabavno vrednost investicijskega kupona, 
pri čemer se čas pridobitve in tudi nabavna
vrednost prvih pridobljenih investicijskih kuponov določata v skladu s pravili
določanja časa pridobitve in nabavne vrednosti investicijskih kuponov po
zakonu, ki ureja dohodnino ter 528. členom ZISDU-3. 
(4) Ne glede na tretji odstavek tega člena
mora družba za upravljanje: 
1.    
če je krovni sklad nastal z oblikovanjem iz obstoječih vzajemnih skladov
po 316. členu ZISDU-3 in 
2.    
če družba za upravljanje razpolaga s podatki o tem, da so imetniki
določene investicijske kupone obstoječega vzajemnega sklada, ki so bili v
postopku oblikovanja krovnega sklada zamenjani za prve pridobljene kupone
podskladov krovnega sklada, pridobili, kot je določeno v 3. točki drugega
odstavka 96. člena ZDoh-2, 
že ob vzpostavitvi evidence iz prvega
odstavka tega člena (oziroma na dan začetka sprejemanja vplačil enot premoženja
dodatno oblikovanega podsklada krovnega sklada ali na drug dan, naveden v
obvestilu iz drugega odstavka 1. člena tega pravilnika, če se obstoječi
vzajemni sklad po 316. členu ZISDU-3 preoblikuje v podsklad obstoječega
krovnega sklada, ki je že uvrščen na seznam iz šestega odstavka 1. člena tega
pravilnika) zagotoviti posebno oznako za te prve pridobljene kupone. Oznaka se
glasi »PRIV«. Za te prve pridobljene kupone se ne zagotavljajo podatki o času
pridobitve in nabavni vrednosti. Enaka oznaka se zagotavlja tudi pri
priglasitvi transakcije po sedmem odstavku 528. člena ZISDU-3.
(5) Ne glede na tretji odstavek tega člena
mora družba za upravljanje, če je krovni sklad nastal z oblikovanjem iz
obstoječih vzajemnih skladov po 316. členu ZISDU-3, že ob vzpostavitvi evidence
iz prvega odstavka tega člena (oziroma na dan začetka sprejemanja vplačil enot
premoženja dodatno oblikovanega podsklada krovnega sklada ali na drug dan,
naveden v obvestilu iz drugega odstavka 1. člena tega pravilnika, če se
obstoječi vzajemni sklad po 316. členu ZISDU-3 preoblikuje v podsklad
obstoječega krovnega sklada, ki je že uvrščen na seznam iz šestega odstavka 1.
člena tega pravilnika), zagotoviti tudi posebno oznako za prve pridobljene
kupone, ki niso prvi pridobljeni kuponi iz četrtega odstavka tega člena. Oznaka
se glasi »SEKUN«. Za te kupone se zagotavljajo podatki o času pridobitve in
nabavni vrednosti, kot je določeno v tretjem odstavku tega člena. Enaka oznaka
in podatki se zagotavljajo tudi pri priglasitvi transakcije po sedmem odstavku 528. člena
ZISDU-3. 
(6) Ne glede na tretji odstavek tega člena
mora družba za upravljanje: 
1.    
če je bilo na novo ustanovljeni ali obstoječi podsklad krovnega sklada
preneseno premoženje vzajemnih skladov oziroma podskladov krovnega sklada v
okviru združitev vzajemnih skladov po 269. členu ZISDU-3 in 
2.    
družba za upravljanje razpolaga s podatki o tem, da so imetniki določene
investicijske kupone prenosnega vzajemnega sklada, ki so bili v postopku
prenosa premoženja vzajemnega sklada na krovni sklad zamenjani za prve
pridobljene kupone podskladov krovnega sklada, pridobili, kot je določeno v 3.
točki drugega odstavka 96. člena ZDoh-2, 
na dan izvedbe pripojitve oziroma v primeru
spojitve na dan začetka sprejemanja vplačil enot premoženja novo ustanovljenega
podsklada krovnega sklada (če je krovni sklad, na podsklad katerega je bilo
preneseno premoženje, že uvrščen na seznam iz šestega odstavka 1. člena tega
pravilnika) oziroma na drug dan, naveden v obvestilu iz drugega odstavka 1.
člena tega pravilnika, v evidenci zagotoviti posebno oznako za te prve
pridobljene kupone. Oznaka se glasi »PRIV«. Za te prve pridobljene kupone se ne
zagotavljajo podatki o času pridobitve in nabavni vrednosti. Enaka oznaka se
zagotavlja tudi pri priglasitvi transakcije po sedmem odstavku 528. člena
ZISDU-3. 
(7) Ne glede na tretji odstavek tega člena
mora družba za upravljanje, če je bilo na novo ustanovljeni ali obstoječi
podsklad krovnega sklada preneseno premoženje vzajemnih skladov oziroma
podskladov krovnega sklada v okviru združitev vzajemnih skladov po 269. členu
ZISDU-3, na dan izvedbe pripojitve oziroma v primeru spojitve na dan začetka
sprejemanja vplačil enot premoženja novo ustanovljenega podsklada krovnega
sklada (če je krovni sklad, na podsklad katerega je bilo preneseno premoženje,
že uvrščen na seznam iz šestega odstavka 1. člena tega pravilnika) oziroma na
drug dan, naveden v obvestilu iz drugega odstavka 1. člena tega pravilnika, v
evidenci zagotoviti tudi posebno oznako za prve pridobljene kupone, ki niso
prvi pridobljeni kuponi iz šestega odstavka tega člena. Oznaka se glasi
»SEKUN«. Za te kupone se zagotavljajo podatki o času pridobitve in nabavni
vrednosti, kot je določeno v tretjem odstavku tega člena. Enaka oznaka in
podatki se zagotavljajo tudi pri priglasitvi transakcije po sedmem odstavku 528. člena
ZISDU-3. 
(8) Ne glede na četrti, peti, šesti in
sedmi odstavek tega člena mora družba za upravljanje, kadar je iz podatkov, s
katerimi razpolaga ali jih pridobi od klirinškodepotne družbe, razvidno, da sta
dejanski čas pridobitve in nabavna vrednost investicijskega kupona, določena v
skladu s pravili iz tretjega odstavka tega člena, lahko drugačna od podatkov, s
katerimi razpolaga družba za upravljanje, oziroma da investicijski kupon morda
ni bil pridobljen, kot je določeno v 3. točki drugega odstavka 96. člena
ZDoh-2, oznakam iz četrtega, petega, šestega in sedmega odstavka tega člena
dodati končnico, ki se glasi »-NEP«. Enaka končnica se zagotavlja tudi pri
priglasitvi transakcij po sedmem odstavku 528. člena ZISDU-3. 
(9) Za vodenje evidence zalog
investicijskih kuponov po ZDoh-2 se šteje, da so bili kuponi z oznako »PRIV«
pridobljeni: 
1.    
na dan izvedbe združitve vzajemnih skladov po 269. členu ZISDU-3,
če je bilo na novo ustanovljeni ali obstoječi podsklad krovnega sklada
preneseno premoženje vzajemnih skladov oziroma podskladov krovnega sklada, 
2.    
na dan oblikovanja krovnega sklada, če je krovni sklad nastal z
oblikovanjem iz obstoječih vzajemnih skladov po 316. členu ZISDU-3, oziroma na
dan oblikovanja podsklada že obstoječega krovnega sklada, če se obstoječi
vzajemni sklad preoblikuje v podsklad že obstoječega krovnega sklada po 316.
členu ZISDU-3,
3.    
na dan prenosa podskladov, če so bili podskladi krovnega sklada
preneseni v drugi krovni sklad iste družbe za upravljanje iz 319. člena ZISDU-3.
(10) Družba za upravljanje, ki upravlja: 
1.    
krovni sklad, nastal z oblikovanjem iz obstoječih vzajemnih skladov po 316. členu
ZISDU-3, oziroma krovni sklad, v katerega podsklad se je preoblikoval obstoječi
vzajemni sklad po 316. členu ZISDU-3,
2.    
krovni sklad, na podsklad katerega je bilo preneseno premoženje
vzajemnih skladov oziroma podskladov v okviru združitev vzajemnih skladov po 269.
členu ZISDU-3, ali 
3.    
krovni sklad, v katerega so bili vključeni podskladi drugega krovnega sklada
iste družbe za upravljanje po 319. členu ZISDU-3,
in tak krovni sklad ni uvrščen na seznam iz
šestega odstavka 1. člena tega pravilnika, mora pri unovčitvi oziroma izplačilu
investicijskih kuponov, ki so pri priglasitvi transakcij po sedmem odstavku 528.
člena ZISDU-3 imeli oznako oziroma končnico iz četrtega, petega, šestega,
sedmega ali osmega odstavka tega člena, ob dostavi podatkov za odmero dohodnine
zagotavljati za unovčene oziroma izplačane investicijske kupone enake oznake in
končnice.
(11) Ne glede na tretji odstavek tega člena
lahko družba za upravljanje, kadar ne razpolaga s podatkom o davčnih številkah
imetnikov, ki so investicijske kupone:
1.    
obstoječega vzajemnega sklada, ki so bili v postopku oblikovanja
krovnega sklada zamenjani za prve pridobljene kupone podskladov krovnega sklada
ali v postopku preoblikovanja obstoječega vzajemnega sklada v podsklad že
obstoječega krovnega sklada zamenjani za prve pridobljene kupone podsklada
krovnega sklada,
2.    
vzajemnega sklada oziroma podsklada krovnega sklada, ki so bili v
postopku prenosa premoženja vzajemnega sklada oziroma podsklada na novo
ustanovljeni ali obstoječi podsklad krovnega sklada zamenjani za prve
pridobljene kupone novo ustanovljenega ali obstoječega podsklada krovnega
sklada,
3.    
izločenega podsklada krovnega sklada, pridobljene z zamenjavo iz 1. ali
2. točke tega odstavka, ki so bili v postopku vključitve podskladov krovnega
sklada v drugi krovni sklad iste družbe za upravljanje zamenjani za
investicijske kupone istega vključenega podsklada krovnega sklada,
pridobili v času, ko predlaganje davčne
številke izplačevalcu dohodkov za imetnike investicijskih kuponov ni bilo
obvezno, v evidenci namesto podatka o davčni številki imetnika zagotovi posebno
oznako »00000000«, če o tem obvesti Generalni finančni urad najpozneje hkrati z
obvestilom po drugem oziroma devetem odstavku 1. člena tega pravilnika. Enaka
oznaka se zagotavlja tudi pri priglasitvi transakcije po sedmem odstavku 528. člena
ZISDU-3.
(12) Obvestilo iz enajstega odstavka tega
člena mora vsebovati podatke iz 1. in 2. točke tretjega odstavka ter devetega
odstavka 1. člena tega pravilnika. Obvestilu mora biti priložena izjava družbe
za upravljanje o tem, da je družba za upravljanje že zaprosila imetnike
investicijskih kuponov brez davčnih številk in klirinškodepotno družbo (če so
obstoječi vzajemni skladi, iz katerih so bili oblikovani krovni skladi ali
podsklad že obstoječega krovnega sklada, nastali iz pooblaščenih investicijskih
družb oziroma investicijskih družb) za predložitev manjkajočih davčnih številk.
Izjava mora vsebovati navedbo dokaza, ki potrjuje njeno resničnost. Obvestilu
mora družba za upravljanje priložiti seznam imetnikov fizičnih oseb brez davčne
številke z naslednjimi podatki:
1.    
osebno ime;
2.    
datum rojstva;
3.    
kraj rojstva, če družba za upravljanje s tem podatkom razpolaga;
4.    
naslov prebivališča (ulica in hišna številka, poštna številka);
5.    
država davčnega rezidentstva;
6.    
enotna matična številka občana, če družba za upravljanje s tem podatkom
razpolaga.
(13) Če se podskladi krovnega sklada po 319. členu
ZISDU-3 vključijo v drugi
krovni sklad iste družbe za upravljanje, mora družba za upravljanje na dan
prenosa podskladov (če je drugi krovni sklad že uvrščen na seznam iz šestega
odstavka 1. člena tega pravilnika) oziroma na drug dan, naveden v obvestilu iz
drugega odstavka 1. člena tega pravilnika, za investicijske kupone vključenih
podskladov v evidenci zagotoviti podatke iz tretjega odstavka tega člena in
posebne oznake iz četrtega do osmega odstavka ter enajstega odstavka tega člena.
Če sta bila tako prvo-omenjeni kot tudi drugi krovni sklad že uvrščena na
seznam iz šestega odstavka 1. člena tega pravilnika, družba za upravljanje na
dan prenosa podskladov prenese podatke iz evidence spremljanja prehodov med
podskladi prvo-omenjenega krovnega sklada v evidenco spremljanja prehodov med
podskladi drugega krovnega sklada.
3. člen
(spremljanje prehodov v evidenci)
(1) Družba za upravljanje mora v evidenci
spremljanja prehodov pri vsaki zamenjavi investicijskih kuponov podsklada (v
nadaljnjem besedilu: zamenjani kuponi) za investicijske kupone drugih
podskladov (v nadaljnjem besedilu: novi kuponi) v okviru posameznega prehoda
davčnega zavezanca med podskladi istega krovnega sklada zagotoviti:
1.    
čas pridobitve novega investicijskega kupona in
2.    
nabavno vrednost novega investicijskega kupona, 
in sicer na podlagi časa pridobitve in
nabavne vrednosti zamenjanih investicijskih kuponov podskladov krovnega sklada,
pri čemer se čas pridobitve in tudi nabavna vrednost prvih pridobljenih
investicijskih kuponov določata, kot je določeno v tretjem odstavku 2. člena
tega pravilnika. Pri določanju nabavne vrednosti novih investicijskih kuponov
na podlagi nabavne vrednosti zamenjanih investicijskih kuponov se upošteva
količina zamenjanih investicijskih kuponov.
(2) Ne glede na prvi odstavek tega člena
mora družba za upravljanje, če ima zamenjani investicijski kupon v evidenci
oznako iz četrtega ali šestega odstavka 2. člena tega pravilnika, pri vsaki
zamenjavi takih kuponov za nove kupone v okviru posameznega prehoda davčnega
zavezanca med podskladi istega krovnega sklada za nove kupone zagotoviti enako
oznako, kot so jo imeli zamenjani kuponi. Za te nove kupone se ne zagotavljajo
podatki o času pridobitve in nabavni vrednosti.
(3) Ne glede na prvi odstavek tega člena
mora družba za upravljanje, če ima zamenjani investicijski kupon v evidenci
oznako iz petega ali sedmega odstavka 2. člena tega pravilnika, pri vsaki
zamenjavi takih kuponov za nove kupone v okviru posameznega prehoda davčnega
zavezanca med podskladi istega krovnega sklada za nove kupone zagotoviti enako
oznako, kot so jo imeli zamenjani kuponi. Za te nove kupone se zagotavljajo
podatki o času pridobitve in nabavni vrednosti, kot je določeno v prvem
odstavku tega člena.
(4) Ne glede na prvi, drugi in tretji
odstavek tega člena mora družba za upravljanje v okviru posameznega prehoda
davčnega zavezanca med podskladi istega krovnega sklada za zamenjane in nove
investicijske kupone zagotoviti tudi oznako »PREH«.
(5) Družba za upravljanje mora pri
prehajanju med podskladi krovnega sklada, ki vključuje investicijske kupone, ki
imajo v evidenci oznako z dodano končnico iz osmega odstavka 2. člena tega
pravilnika, ali pri unovčitvi oziroma izplačilu takih investicijskih kuponov od
imetnika zahtevati dokazila o dejanskem času pridobitve in nabavni vrednosti
oziroma o načinu pridobitve investicijskega kupona. Če imetnik zahtevana
dokazila predloži, družba za upravljanje v evidenco vnese ustrezen popravek
podatkov. Popravljen podatek se označi z oznako »P«. V tem primeru se končnica
iz osmega odstavka 2. člena tega pravilnika v evidenci od dneva predložitve
dokazil naprej več ne zagotavlja. Družba za upravljanje mora hraniti kopije
dokazil, na podlagi katerih je bil opravljen popravek, ter jih na zahtevo
predložiti davčnemu organu.
(6) Če imajo investicijski kuponi, ki jih
ima imetnik v podskladu krovnega sklada, različen čas pridobitve, pri čemer je
čas pridobitve določen v skladu s prvim odstavkom tega člena in osmim odstavkom
2. člena tega pravilnika, se pri zamenjavi takih kuponov v okviru prehajanja
med podskladi krovnega sklada šteje, da se najprej zamenjajo prej pridobljeni
investicijski kuponi. Če ima zaradi prehajanja med podskladi krovnega sklada
imetnik v posameznem podskladu krovnega sklada več imetij investicijskih
kuponov z enakim časom pridobitve, se pri zamenjavi takih kuponov v okviru
prehajanja med podskladi krovnega sklada ter pri unovčitvi oziroma izplačilu
investicijskih kuponov, kadar se zamenja, unovči oziroma izplača del takih
imetij, šteje, da jih je imetnik zamenjal, unovčil oziroma izplačal v
sorazmernem delu, upoštevaje obseg zamenjave, unovčitve oziroma izplačila.
(7) Ne glede na prvi odstavek tega člena
mora družba za upravljanje, če ji klirinškodepotna družba v okviru sporočanja
podatkov iz desetega odstavka 1. člena tega pravilnika, ki se nanašajo na
spremembe stanj imetnikov nematerializiranih investicijskih kuponov, ne sporoči
podatka o ceni, za katero je bil opravljen prenos investicijskih kuponov, v
evidenci zagotoviti posebno oznako za te pridobljene kupone. Oznaka se glasi
»NEP«. Družba za upravljanje mora pri prehajanju med podskladi krovnega sklada,
ki vključuje investicijske kupone s tako oznako, ali pri unovčitvi oziroma
izplačilu takih investicijskih kuponov ravnati, kot je določeno v petem
odstavku tega člena.
(8) Družba za upravljanje mora od imetnika
investicijskih kuponov, ki poda zahtevo za prehod med podskladi krovnega sklada
ali za unovčitev oziroma izplačilo investicijskih kuponov in za katerega ima ta
družba v evidenci namesto podatka o njegovi davčni številki zagotovljeno oznako
iz enajstega odstavka 2. člena tega pravilnika, zahtevati predložitev podatka o
davčni številki in ga takoj po predložitvi vnesti v evidenco. Po vnosu v
evidenco in najpozneje hkrati s priglasitvijo po osmem odstavku 331. člena
Zakona o davčnem postopku (Uradni list RS, št. 13/11 – uradno prečiščeno
besedilo; v nadaljnjem besedilu: ZDavP-2) mora družba za upravljanje predložiti
davčnemu organu podatke o vseh transakcijah tega imetnika:
1.    
od dneva vzpostavitve evidence iz prvega odstavka 2. člena tega
pravilnika ali 
2.    
od dneva začetka sprejemanja vplačil enot premoženja dodatno
oblikovanega podsklada krovnega sklada ali na drug dan, naveden v obvestilu iz
drugega odstavka 1. člena tega pravilnika, če se:
-  
obstoječi vzajemni sklad po 316. členu ZISDU-3 preoblikuje v podsklad
obstoječega krovnega sklada, ki je že uvrščen na seznam iz šestega odstavka 1.
člena tega pravilnika, 
-  
po 269. členu ZISDU-3 na novo ustanovljeni podsklad krovnega
sklada, ki je že uvrščen na seznam iz šestega odstavka 1. člena tega
pravilnika, prenese premoženje vzajemnih skladov oziroma podskladov krovnega
sklada, ali 
-  
podsklad krovnega sklada po 319. členu ZISDU-3 vključi v drugi
krovni sklad iste družbe za upravljanje, ki je že uvrščen na seznam iz šestega
odstavka tega člena,
vključno s priglasitvami transakcij po sedmem
odstavku 528. člena ZISDU-3, in sicer v vsebini in obliki, kot sta določeni v
osmem odstavku 331. člena ZDavP-2 in v pravilniku, ki ureja dostavo podatkov za
odmero dohodnine od dobička iz kapitala od odsvojitve vrednostnih papirjev in
drugih deležev ter investicijskih kuponov.
4. člen
(zagotavljanje izpisa iz evidence)
Družba za upravljanje mora davčnemu
zavezancu, ki unovči investicijski kupon podsklada pri krovnem skladu oziroma
prejme izplačilo sorazmernega dela likvidacijske mase ob likvidaciji podsklada,
na njegovo zahtevo ob unovčitvi oziroma izplačilu dostaviti izpis iz evidence
spremljanja prehodov med podskladi istega krovnega sklada, ki vključuje oznako
unovčenega oziroma izplačanega investicijskega kupona po tem pravilniku ter
podatek o času pridobitve in nabavni vrednosti unovčenih oziroma izplačanih
investicijskih kuponov (ki sta določena v skladu s prvim odstavkom 3. člena
tega pravilnika), če se ti podatki v evidenci zagotavljajo.
5. člen
(priglasitev)
Družba za upravljanje, ki upravlja krovni
sklad, vpisan na seznam krovnih skladov iz šestega odstavka 1. člena tega
pravilnika, mora opraviti priglasitev po osmem odstavku 331. člena ZDavP-2 za
vse zavezance hkrati. Vsebino in način priglasitve določa pravilnik, ki ureja
dostavo podatkov za odmero dohodnine od dobička iz kapitala od odsvojitve vrednostnih papirjev in drugih
deležev ter investicijskih kuponov.
6. člen
(nadzor nad izvajanjem pravilnika)
(1) Če obstoječi krovni sklad upravlja
družba za upravljanje, ki je rezidentka druge države članice EU, mora družba za
upravljanje o tem kdo in kje vodi evidenco po tem pravilniku obvestiti Generalni
finančni urad hkrati z obvestilom iz drugega odstavka 1. člena tega pravilnika.
(2) Če davčni organ v postopku nadzora
ugotovi:
1.    
da družba za upravljanje, ki upravlja krovni sklad, vpisan na seznam
krovnih skladov iz šestega odstavka 1. člena tega pravilnika, ni opravila
priglasitve, ki jo mora opraviti po osmem odstavku 331. člena ZDavP-2 za vse
zavezance hkrati, ali
2.    
da podatki, ki jih je dala družba za upravljanje, ki upravlja krovni
sklad, vpisan na seznam krovnih skladov iz šestega odstavka 1. člena tega
pravilnika, obenem s priglasitvijo po osmem odstavku 331. člena ZDavP-2, niso
podatki vrste in vsebine, ki bi jih morala zagotavljati v skladu s tem
pravilnikom, 
imetniki investicijskih kuponov podskladov
takega krovnega sklada izgubijo pravico do odloga ugotavljanja davčne
obveznosti od dobička iz kapitala po ZDoh-2 ter 528. členu ZISDU-3. Družba za
upravljanje mora zavezance pisno obvestiti o ugotovitvi davčnega organa.
(3) Če davčni organ ugotovi, da se podatki
fizične osebe o dejanskem času pridobitve in nabavni vrednosti oziroma o načinu
pridobitve investicijskega kupona ne ujemajo s podatki, ki jih je dala družba
za upravljanje obenem s priglasitvijo po osmem odstavku 331. člena ZDavP-2 ali
ob dostavi podatkov za odmero dohodnine pri unovčitvi oziroma izplačilu
investicijskega kupona, fizična oseba izgubi pravico do odloga ugotavljanja
davčne obveznosti od dobička iz kapitala po ZDoh-2 ter 528. členu ZISDU-3.

Pravilnik o sledljivosti prehodov med
podskladi istega krovnega sklada (Uradni list RS, št. 37/08)
vsebuje naslednje prehodne in končno določbo:
»7. člen
(prehodne
določbe)
(1) Seznam krovnih skladov iz šestega
odstavka 1. člena tega pravilnika se prvič objavi na dan 25. oktobra 2008.
(2) Če družba za upravljanje upravlja krovni
sklad, ki obstaja že pred dnem začetka uporabe tega pravilnika, in se taka
družba odloči, da bo evidenco za spremljanje prehodov med podskladi krovnega
sklada vzpostavila z dnem začetka uporabe tega pravilnika, mora obvestilo o
svoji odločitvi iz drugega odstavka 1. člena tega pravilnika, v katerem posebej
navede, da bo evidenco vzpostavila z dnem začetka uporabe tega pravilnika,
dostaviti Generalnemu davčnemu uradu najpozneje do dne 20. oktobra 2008.
8. člen
(začetek
veljavnosti pravilnika)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 25. oktobra
2008.«.

Pravilnik o dopolnitvah Pravilnika o
sledljivosti prehodov med podskladi istega krovnega sklada (Uradni list RS, št.
101/08) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.».

Pravilnik o spremembah in dopolnitvah Pravilnika
o sledljivosti prehodov med podskladi istega krovnega sklada (Uradni list RS,
št. 87/09) spreminja 7. člen pravilnika tako,
da se glasi:
»7. člen
(prehodne
določbe)
(1) Seznam krovnih skladov iz šestega
odstavka 1. člena tega pravilnika se prvič objavi na dan 25. oktobra 2008.
(2) Če družba za upravljanje upravlja
krovni sklad, ki obstaja že pred dnem začetka uporabe tega pravilnika, in se
taka družba odloči, da bo evidenco za spremljanje prehodov med podskladi
krovnega sklada vzpostavila z dnem začetka uporabe tega pravilnika, mora
obvestilo o svoji odločitvi iz drugega odstavka 1. člena tega pravilnika, v
katerem posebej navede, da bo evidenco vzpostavila z dnem začetka uporabe tega
pravilnika, dostaviti Generalnemu davčnemu uradu najpozneje do dne 20. oktobra
2008.
(3) Ne glede na enajsti odstavek 2. člena tega
pravilnika mora družba za upravljanje, če je krovni sklad že uvrščen na seznam
iz šestega odstavka 1. člena pravilnika, Generalnemu davčnemu uradu v enem
mesecu od začetka veljavnosti enajstega odstavka tega 2. člena tega pravilnika
poslati obvestilo, ki vsebuje podatke iz dvanajstega odstavka 2. člena tega pravilnika,
za imetnike investicijskih kuponov iz enajstega odstavka 2. člena tega
pravilnika.«;
ter vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o sledljivosti prehodov med podskladi istega krovnega sklada (Uradni
list RS, št. 107/11) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o sledljivosti prehodov med podskladi istega krovnega sklada (Uradni
list RS, št. 39/16)
vsebuje naslednjo končno določbo:
»6. člen 
Ta pravilnik začne veljati naslednji dan po
objavi v Uradnem listu Republike Slovenije.«.