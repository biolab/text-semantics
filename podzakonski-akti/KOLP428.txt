I. OBLIGACIJSKI DEL – Splošno
1. člen
(Uvodna določba)
(1) Pogodbeni stranki s to kolektivno pogodbo širše
ravni (v nadaljevanju KPGD) avtonomno urejata medsebojne pravice, obveznosti in
odgovornosti ter pravice, obveznosti in odgovornosti delavcev in delodajalcev
skladno z zakoni.
(2) KPGD je sestavljena iz obligacijskega in
normativnega dela, katerega sestavni del je tudi tarifna priloga.
2. člen
(Izvedbena dolžnost)
(1) Stranki te kolektivne pogodbe si morata z vsemi sredstvi,
ki so jima na voljo, prizadevati za pravilno izvrševanje te kolektivne pogodbe
in spoštovanje njenih določb.
(2) Stranki sta dolžni opustiti vsako dejanje, ki bi
nasprotovalo izvrševanju te kolektivne pogodbe.
3. člen
(Krajevna veljavnost kolektivne pogodbe)
Kolektivna pogodba velja za območje Republike Slovenije.
4. člen
(Stvarna veljavnost kolektivne pogodbe)
(1) Ta kolektivna pogodba velja za delodajalce, člane
podpisnikov te kolektivne pogodbe, ki pridobitno in kot glavno dejavnost,
vpisano v Poslovni register Slovenije opravljajo eno naslednjih dejavnosti po
Standardni klasifikaciji dejavnosti 2008 (v nadaljevanju SKD 2008):
B Pridobivanje rudnin in kamnin:
8.110          Pridobivanje kamna
8.120          Pridobivanje gramoza, peska,
gline
C Industrija gradbenih materialov:
23.320        Proizvodnja strešnikov, opeke
in drugih gradbenih izdelkov iz žgane gline
23.510        Proizvodnja cementa
23.520        Proizvodnja apna in mavca
23.610        Proizvodnja betonskih izdelkov
za gradbeništvo
23.620        Proizvodnja izdelkov iz mavca
za gradbeništvo
23.630        Proizvodnja sveže betonske
mešanice
23.640        Proizvodnja malte
23.650        Proizvodnja izdelkov iz
vlaknatega cementa
23.690        Proizvodnja drugih izdelkov iz
betona, cementa, mavca
23.700        Obdelava naravnega kamna
F Gradbeništvo:
41.              Gradnja stavb
42.              Gradnja inženirskih objektov
43.              Specializirana gradbena dela
(2) To KPGD lahko uporabljajo tudi delodajalci, ki se
ukvarjajo z dejavnostmi povezanimi ali sorodnimi z dejavnostmi s prejšnjega
odstavka.
5. člen
(Osebna veljavnost)
(1) Ta kolektivna pogodba velja za vse delavce,
zaposlene pri delodajalcih, opredeljenih v določbah o stvarni veljavnosti te
kolektivne pogodbe.
(2) Za poslovodne delavce in prokuriste ta kolektivna
pogodba ne velja, razen, če je tako določeno v pogodbi o zaposlitvi.
(3) Kolektivna pogodba velja tudi za dijake in študente
na praktičnem usposabljanju, v obsegu, kot je to določeno v kolektivni pogodbi.
(4) Določbe te kolektivne pogodbe veljajo tudi za
delavce, ki pri delodajalcih kot uporabnikih opravljajo delo na podlagi
napotila delodajalca, pri katerem so v delovnem razmerju in sicer glede tistih
pravic, obveznosti in odgovornosti in v obsegu, kot to določa zakon.
6. člen
(Časovna veljavnost)
(1) Kolektivna pogodba je sklenjena za nedoločen čas.
(2) Kolektivna pogodba začne veljati z dnem objave v
Uradnem listu Republike Slovenije, uporabljati pa se začne prvi dan v mesecu po
objavi.
(3) Pogodbena stranka o odpovedi obvesti drugo pogodbeno
stranko s priporočenim pismom.
(4) Pogodbena stranka lahko odpove kolektivno pogodbo s
tri mesečnim odpovednim rokom, ki začne teči naslednji dan po objavi odpovedi v
Uradnem listu Republike Slovenije.
(5) Po prenehanju veljavnosti kolektivne pogodbe se do
sklenitve nove, vendar najdalj 6 mesecev, uporabljajo določbe normativnega dela
te kolektivne pogodbe. Določbe normativnega dela kolektivne pogodbe se lahko
uporabljajo tudi dlje, če se stranki kolektivne pogodbe o tem pisno dogovorita.
(6) Po odpovedi te kolektivne pogodbe lahko vsaka
stranka predlaga sklenitev nove kolektivne pogodbe.
(7) Tarifna priloga se sklepa za nedoločen čas, glede
odpovedi in uporabnosti tarifne priloge pa se uporablja določba 5. odstavka
tega člena.
(8) Zneski v Tarifni prilogi po tej KP se usklajujejo
enkrat letno. Stranki kolektivne pogodbe se zavezujeta, da bosta začeli
pogajanja o usklajevanju zneskov iz Tarifne priloge na pobudo ene od strank
najkasneje do 31.05. tekočega leta. Pri usklajevanju zneskov za tekoče leto se
upošteva inflacija v preteklem letu ter gibanje dodane vrednosti na zaposlenega
v dejavnosti.
7. člen
(Sprememba ali dopolnitev KPGD)
(1) Vsaka pogodbena stranka lahko kadarkoli predlaga
spremembo oziroma dopolnitev te kolektivne pogodbe.
(2) Pogodbena stranka, ki želi spremembo oziroma
dopolnitev kolektivne pogodbe, predloži drugi stranki pisni predlog sprememb in
dopolnitev z obrazložitvijo razlogov in ciljev za spremembe.
(3) Druga pogodbena stranka se je dolžna do predloga
pisno opredeliti v roku 30 dni od prejema predloga.
(4) Če druga stranka ne sprejme predloga za spremembo
ali dopolnitev pogodbe oziroma se do predloga ne opredeli v 30 dneh, lahko
stranka predlagateljica začne postopek posredovanja pred organom, ki ga določa
ta kolektivna pogodba.
8. člen
(Sklenitev nove kolektivne pogodbe)
(1) Postopek za sklenitev nove kolektivne pogodbe se
začne na obrazloženo pobudo ene od pogodbenih strank kadarkoli.
(2) Do pisne in obrazložene pobude za sklenitev nove
kolektivne pogodbe se je druga pogodbena stranka dolžna opredeliti v roku 30
dni od prejema pobude.
(3) V primeru, da druga pogodbena stranka ne sprejme pobude
za sklenitev nove KPGD, oziroma se do pisne pobude v roku, ki ga določa
prejšnji odstavek tega člena, ne opredeli, se postopek za sklenitev nove
kolektivne pogodbe ustavi.
9. člen
(Spremembe in dopolnitve ali predlog nove kolektivne
pogodbe)
Pogajanja za novo kolektivno pogodbo oziroma za spremembe in
dopolnitve obstoječe kolektivne pogodbe se lahko začnejo, ko ena stranka
predloži drugi stranki predlog nove kolektivne pogodbe oziroma predlog
spremenjene in dopolnjene kolektivne pogodbe, druga stranka pa soglaša z
začetkom pogajanj.
10. člen
(Obveznosti strank po odpovedi KPGD)
V primeru odpovedi KPGD se morajo pogajanja za sklenitev nove
KPGD začeti najmanj tri mesece pred iztekom podaljšane uporabe delovno pravnih
standardov iz KPGD.
11. člen
(Komisija za spremljanje izvajanja KPGD)
(1) Stranki te kolektivne pogodbe imenujeta
štiri/člansko komisijo za spremljanje izvajanja KPGD (v nadaljevanju:
komisija). Vsaka pogodbena stranka imenuje dva člana in dva namestnika.
Komisiji izmenično predsedujeta predstavnika pogodbenih strank, za obdobje
enega leta. Vsaka pogodbena stranka lahko povabi k sodelovanju pri delu
komisije tudi strokovne sodelavce, vendar le kot konzultante.
(2) Komisija iz prvega odstavka tega člena se
konstituira najkasneje v roku 90 dni po sklenitvi KPGD. Način dela komisije določa
poslovnik, ki ga sprejme komisija. Prvo sejo skliče sindikat.
(3) Komisija spremlja izvajanje KPGD, tako da:
-       
najmanj enkrat letno oceni stanje v dejavnosti in stanje izvajanja
kolektivne pogodbe, ki ga posreduje podpisnikom KPGD;
-       
sprejema priporočila strankama te kolektivne pogodbe za sprejem sprememb
in dopolnitev KPGD;
-       
daje predlog strankama te kolektivne pogodbe za sprejem razlage
posamezne določbe, s predlogom razlage.
(4) Razlaga, ki jo sprejmeta pogodbeni stranki, se
objavi na enak način kot kolektivna pogodba in učinkuje kot sprememba in
dopolnitev te KPGD.
II. NORMATIVNI DEL – Splošno
12. člen
(Pomen izrazov v tej kolektivni pogodbi)
(1) V kolektivni pogodbi uporabljena izraza
»delodajalec« in »delavec«, zapisana v moški spolni slovnični obliki, sta
uporabljena kot nevtralna za ženske in moške.
(2) Poslovodne osebe so osebe, ki zastopajo pravno osebo
in vodijo poslovanje pri delodajalcu in so s temi pooblastili vpisane v
ustrezni register.
(3) Splošni akt delodajalca je organizacijski predpis s
katerim delodajalec ureja pravice in obveznosti ali organizacijo dela pri
delodajalcu.
(4) »Sistemizacija delovnih mest« je splošni akt
delodajalca, ki določa delovna mesta ter vsebuje podroben opis dela in pogoje
za opravljanje dela posameznega delovnega mesta.
(5) Delovno mesto je v tej kolektivni pogodbi
uporabljeno za delovna mesta in za vrsto del.
(6) Za skupno delovno dobo se štejejo izpolnjena leta
delovne dobe, ki jih je delavec prebil v delovnem razmerju doma ali v tujini
oziroma pri opravljanju samostojne dejavnosti.
(7) Za delovno dobo pri zadnjem delodajalcu se šteje
neprekinjena delovna doba pri zadnjem delodajalcu. Za neprekinjeno delovno dobo
pri zadnjem delodajalcu šteje tudi dosežena delovna doba, ko delavcu preneha
pogodba o zaposlitvi brez njegove volje ali krivde, delodajalec pa ga ponovno
zaposli.
(8) Pri uveljavljanju pravic na podlagi delovne dobe pri
zadnjem delodajalcu se v omenjeno delovno dobo šteje vsa neprekinjena delovna
doba:
-       
pri zadnjem delodajalcu, pri katerem je delavec zaposlen,
-       
pri delodajalcih, ki so pravni predniki zadnjega delodajalca,
-       
pri delodajalcih, ki so z njim kapitalsko povezani z večinskim deležem
in delujejo znotraj dejavnosti,
-       
za družbe v skupini (63. člen v povezavi s 56. členom ZGD-1),
ki delujejo znotraj dejavnosti,
-       
za prevzete delavce pa tudi delovna doba pri delodajalcih, od katerih so
bili prevzeti.
(9) Izraz »Uredba« je skrajšana oblika zapisa vsakokrat
veljavne Uredbe o davčni obravnavi povračil stroškov in drugih dohodkov iz
delovnega razmerja, ne glede na morebitno spremembo njenega naziva.
13. člen
(Minimalni standardi)
(1) Določila te kolektivne pogodbe predstavljajo enotne
minimalne standarde za kolektivne pogodbe pri delodajalcih ter splošne akte
delodajalca.
(2) Sklenjena pogodba o zaposlitvi med delavcem in
delodajalcem upošteva minimalne delovnopravne standarde, kot jih določajo
zakoni in ta kolektivna pogodba.
(3) Odstop od minimalnih standardov, ki jih določa ta
kolektivna pogodba, je dovoljen v primerih, ko je ogroženo poslovanje delodajalca
ali v primeru drugega utemeljenega razloga in se o tem sporazumeta sindikat pri
delodajalcu oziroma svet delavcev in delodajalec.
(4) Vsebino, obseg in trajanje odstopanja od minimalnih
standardov se opredeli s pisnim sporazumom. O nameravani sklenitvi sporazuma iz
prejšnjega stavka mora delodajalec obvestiti podpisnike te pogodbe. Ukrep je
časovno omejen na najdalj 6 mesecev z možnostjo podaljšanja za največ 6
mesecev.
14. člen
(Razvrščanje delovnih mest v tarifne razrede)
(1) Delovna mesta se pri posameznem delodajalcu
razvrstijo v posamezne tarifne razrede na podlagi izobrazbe, nacionalne poklicne
kvalifikacije, dodatnih znanj, daljših delovnih izkušenj, večje odgovornosti
ter z delom povezanih naporov. Delodajalec lahko razvrsti delovna mesta tudi
samo na podlagi izobrazbe, zahtevane za zasedbo tega delovnega mesta.
(2) Delovna mesta se razvrščajo v osem tarifnih
razredov:
I.      
Tarifni razred (enostavna dela)
II.     
Tarifni razred (manj zahtevna dela)
III.   
Tarifni razred (srednje zahtevna dela)
IV.   
Tarifni razred (zahtevna dela) – triletna poklicna šola
V.    
Tarifni razred (bolj zahtevna dela) – zaključena srednja šola
VI.   
Tarifni razred (zelo zahtevna dela) – 1. bolonjska stopnja oziroma višja
strokovna šola
VII. 
Tarifni razred (visoko zahtevna dela)
VIII. Tarifni
razred (najbolj zahtevna dela)
(3) Ne glede na ureditev delovnih mest po tej kolektivni
pogodbi lahko delodajalec v aktu o sistemizaciji določi spregled izobrazbe za
zasedbo delovnega mesta v primeru, da kandidat izpolnjuje alternativno določene
pogoje kot so na primer nacionalna poklicna klasifikacija, ali daljše ob delu
pridobljene izkušnje in podobno.
(4) Delodajalec na podjetniški ravni lahko za tarifne
razrede iz drugega odstavka tega člena oblikuje podrazrede v skladu s tarifno
prilogo.
A) Pogodba o zaposlitvi in njene posebne oblike
15. člen
(Izročitev predloga pogodbe o zaposlitvi)
Delodajalec mora delavcu izročiti pisni predlog pogodbe o
zaposlitvi najmanj tri dni (od tega najmanj dva delovna dneva) pred predvideno
sklenitvijo, pisno pogodbo o zaposlitvi pa ob njeni sklenitvi.
16. člen
(Predhodni preizkus pri izbiri kandidatov)
(1) Delodajalec lahko pred izbiro preizkusi
usposobljenost za delo prijavljenih kandidatov, pri čemer določi ustrezen
strokovni način preizkusa.
(2) Delodajalec lahko preizkusi le strokovno
usposobljenost, znanje, veščine in spretnosti ter psihofizične sposobnosti, ki
so potrebne pri delu.
(3) Predhodni preizkus lahko traja največ tri dni in
poteka pod stalnim nadzorom delodajalca ali od njega pooblaščenega delavca. V
času preizkusa mora biti kandidat zavarovan za primer nesreče pri delu.
17. člen
(Pogodba o zaposlitvi)
(1) Pogodba o zaposlitvi poleg obveznih sestavin, ki jih
določa zakon lahko vsebuje tudi:
-       
določbe o poskusnem delu, pripravništvu
-       
tarifnem razredu, v katerega je uvrščeno delovno mesto oziroma vrsta
dela
-       
druge pravice in obveznosti delavca.
(2) Delodajalec mora delavca pred podpisom pogodbe o
zaposlitvi seznaniti z vsebino kolektivnih pogodb in splošnih aktov, ki
določajo njegove pravice in obveznosti in ki niso kot takšne izrecno
opredeljene v pogodbi o zaposlitvi.
(3) Delodajalec mora omogočiti dostopnost kolektivne
pogodbe in splošnih aktov vsem delavcem. Delavec lahko kadarkoli zahteva
vpogled v vsebino kolektivnih pogodb oziroma splošnih aktov, česar mu
delodajalec ne more odreči.
18. člen
(Sklepanje pogodbe o zaposlitvi za določen čas)
(1) Če delavec sklene delovno razmerje za določen čas,
morata biti v pogodbi o zaposlitvi določena:
-       
razlog, na podlagi katerega je bilo sklenjeno delovno razmerje za
določen čas,
-       
čas trajanja pogodbe za določen čas.
(2) Delodajalec lahko sklene pogodbo o zaposlitvi za
določen čas poleg primerov, ki jih določa zakon, še v naslednjih primerih:
-       
delo na določenem projektu, skladno z definicijo projektnega dela,
opredeljenega v 19. členu te pogodbe;
-       
pripravništvo;
-       
za nadomeščanje delavca v času izrabe letnega dopusta, če nadomeščanje
traja vsaj en mesec;
-       
v primeru, ko delodajalec sklepa novo pogodbo o zaposlitvi z delavcem,
ki izpolni pogoje za pridobitev pravice do starostne pokojnine skladno z
določili zakona, ki ureja pokojninsko zavarovanje, za čas uvajanje drugega
delavca v delo;
-       
v primeru sklenitve pogodbe o zaposlitvi s svetovalcem uprave, katere
delo je vezano na mandat uprave.
19. člen
(Projektno delo)
(1) V primeru priprave oziroma izvedbe dela, ki je
projektno organizirano, delodajalec lahko sklene pogodbo o zaposlitvi za
določen čas z istim delavcem in za isto ali drugo delo za več kot dve leti, če
se pogodba o zaposlitvi sklene za ves čas trajanja projekta.
(2) Kot projektno delo se šteje delo, ki ima terminsko
opredeljen začetek in konec, ki se prične na podlagi posebne pogodbe ter se
izvaja in zaključi skladno s projektnim programom in ima samostojno finančno
konstrukcijo.
(3) Kot projektno delo se šteje delo, ki ga izvaja
glavni izvajalec projekta skladno s časovnim rokom določenim v pogodbi med
naročnikom in glavnim izvajalcem.
(4) Dogovorjeno projektno delo iz tega člena velja samo
za delodajalce, ki so člani podpisnikov na delodajalski strani.
20. člen
(Obveznost opravljanja drugega dela)
(1) Delavec mora začasno opravljati tudi drugo delo ne
glede na zahtevano raven izobrazbe iz pogodbe o zaposlitvi, ki ni predmet
pogodbe o zaposlitvi, v naslednjih primerih:
-       
nadomeščanja drugega delavca – do 30 delovnih dni v koledarskem letu;
-       
neizpolnjevanje zdravstvenih ali z zakonom določenih pogojev delavca za
opravljanje dela – do šest mescev v koledarskem letu;
-       
nenadne okvare strojev in drugih sredstev za delo na delovnem mestu – do
30 delovnih dni v koledarskem letu;
-       
izvajanja izrednih ukrepov za varnost in zdravje pri delu – do 30
delovnih dni v koledarskem letu;
-       
zmanjšanja ali povečanja obsega dela pri delodajalcu ali v posamezni
organizacijski enoti – do 60 delovnih dni v koledarskem letu;
-       
v primerih, ki jih navaja kolektivna pogodba pri delodajalcu – najdalj
60 delovnih dni v koledarskem letu.
(2) Delodajalec mora pred začetkom opravljanja drugega
dela oziroma najkasneje v roku treh delovnih dni po začetku dela delavcu
izročiti pisni nalog za drugo delo, razen v primeru iz prve alineje prvega
odstavka tega člena, ko mora delodajalec delavcu vročiti pisni nalog za
opravljanje drugega dela najkasneje naslednji dan, ko je delavec začel
opravljati to delo.
(3) Delavcu pripada v času opravljanja odrejenega dela
iz prvega odstavka tega člena tista plača, ki je zanj bolj ugodna.
(4) V primeru, da je delavcu s strani državnega organa
izrečen ukrep, ki omejuje njegovo delo, je delavec dolžan opravljati drugo delo
ves čas veljavnosti takšnega ukrepa.
(5) Delavec mora biti usposobljen za varno opravljanje
drugega dela.
21. člen
(Napotitev delavca na delo v drug kraj)
V primeru, ko je kraj opravljanja dela v pogodbi o zaposlitvi
širše določen, delodajalec lahko napoti delavca na opravljanje dela v drug kraj
pod pogoji iz pogodbe o zaposlitvi.
B) Delovni čas
22. člen
(Delovni čas in razporejanje)
(1) Polni delovni čas traja najmanj 36 ur in največ 40
ur tedensko.
(2) Letni razpored delovnega časa sprejema delodajalec
pred začetkom koledarskega oziroma poslovnega leta. Pri razporedu delovnega
časa mora upoštevati sezonske in druge vplive in zakonsko določene odmore,
počitke in letne dopuste delavcev. Pri določanju letnega razporeda delovnega
časa delodajalec upošteva prednosti delavcev s šoloobveznimi otroki, da
izkoristijo dva tedna letnega dopusta v času šolskih počitnic.
(3) Delodajalec o razporedu delovnega časa pred
sprejemom obvesti reprezentativni sindikat ter delavce.
(4) V letnem razporedu delovnega časa delodajalec
določi, ali je delovni čas razporejen enakomerno ali neenakomerno.
(5) V delovni čas se všteva tudi čas, prebit na poti z
enega gradbišča na drugo gradbišče v primeru, ko je delavec tisti dan že pričel
z delom.
(6) V primeru, ko prevoz na kraj opravljanja dela
organizira delodajalec se delavcu, ki vozi, čas vožnje vedno šteje v delovni
čas.
23. člen
(Organizacija delovnega časa)
(1) Delodajalec s splošnim aktom določi organizacijo
delovnega časa in njegovo izvajanje.
(2) Pri delodajalcih se lahko glede na potrebe delovnega
oziroma poslovnega procesa na posameznih področjih dela uporabljajo praviloma
naslednje vrste in oblike delovnega časa:
a)    
Nepremični delovni čas je čas, pri katerem delodajalec točno določi čas
prihoda in odhoda z dela.
b)    
Premični delovni čas je čas, pri katerem je čas prihoda in odhoda z dela
določen v razponu. V sistemu premičnega delovnega časa imajo posamezni pojmi
naslednji pomen:
- 
Dovoljeni delovni čas je razpon, v katerem lahko delavec opravi svojo
delovno obveznost. Omejuje ga ura najzgodnejšega dovoljenega prihoda na delo in
ura najkasnejšega dovoljenega odhoda z dela.
- 
Obvezni delovni čas je tisti del dovoljenega delovnega časa, ko delavec
mora biti prisoten na delu.
- 
Premakljivi del delovnega časa je časovni razpon, v katerem lahko
delavec sam odloča o trenutku prihoda na delo in/ali odhoda z njega, razen če
narava dela zahteva, da delavec ostane na delu, dokler ne konča posameznega
opravila, ki je vezano na rok ali sodelovanje z drugimi delavci.
c)    
Delno premični delovni čas je čas, kjer je točno določen čas prihoda na
delo oziroma odhoda z dela, čas odhoda z dela oziroma prihoda na delo pa je
določen v razponu. Delno premični delovni čas se določi v primerih, ko zaradi
narave dela ni mogoče vnaprej določiti začetka oziroma konca delovnega časa.
d)    
Deljeni delovni čas je čas, ko delavec opravlja delo s prekinitvijo
polnega dnevnega delovnega časa, prekinitev pa traja več kot eno uro. Delavcu,
ki dela s krajšim delovnim časom, do štiri ure, se omogoči praviloma delo brez
prekinitve, razen če narava dela zahteva drugačno organizacijo.
e)    
Izmenski delovni čas je čas, ko se delo izmenoma opravlja v dopoldanski,
popoldanski ali tudi v nočni izmeni, ki traja v odvisnosti od pet- ali
šestdnevnega delovnega tedna od šest do osem ur dnevno in se praviloma ponavlja
vsak teden, tako da delavec dela en teden v dopoldanski in drug teden v
popoldanski oziroma nočni izmeni. Za popoldansko izmeno šteje delovni čas, ki
je organiziran po 14 uri.
(3) Pripravljenost na domu je čas, ko je delavec
prisoten doma ali na drugem kraju po lastni izbiri, in je v vsakem trenutku
dosegljiv, sposoben oditi na delovno mesto, v času, ki ga običajno porabi za
pot na delo in izvajati svojo delovno obveznost, če ga delodajalec potrebuje in
ga vpokliče na delo. Za čas pripravljenosti na delo pripada delavcu
nadomestilo.
24. člen
(Drugačno urejanje delovnega časa)
V primerih, ko to narekujejo objektivni, tehnični razlogi ali
razlogi organizacije dela, se pri neenakomerni razporeditvi ter začasni
prerazporeditvi delovnega časa upošteva polni delovni čas kot povprečna delovna
obveznost v obdobju 12 mesecev od uvedbe.
25. člen
(Pravice staršev)
(1) Če eden od staršev uveljavlja pravico do krajšega
delovnega časa zaradi starševstva, se razporeditev delovnega časa določi z
dogovorom med delavcem in delodajalcem.
(2) Delodajalec delavcu z družinskimi obveznostmi, če to
dopuščajo delovne razmere, lahko omogoči zaradi lažjega usklajevanja poklicnih
in družinskih obveznosti delo v razporedu delovnega časa, ki je za delavca
sprejemljiv.
26. člen
(Pogoji za začasno prerazporeditev delovnega časa)
(1) Delovni čas lahko delodajalec začasno prerazporedi v
primerih:
-       
ki so določeni z zakonom za uvedbo nadurnega dela,
-       
zaradi nepredvidenega zmanjšanega ali povečanega obsega dela,
-       
zaradi sezonskih vplivov na potrebe po produktih delodajalca,
-       
zaradi začasnega pomanjkanja surovin (kot npr.: reprodukcijskih materialov,
sestavnih delov) in energije (kot npr.: elektrika, para, plin),
-       
zaradi nepredvidene začasno povečane odsotnosti delavcev z dela,
-       
zaradi neugodnih vremenskih pogojev.
(2) O začasni prerazporeditvi morajo biti delavci
obveščeni praviloma 2 dni pred uvedbo prerazporeditve, če se prerazporeja
delovni čas več kot 10 delavcem.
(3) Delavcem v času medicinske rehabilitacije, ki imajo
pravico delati s krajšim delovnim časom od polnega, se trajanje dnevnega
delovnega časa v primeru prerazporeditve delovnega časa ne sme podaljšati.
27. člen
(Poskusno delo)
(1) Delavec in delodajalec, ki se v pogodbi o zaposlitvi
dogovorita o poskusnem delu, opredelita tudi njegovo trajanje in način
spremljanja. Poskusno delo ne sme trajati dlje, kot je v pogodbi o zaposlitvi
določeno. Ocena o poskusnem delu mora biti delavcu vročena v pisni obliki.
(2) Poskusno delo lahko traja:
-       
I.–IV. ravni izobrazbe do tri mesece,
-       
V.–VIII. ravni izobrazbe do šest mesecev.
28. člen
(Pripravništvo)
Pripravništvo se lahko dogovori v pogodbi o zaposlitvi le v
primeru, ko se delavec zaposli prvič po končanem izobraževanju z namenom, da se
usposobi za samostojno opravljanje dela, če v okviru programa izobraževanja za
poklic ni imel praktičnega usposabljanja v takšnem obsegu, da bi lahko
samostojno opravljal delo.
29. člen
(Trajanje pripravništva)
(1) Pripravništvo se določi za različno dolga obdobja
glede na stopnjo strokovne izobrazbe, če poseben zakon ne določa drugače:
-       
za dela od IV. in V. stopnje strokovne izobrazbe največ 6 mesecev,
-       
za dela VI. stopnje strokovne izobrazbe največ 9 mesecev,
-       
za dela nad VI. stopnjo strokovne izobrazbe največ 12 mesecev.
(2) Pripravništvo se lahko skrajša ali podaljša v skladu
z zakonom, ki ureja delovna razmerja.
30. člen
(Program pripravništva)
Pripravništvo poteka po programu, ki ga pripravi delodajalec in
ga ob nastopu pripravništva izroči pripravniku. Program mora vsebovati tudi
način spremljanja in ocenjevanja pripravništva.
31. člen
(Mentorstvo)
Mentor je lahko oseba, ki opravlja delo najmanj enake stopnje
zahtevnosti in smeri kot se zahteva za delo za katero se usposablja pripravnik
in ki ima najmanj tri leta delovnih izkušenj.
32. člen
(Način spremljanja in ocenjevanja pripravništva)
(1) V programu pripravništva se določi način spremljanja
in ocenjevanja pripravništva.
(2) Pripravniški izpit vsebuje preizkus znanja stroke in
delovnega področja, za katerega se je pripravnik usposabljal. Komisijo za
opravljanje pripravniškega izpita določi delodajalec tako, da komisija
strokovno pokriva vsa področja pripravniškega izpita.
(3) Mentor in člani komisije se lahko imenujejo izmed
delavcev, zaposlenih pri delodajalcu ali zunanjih sodelavcev.
(4) Pripravnik opravlja pripravniški izpit najkasneje do
izteka pripravniške dobe.
(5) O opravljanju pripravniškega izpita se piše zapisnik
ter se izda potrdilo o opravljenem pripravništvu, ki vsebuje:
-       
ime in priimek ter rojstne podatke pripravnika,
-       
dan opravljanja strokovnega izpita,
-       
delovno mesto oziroma vrsto del, za katere je pripravnik opravil
strokovni izpit,
-       
podpis predsednika strokovne komisije in pooblaščenega delavca
delodajalca,
-       
dan, mesec in leto izdaje potrdila.
33. člen
(Medsebojno izključevanje)
Poskusno delo in pripravništvo se med seboj izključujeta.
C) Odpoved pogodbe o zaposlitvi in odpovedni rok
34. člen
(Postopek pred odpovedjo pogodbe o zaposlitvi iz razloga
nesposobnosti)
(1) Nedoseganje pričakovanih delovnih rezultatov mora
zajemati obdobje najmanj 20 dni delavčeve prisotnosti na delu. Po zaključku
tega obdobja delodajalec sprejme pisno oceno delavčevega dela.
(2) Delodajalec delavcu ne more odpovedati pogodbe o
zaposlitvi iz razloga nesposobnosti, če pred tem ni sprejel pisne ocene iz
prejšnjega odstavka tega člena.
35. člen
(Dolžina odpovednega roka)
(1) Delodajalec in delavec se s pisnim dogovorom lahko
dogovorita o skrajšanju odpovednega roka glede na zakonsko določeno trajanje.
(2) Delavec, ki je pri delodajalcu zaposlen več kot 25
let, ima odpovedni rok 70 dni.
36. člen
(Obdobje trajanja opozorila pred krivdno odpovedjo)
Pisno opozorilo delodajalca delavcu na izpolnjevanje
obveznosti in možnost odpovedi iz krivdnih razlogov, če bo delavec ponovno
kršil obveznosti iz delovnega razmerja velja 18 mesecev.
37. člen
(Sprememba delodajalca)
V primeru spremembe delodajalca v skladu z določbami zakona,
ki ureja delovna razmerja mora delodajalec prenosnik pisno obvestiti delavca
najmanj 5 delovnih dni pred dejanskim prehodom delavca k delodajalcu –
prevzemniku oziroma pričetkom opravljanja dela pri delodajalcu prevzemniku.
Obvestilo mora vsebovati naziv in sedež delodajalca prevzemnika, kraj in
pričetek opravljanja dela ter opozorilo, da bo lahko delodajalec prenosnik
delavcu izredno odpovedal pogodbo o zaposlitvi, če bo odklonil prehod in
dejansko opravljanje dela.
D) Počitek in letni dopust
38. člen
(Letni dopust)
(1) Minimalno trajanje letnega dopusta in obvezne
dodatne dni letnega dopusta za posamezne primere določa zakon.
(2) Pravica do dodatnih dni letnega dopusta pripada
delavcu v naslednjih primerih:
a)     Delavcu
pripada za neprekinjeno delovno dobo pri zadnjem delodajalcu (velja tudi za
pravne prednike in povezane osebe):


od 1 do 10 let

1 dan


nad 10 do 25 let

2 dni


nad 25 let

3 dni


b)    
Zahtevnost dela:


delovna mesta od I. do VI. TR

1 dan


delovna mesta od VII. do IX. TR

2 dni


(3) Daljše trajanje letnega dopusta se lahko določi v
kolektivni pogodbi delodajalca, v splošnem aktu delodajalca ali v pogodbi o
zaposlitvi ob upoštevanju dodatnih kriterijev za določitev letnega dopusta, kot
so npr. zahtevnost dela, izobrazba, težji delovni pogoji, delovna uspešnost
itd.
(4) Zgornja meja trajanja letnega dopusta, odmerjenega
za koledarsko leto je 32 dni.
(5) Delavcu, ki izpolni kriterij za povečanje letnega
dopusta po tej kolektivni pogodbi, se povečanje upošteva pri odmeri v
naslednjem koledarskem letu.
(6) Delodajalec delavca pisno obvesti o odmeri letnega
dopusta najkasneje do konca marca tekočega leta. Delodajalec lahko zahteva od
delavca, da planira izrabo neprekinjeno najmanj dveh tednov letnega dopusta v
tekočem koledarskem letu.
(7) Letni dopust je mogoče izrabiti v več delih, pri
čemer mora en del trajati neprekinjeno najmanj dva tedna. Pri izračunavanju sorazmernega
letnega dopusta se najmanj polovica dneva zaokroži navzgor na dan letnega
dopusta.
(8) Delavec ima pravico izrabiti tri dni letnega dopusta
na tiste dneve, ki jih sam določi, o čemer mora obvestiti delodajalca najkasneje
tri dni pred izrabo.
39. člen
(Letni dopust delavca, ki dela v tujini)
Delavec, ki dela v tujini, lahko v celoti izrabi letni dopust
do konca naslednjega koledarskega leta.
E) Pravica do odsotnosti z dela
40. člen
(Pravica do odsotnosti z dela z nadomestilom plače)
(1) Delavec ima pravico do plačane odsotnosti z dela z
nadomestilom plače v breme delodajalca do skupno največ 7 delovnih dni v
posameznem koledarskem letu zaradi naslednjih osebnih okoliščin:
a)    
lastne poroke – 2 dni
b)    
rojstvo otroka – 1 dan
c)    
poroke otroka – 1 dan
d)    
smrti zakonca oziroma izvenzakonskega partnerja, smrti otroka,
posvojenca ali pastorka, smrti staršev, očima, mačehe, posvojitelja – 2 dni
e)    
smrti starih staršev, bratov, sester – 1 dan
f)     
selitev s spremembo stalnega bivališča – 1 dan
g)    
hujše nesreče, ki zadane delavca – po presoji delodajalca
h)    
v drugih primerih – po presoji delodajalca.
(2) Odsotnost iz tega člena je mogoče izrabiti samo ob
nastopu dogodka.
(3) Delavec ima pravico do odsotnosti z dela zaradi
darovanja krvi na dan, ko prostovoljno daruje kri. V tem primeru izplača
delodajalec nadomestilo plače delavcu v breme zdravstvenega zavarovanja.
Delavec o nameravani odsotnosti zaradi darovanja krvi obvesti delodajalca
najmanj en delovni dan pred predvidenim dnem odsotnosti, razen v nujnih in
izjemnih primerih.
41. člen
(Odsotnost z dela brez nadomestila plače)
(1) Delavec se lahko z delodajalcem dogovori o
odsotnosti z dela brez nadomestila plače v naslednjih primerih:
-       
neodložljivih osebnih opravkov,
-       
zasebnega potovanja,
-       
popravila hiše ali stanovanja,
-       
izobraževanja v lastnem interesu,
-       
zdravljenja na lastne stroške,
-       
nege družinskega člana, ki ni medicinsko utemeljena,
-       
in drugih odsotnostih dogovorjenih z delodajalcem.
(2) V navedenih primerih delavec nima pravice do
nadomestila plače. Delodajalec se z delavcem lahko dogovori o povračilu vseh
plačanih prispevkov za socialno varnost.
42. člen
(Suspenz pogodbe o zaposlitvi)
Delavec in delodajalec se lahko v primerih iz prvega odstavka
prejšnjega člena dogovorita za suspenz pogodbe o zaposlitvi z aneksom k pogodbi
o zaposlitvi. Po izteku obdobja, dogovorjenega za suspenz, ima delavec pravico
do vrnitve na delo v roku določenim z zakonom.
F) Izobraževanje
43. člen
(Splošno)
(1) Delavec ima pravico in dolžnost do stalnega
izobraževanja, izpopolnjevanja in usposabljanja v skladu s potrebami delovnega
procesa in z namenom ohranitve zaposlitve oziroma širitve sposobnosti za
opravljanje dela.
(2) Izobraževanje se izvaja kot neformalno in formalno
izobraževanje. Namen neformalnega izobraževanja je večanje zaposlitvenih
možnosti s pridobitvijo novih znanj in kompetenc ter uspešen razvoj kariere.
Namen formalnega izobraževanja je večanje zaposlitvenih možnosti s pridobitvijo
višje ravni, druge smeri izobrazbe ali nacionalne poklicne kvalifikacije.
Formalno izobraževanje pomeni vključitev v javno veljavni program za pridobitev
javno veljavne izobrazbe.
(3) Neformalno izobraževanje kot usposabljanje in
izpopolnjevanje predstavlja obliko izobraževanja odraslih, ki se lahko izvaja
na različne načine, tudi kot usposabljanje na delovnem mestu.
(4) Usposabljanje pomeni pridobitev novih ali poglobitev
obstoječih znanj in kompetenc s pomočjo izvajalcev usposabljanja. Usposabljanje
na delovnem mestu poteka pri delodajalcih s pretežnim obsegom praktičnega
usposabljanja.
(5) Izpopolnjevanje je dejavnost, s katero se širi in
poglablja že obstoječe znanje, spretnosti oziroma kompetence delavca.
44. člen
(Nadomestila za neformalno izobraževanje)
(1) Če je neformalno izobraževanje (izpolnjevaje in
usposabljanje) na katerega je delavca napotil delodajalec, organizirano med
delovnim časom, za čas trajanja neformalnega izobraževanja delavcu pripada
nadomestilo plače v višini, kot določa zakon.
(2) Če je neformalno izobraževanje v interesu
delodajalca organizirano izven delovnega časa, delavcu pripada nadomestilo za
tisti čas izobraževanja, ki je potekalo izven delovnega časa. Nadomestilo za
čas neformalnega izobraževanja izven delovnega časa se izplača v višini najmanj
100 % urne postavke osnovne plače delavca, vendar ne manj od urne postavke
minimalne plače po zakonu.
(3) Za neformalno izobraževanje v interesu delodajalca
se šteje tudi izobraževanje sindikalnih zaupnikov o kolektivnem dogovarjanju in
delovnopravni zakonodaji, ko izobraževanje organizirata skupaj delodajalec in
sindikat, vendar ne več kot en delovni dan v koledarskem letu.
(4) Če gre za izobraževanje v interesu delavca, se lahko
delavec in delodajalec o medsebojnih pravicah in obveznostih dogovorita s
pogodbo o izobraževanju.
45. člen
(Pogodba o formalnem izobraževanju)
(1) Kolikor se delavec izobražuje v interesu
delodajalca, razen usposabljanja in izpopolnjevanja, sta delodajalec in delavec
dolžna skleniti pogodbo o izobraževanju.
(2) S pogodbo o formalnem izobraževanju delavec in
delodajalec dogovorita obveznosti in dolžnosti, predvsem pa mora pogodba o
izobraževanju vsebovati najmanj naslednje vsebine:
-       
število prostih dni za opravljanje izpitov, glede na čas in zahtevnost
programa izobraževanja,
-       
plačilo oziroma povrnitev stroškov izobraževanja.
46. člen
(Dijaki in študenti na obvezni praksi)
(1) Delodajalec zagotavlja dijakom in študentom na
obvezni praksi:
-       
seznanitev z nevarnostmi, povezanimi z delom in ustrezna zaščitna
sredstva,
-       
zavarovanje za primer poklicne bolezni in poškodbe pri delu,
-       
povračilo stroškov prevoza na delo in z dela,
-       
povračilo stroškov prehrane med delom.
(2) Delodajalec lahko dijaku ali študentu na obvezni
praksi izplača tudi nagrado.
47. člen
(Mentorji)
Delavcu, mentorju pripravnika in mentorju dijaka ali študenta
na obvezni praksi pri delodajalcu lahko pripada dodatek za mentorstvo. Višino
in pogoje izplačila določi delodajalec.
G) Disciplinska in odškodninska odgovornost
48. člen
(Disciplinska odgovornost)
(1) Disciplinsko odgovornemu delavcu delodajalec glede
na težo kršitve izreče enega od naslednjih disciplinskih ukrepov:
-       
Opomin,
-       
odvzem bonitet,
-       
denarna kazen.
(2) Osnova za izračun denarne kazni je povprečna mesečna
plača, ki jo je delavec prejel ali bi jo moral prejeti, v zadnjih treh mesecih
pred storitvijo obravnavane kršitve.
(3) Denarno kazen je moč delavcu izreči v višini do 10 %
osnove iz prejšnjega odstavka.
(4) Disciplinski ukrep denarne kazni se izreče v
trajanju največ 3 mesecev.
49. člen
(Pavšalna odškodnina)
Če bi ugotavljanje višine dejanske škode povzročilo
nesorazmerne stroške, se odškodnina lahko odmeri v pavšalnem znesku, ki ne sme
presegati ene neto plače delavca.
H) Varnost in zdravje pri delu
50. člen
(Varnost in zdravje pri delu)
(1) Delodajalec zagotavlja varne in zdrave delovne
pogoje delavcem, ki delajo pri delodajalcu. Delo se izvaja v skladu z
ustreznimi predpisi s področja varnosti in zdravja pri delu in na njihovi
osnovi sprejetimi splošnimi akti delodajalca, ki natančneje opredeljujejo
izvajanje potrebnih varstvenih ukrepov.
(2) Vsak delavec je dolžan skrbeti za lastno varnost in
zdravje v skladu s svojo usposobljenostjo, pisnimi ter ustnimi navodili
delodajalca, delodajalec pa je dolžan delavcu priskrbeti vsa predpisana
zaščitna sredstva, ki jih le-ta potrebuje za varno in zdravo opravljanje dela.
(3) Delodajalec in reprezentativni sindikat, podpisnik
te kolektivne pogodbe, če ima člane pri delodajalcu, sodelujeta pri izvajanju
in oblikovanju ukrepov varstva in zdravja pri delu. glede vprašanj varnega in
zdravega opravljanja dela.
I) Sindikalno delovanje
51. člen
(Pogoji za delovanje sindikata)
(1) S kolektivno pogodbo se ne posega v pravice,
obveznosti in odgovornosti sindikata, da v skladu s svojo vlogo in nalogami
deluje pri delodajalcu, daje pobude, predloge, stališča in zahteve pristojnim
organom pri delodajalcu.
(2) Delovanja sindikata ni mogoče omejiti z odločitvami
organov delodajalca.
(3) Delodajalec zagotavlja sindikatu, podpisniku te
kolektivne pogodbe dejavnosti, ki ima člane pri delodajalcu:
-       
dostop zunanjih sindikalnih predstavnikov k delodajalcu na podlagi
vnaprejšnjega obvestila o razlogu oziroma vsebini obiska;
-       
svobodo sindikalnega obveščanja.
(4) Kot pisno obveščanje sindikata, v primerih ki jih
določa zakon, ki ureja delovna razmerja se šteje tudi obveščanje sindikata po
elektronski poti na elektronski naslov, ki ga je sindikat posredoval
delodajalcu v pisni obliki.
52. člen
(Materialni pogoji za delovanje sindikata)
(1) Delodajalec zagotavlja reprezentativnemu sindikatu
pri delodajalcu tehnične, organizacijske in administrativne pogoje za njegovo
delo v obsegu, kot to določa kolektivna pogodba na ravni podjetja ali pogodba o
zagotavljanju pogojev za delo sindikata med sindikatom in delodajalcem.
(2) Delodajalec zagotavlja reprezentativnemu sindikatu
pri delodajalcu, skladno z njegovimi pisnimi navodili, obračun in nakazovanje
članarine za njegove člane.
(3) Če s kolektivno pogodbo pri delodajalcu ali pogodbo
o zagotavljanju delovanja sindikata ni določeno drugače, je za delo sindikata
zagotovljeno:
-       
ena plačana ura letno na vsakega člana sindikata pri delodajalcu, vendar
ne manj kot 30 ur letno, če je do 20 zaposlenih in ne manj kot 60 ur, če je več
kot 20 zaposlenih. V tako določeno število ur se ne všteva sodelovanje
sindikalnih zaupnikov v organih sindikalnih central in v organih sindikatov
dejavnosti na višjih nivojih ter socialnem dialogu (kolektivna pogodba
dejavnosti, ESS) in imajo za ta čas pravico do nadomestila plače, ki bi jo
prejeli, če bi delali;
-       
o okvirnem režimu izrabe določenega števila ur za delo sindikalnih
zaupnikov se dogovorita sindikat in delodajalec. Pri tem upoštevajo potrebe in
interese članov sindikata in zahteve delovnega procesa.
(4) Delodajalec sindikatu zagotavlja:
-       
prostorske pogoje za delo sindikata, njegovih organov in sindikalnih
zaupnikov,
-       
dva plačana delovna dneva letno za usposabljanje sindikalnih zaupnikov
sindikata, vendar skupno število teh ur ne more presegati tretjine ur iz prve
alineje tretjega odstavka tega člena.
(5) Višina dodatka za sindikalno delo se lahko uredi v
podjetniški kolektivni pogodbi.
(6) Število sindikalnih zaupnikov v organizaciji oziroma
pri delodajalcu se določi s kolektivno pogodbo pri delodajalcu oziroma s
pogodbo o zagotavljanju pogojev za sindikalno delo med sindikatom in
delodajalcem, upoštevaje organiziranost delovnega procesa, izmenskost,
dislociranost in podobno.
(7) S pogodbo iz prvega odstavka tega člena se lahko
predvidi sklicevanje članskih sestankov največ dvakrat letno med delovnim
časom.
(8) Ne glede na zagotovljene materialne pogoje za delo
sindikata po tem členu, se delodajalec in reprezentativni sindikat pri
delodajalcu lahko dogovorita, da za čas opravljanja profesionalne funkcije
pripada sindikalnemu zaupniku plača najmanj v višini, kot jo je prejemal pred začetkom
opravljanja te funkcije.
53. člen
(Pogoji za imenovanje sindikalnih zaupnikov)
Reprezentativni sindikat mora o imenovanju oziroma izvolitvi sindikalnega
zaupnika in o prenehanju njegove funkcije obvestiti delodajalca pisno, v osmih
dneh po imenovanju oziroma izvolitvi in prenehanju.
54. člen
(Varstvo sindikalnega zaupnika)
(1) Varstvo sindikalnega zaupnika, ki uživa posebno
varstvo skladno z zakonom, ki ureja delovna razmerja traja ves čas opravljanja
funkcije sindikalnega zaupnika in še eno leto po njenem prenehanju.
(2) Varstvo sindikalnih zaupnikov po tem členu uživajo
tudi delavci, ki so imenovani oziroma izvoljeni za sindikalne funkcionarje na
višjih nivojih sindikalne organiziranosti na podlagi posredovanega obvestila
delodajalcu.
III. NORMATIVNI DEL – Tarifni del
A) Vrste osebnih prejemkov
55. člen
(Vrste osebnih prejemkov delavca v delovnem razmerju)
(1) Delavec ima pravico do prejemkov v delovnem
razmerju, določenih z zakonom in s to kolektivno pogodbo.
(2) Osebni prejemki delavca v delovnem razmerju po tej
kolektivni pogodbi so:
a.     
plača oziroma nadomestilo plače;
b.     
druge vrste plačil, kamor sodijo:
- 
povračila stroškov v zvezi z delom,
- 
drugi osebni prejemki.
(3) Povračila stroškov v zvezi z delom so:
-       
povračilo za prevoz na delo in z dela,
-       
povračilo za prehrano med delom,
-       
povračilo stroškov za službena potovanja,
-       
terenski dodatek.
(4) Drugi osebni prejemki so:
-       
regres za letni dopust,
-       
odpravnina ob upokojitvi in druge vrste odpravnin,
-       
jubilejne nagrade,
-       
solidarnostna pomoč.
56. člen
(Splošne določbe o osebnih prejemkih)
(1) Vsi zneski v tej kolektivni pogodbi, ki se nanašajo
na plače in nadomestila plač, so v bruto zneskih.
(2) Plače, nadomestila plač, drugi osebni prejemki in
povračila stroškov v zvezi z delom se izplačujejo preko bančnega računa delavca.
(3) Povračila stroškov v zvezi z delom in drugi osebni
prejemki ter plačila dijakom in študentom na praktičnem usposabljanju, se
izplačujejo najmanj v višini, kot jih določa ta kolektivna pogodba, vendar pod
pogoji in največ v zneskih, ki se ne vštevajo v davčno osnovo dohodka iz
delovnega razmerja in osnovo za prispevke za socialno varnost.
(4) Če delavec dela pri več delodajalcih za katere velja
ta kolektivna pogodba, uveljavlja pravice iz te kolektivne pogodbe sorazmerno
delovnemu času sklenjenih pogodb o zaposlitvi pri posameznem delodajalcu.
(5) Obračunane in izplačane plače posameznega delavca
pri delodajalcu ter izplačila drugih prejemkov iz dela so zaupne narave.
57. člen
(Tarifna priloga)
Tarifna priloga določa:
-       
najnižje osnovne plače po tarifnih razredih,
-       
zneske povračil stroškov v zvezi z delom,
-       
zneske drugih osebnih prejemkov.
B) Plača, nadomestila in dodatki
58. člen
(Plača delavca)
(1) Plača delavca sestavlja osnovna plača, delovna
uspešnost in dodatki po posameznih vrstah.
(2) Sestavni del plače je tudi plačilo za poslovno
uspešnost, če je le-to dogovorjeno s kolektivno pogodbo delodajalca, ali s
splošnim aktom delodajalca ali s pogodbo o zaposlitvi.
59. člen
(Najnižja osnovna plača)
(1) Najnižja osnovna plača za polni delovni čas 174 ur
po tej kolektivni pogodbi je vrednost najmanj zahtevnega dela v tarifnem
razredu.
(2) Najnižje osnovne plače iz te kolektivne pogodbe se
usklajujejo, kot se dogovorijo podpisniki te kolektivne pogodbe v tarifni
prilogi.
60. člen
(Osnovna plača)
(1) Osnovna plača se določi upoštevaje zahtevnost dela,
za katerega je delavec sklenil pogodbo o zaposlitvi.
(2) Osnovna plača za 174 ur je enaka ali višja od
najnižje osnovne plače za tarifni razred v katerega je razvrščeno delovno mesto.
(3) Delodajalec lahko v zahtevnost dela vključi dodatke
za posebne pogoje dela, ki izhajajo iz posebnih obremenitev pri delu, neugodnih
vplivov okolja in nevarnosti pri delu.
61. člen
(Plačilo za delovno uspešnost)
(1) V kolektivni pogodbi na ravni delodajalca ali v
splošnem aktu delodajalca se določijo objektivni, primerljivi in ugotovljivi kriteriji
in merila za ugotavljanje dosežene, presežene in nedosežene delovne uspešnosti.
(2) Šteje se, da so normativi delovne uspešnosti
ustrezni, če jih dosega vsaj 90 % delavcev, za katere se ti normativi
uporabljajo.
(3) Delodajalec lahko delavcu iz naslova nedoseganja
pričakovanih rezultatov dela odtegne največ 10 % njegove mesečne osnovne plače
največ tri krat letno. Tak način obračuna delovne uspešnosti se uporablja za
delovna mesta, razvrščena do V. tarifnega razreda po kolektivni pogodbi
dejavnosti. Za delovna mesta od VI. tarifnega razreda dalje model nedoseganja
delovne uspešnosti prosto določi delodajalec.
(4) Osnova za izračun delovne uspešnosti je osnovna
plača delavca po pogodbi o zaposlitvi.
62. člen
(Plačilo za delovno uspešnost iz naslova napredovanja)
(1) Delavec zaradi pridobivanja dodatnih znanj, izkušenj
ali delovne uspešnosti, na istem delovnem mestu napreduje.
(2) Merila in postopki za napredovanje se določijo v
kolektivni pogodbi pri delodajalcu ali v splošnem aktu delodajalca.
63. člen
(Plačilo za poslovno uspešnost)
(1) Plačilo za poslovno uspešnost je sestavni del plače,
če je dogovorjeno s kolektivno pogodbo na ravni delodajalca, s splošnim aktom
delodajalca ali s pogodbo o zaposlitvi.
(2) Plačilo za poslovno uspešnost je izključeno iz osnov
za nadomestila plač in drugih prejemkov iz delovnega razmerja.
(3) Osnovni kriterij za izplačilo poslovne uspešnosti je
efektivna prisotnost delavca na delu.
64. člen
(Nadomestila plače)
(1) Delavcu pripada nadomestilo plače za čas upravičene
odsotnosti z dela skladno z zakonom, razen za izobraževanje v lastnem interesu.
(2) Nadomestilo plače delavca ne more biti višje od
plače, ki bi jo delavec prejel, če bi delal.
65. člen
(Nadomestilo za čas stavke)
(1) Za čas stavke so delavci upravičeni do nadomestila
plače v višini 75 % osnovne plače delavca pod naslednjima pogojema, ki morata
biti izpolnjena hkrati:
-       
da stavkajo zaradi kršitev kolektivne pogodbe glede plač, regresa in
imunitete sindikalnih zaupnikov
-       
da je stavka organizirana v skladu z zakonom in je bila pred napovedjo
zahtevana odprava kršitev.
(2) Nadomestilo plače je omejeno na največ 3 delovnih
dni.
66. člen
(Dodatki za posebne pogoje dela)
(1) Delavcu pripadajo dodatki za posebne pogoje dela, ki
izhajajo iz posebnih obremenitev pri delu, neugodnih vplivov okolja in
nevarnosti pri delu, če niso vsebovani v osnovni plači.
(2) Dodatki se obračunavajo za čas, ko je delavec delal
v pogojih, zaradi katerih mu dodatek pripada.
(3) Dodatki za težje delovne pogoje se delavcu za čas
opravljanja tega dela priznavajo v skladu z določili kolektivne pogodbe
delodajalca, aktom delodajalca ali s pogodbo o zaposlitvi vendar najmanj v
višini 3 % od osnovne plače za posamezen težji delovni pogoj.
(4) Osnova za izračun dodatkov je osnovna plača delavca
za polni delovni čas oziroma ustrezna urna postavka.
67. člen
(Dodatki, ki izhajajo iz razporeditve delovnega časa, ki je
za delavca manj ugoden)
(1) Delavcu pripadajo
dodatki iz razporeditve delovnega časa, če niso upoštevani v osnovni plači, v
naslednjih odstotkih:


a)    
  za nočno delo v izmeni med 22. uro in 7. uro naslednjega dne

40 %


b)    
  za delo v nedeljo

50 %


c)    
  za delo na praznik in dela proste dneve po zakonu

50 %


d)    
  za delo na 1. januar in 1. maj

100 %


e)    
  za čas dela v popoldanski izmeni, kadar se delovni proces izvaja
  najmanj v dveh izmenah

10 %


f)     
  za deljen delovni čas v primeru prekinitve 2 uri in več

10 %


(2) Dodatek za nadurno delo
znaša 30 % od osnovne plače.
(3) Dodatek pod točko b., c., in d. (za delo v nedeljo,
dodatek za delo na praznike in dela proste dneve po zakonu, delo na
1. januar in 1. maj) se med seboj izključujejo.
(4) Dodatek za deljen delovni čas se obračuna za ure
prekinitve.
(5) Za vsako uro pripravljenosti na domu delavcu pripada
dodatek v višini 10 % delavčeve urne postavke osnovne plače.
68. člen
(Dodatek za delo na oddaljenem gradbišču)
(1) Zaradi posebnih pogojev
dela in potovanj na gradbišča pripada delavcu, ki v službenem vozilu dnevno
prihaja in odhaja z gradbišča in se mu čas prihoda in odhoda z dela ne všteva v
delovni čas, dodatek za delo na oddaljenem gradbišču na dan, in sicer:


Če je gradbišče
  oddaljeno do 30 km

0 EUR


Če je gradbišče
  oddaljeno 30 dopolnjenih kilometrov

1,05 EUR


Če je gradbišče
  oddaljeno 40 dopolnjenih kilometrov

2,10 EUR


Če je gradbišče
  oddaljeno 50 dopolnjenih kilometrov

3,15 EUR


Za vsakih nadaljnjih 10
  dopolnjenih kilometrov

1,05 EUR/dopolnjenih 10
  km


(2) Delavec lahko prejme
največ 18 EUR na dan dodatka in je do dodatka upravičen kolikor prične in konča
delo na gradbišču v skladu z urnikom gradbišča.
(3) Gradbišče je delovišče (zemljišče ali objekt) na
katerem se izvaja gradnja in delovišče ob tem zemljišču oziroma objektu, ki je
potrebno za opravljanje del, ki so v zvezi z gradnjo. Oddaljeno gradbišče je tisto
gradbišče, ki je oddaljeno najmanj 30 km od sedeža enote delodajalca ali od
kraja, kjer delavec običajno vstopa v službeno vozilo glede na njegov naslov iz
pogodbe o zaposlitvi. Upošteva se najkrajšo razdaljo.
(4) Do dodatka so upravičeni samo delavci, ki delajo na
gradbiščih.
69. člen
(Dodatek za delovno dobo)
(1) Stranki kolektivne pogodbe sporazumno urejata
dodatek za delovno dobo s to kolektivno pogodbo na podlagi 222. člena
ZDR-1 in izrecnega pooblastila, da je v kolektivni pogodbi dejavnosti dodatek
za delovno dobo mogoče urediti drugače.
(2) Stranki te kolektivne pogodbe sta sporazumni, da se
pravica do dodatka na delovno dobo od uveljavitve te KPGD dalje uredi skladno z
načelom, da pravica do dodatka za skupno delovno dobo pod pogoji in na način ter
v rokih kot sta določili stranki kolektivne pogodbe preide v dodatek za delovno
dobo pri zadnjem delodajalcu.
(3) Na plačilni listi se dodatek za skupno delovno dobo
in dodatek za delovno dobo pri zadnjem delodajalcu prikažeta ločeno.
70. člen
(Obračun dodatka za delovno dobo za delavce zaposlene do
31. 12. 2015)
(1) Delavec, ki je sklenil pogodbo o zaposlitvi z
delodajalcem do vključno 31. 12. 2015, je dokler je neprekinjeno zaposlen
pri tem delodajalcu, upravičen do dodatka za skupno delovno dobo in do dodatka
za delovno dobo pri zadnjem delodajalcu.
(2) Delavec uveljavlja dodatek za skupno delovno dobo v
višini 0,5 % od osnovne plače za vsako izpolnjeno leto skupne delovne dobe.
(3) V mesecu, ko bo delavec v letu 2016 spet dopolnil
leto skupne delovne dobe, bo delavec namesto povečanja odstotka dodatka za
skupno delovno dobo, prvič upravičen do 0,5 % dodatka za delovno dobo pri
zadnjem delodajalcu. Delavec bo tudi za vsako nadaljnje izpolnjeno leto dela
pri delodajalcu upravičen do dodatka za delovno dobo pri zadnjem delodajalcu v
višini 0,5 % osnovne plače.
(4) Od vključno meseca, ko bo delavec v letu 2016 spet
dopolnil leto skupne delovne dobe, dalje, bo delavec upravičen:
-       
do dodatka za skupno delovno dobo v odstotku, do katerega je bil delavec
upravičen do meseca, ko je v letu 2016 dopolnil leto skupne delovne dobe in
-       
do dodatka za delovno dobo pri zadnjem delodajalcu kot je določeno v tem
členu.
71. člen
(Obračun dodatka za delovno dobo za delavce zaposlene od
1. 1. 2016 dalje)
(1) Delavec, ki je sklenil pogodbo o zaposlitvi z
delodajalcem od vključno 1. 1. 2016 dalje, je dokler je neprekinjeno
zaposlen pri tem delodajalcu, za vsako dopolnjeno leto delovne dobe pri
delodajalcu, upravičen do dodatka za delovno dobo pri zadnjem delodajalcu v
višini 0,5 % od osnovne plače.
(2) Če se je delavec zaposlil pri delodajalcu od
vključno 1. 1. 2016 do vključno 31. 12. 2020, je poleg dodatka za
delovno dobo pri zadnjem delodajalcu upravičen tudi do dodatka za skupno
delovno dobo.
(3) Odstotek dodatka za skupno delovno dobo je odvisen
od datuma nastopa zaposlitve pri delodajalcu:
-       
če se je delavec pri delodajalcu zaposlil od vključno 1. 1. 2016 do
vključno 31. 12. 2016 je za vsako leto skupne delovne dobe, ki jo je
pridobil do 31. 12. 2015, upravičen do 0,5 % osnovne plače,
-       
če se je delavec pri delodajalcu zaposlil od vključno 1. 1. 2017 do
vključno 31. 12. 2017 je za vsako leto skupne delovne dobe, ki jo je
pridobil do 31. 12. 2015, upravičen do 0,4 % osnovne plače,
-       
če se je delavec pri delodajalcu zaposlil od vključno 1. 1. 2018 do
vključno 31. 12. 2018 je za vsako leto skupne delovne dobe, ki jo je
pridobil do 31. 12. 2015, upravičen do 0,3 % osnovne plače,
-       
če se je delavec pri delodajalcu zaposlil od vključno 1. 1. 2019 do
vključno 31. 12. 2019 je za vsako leto skupne delovne dobe, ki jo je
pridobil do 31. 12. 2015, upravičen do 0,2 % osnovne plače,
-       
če se je delavec pri delodajalcu zaposlil od vključno 1. 1. 2020 do
vključno 31. 12. 2020 je za vsako leto skupne delovne dobe, ki jo je
pridobil do 31. 12. 2015, upravičen do 0,1 % osnovne plače,
-       
če se je delavec pri delodajalcu zaposlil od vključno 1. 1. 2021
dalje, do dodatka za skupno delovno dobo ni upravičen.
72. člen
(Pojasnilo obračuna plače)
Vsak delavec ali od delavca pisno pooblaščeni sindikalni
zaupnik ima pravico do obrazložitve svoje obračunane plače.
C) Povračila stroškov v zvezi z delom
73. člen
(Prevoz na delo in z dela)
(1) Delavec je upravičen do povračila stroška prevoza na
delo in z dela za dan prisotnosti na delu.
(2) Sprememba bivališča med trajanjem pogodbe o
zaposlitvi ne pomeni pravice do višjega povračila, razen če se o tem delavec in
delodajalec pisno dogovorita.
(3) Delodajalec ni dolžan povrniti stroška za prevoz na
delo v primeru, ko sam organizira in zagotovi prevoz na delo in z dela.
(4) Višina povračila stroška prevoza na delo in z dela
se določi v tarifni prilogi.
74. člen
(Prehrana med delom)
(1) Če delavec dela pri enem delodajalcu, je upravičen
do sorazmernega povračila stroškov za prehrano med delom, če dela vsaj 4 ure na
dan.
(2) Delavec, ki dela pri dveh ali več delodajalcih,
skupaj pa vsaj 4 ure dnevno, je upravičen do povračila stroškov najmanj v
višini, ki je sorazmerna številu ur dela pri posameznem delodajalcu. Način in
višina povračila stroškov prehrane med delom se dogovori s pogodbo o zaposlitvi
ali drugim pisnim dogovorom med delavcem in delodajalci.
(3) Delodajalec ni dolžan povrniti stroška za prehrano v
primeru, ko sam organizira in zagotovi obrok prehrane.
(4) Delavcu, ki zaradi neenakomerne razporeditve ali
začasne prerazporeditve delovnega časa dela dnevno 10 ur ali več, pripada
dodaten obrok.
(5) Če delavec iz prejšnjega odstavka dodatnega obroka
ne uživa, je upravičen do povračila stroškov za prehrano v višini 1/8 zneska
povračila stroška za prehrano določenega v tarifni prilogi za vsako dopolnjeno
uro dela nad 8 ur.
(6) Višina povračila stroška prehrane med delom na dan
se določi v tarifni prilogi.
(7) Določbe 1. in 2. odstavka tega člena se ne uporablja
za delavce, ki delajo krajši delovni čas v skladu s predpisi o pokojninskem in
invalidskem zavarovanju, predpisi o zdravstvenem zavarovanju oziroma predpisi o
starševskem dopustu.
75. člen
(Službeno potovanje v Sloveniji)
(1) Za povračilo stroškov, ki so jih imeli delavci pri
opravljanju določenih del in nalog na službenem potovanju, se šteje dnevnica,
ki je povračilo stroškov za prehrano, povračilo stroškov za prenočevanje in
povračilo stroškov za prevoz.
(2) Do povračila stroškov na službenem potovanju so
upravičeni delavci, ki so napoteni na službeno potovanje.
(3) Delavec je do dnevnice od 6 do 8 ur upravičen le, če
se je službeno potovanje pričelo vsaj 2 uri pred začetkom oziroma končalo vsaj
2 uri po preteku rednega delovnega časa.
(4) Stroški prenočevanja na službenem potovanju se
povrnejo, če je predložen račun za prenočevanje v hotelu, ki ga odobri
delodajalec.
(5) Dnevnica in prehrana oziroma povračilo stroškov za
prehrano med delom se izključujeta.
(6) Delavec, ki ga je delodajalec napotil na službeno
pot v Sloveniji, je upravičen do povračila stroškov v skladu z vsakokrat veljavno
Uredbo.
(7) Če je delavcu na službeni poti zagotovljen posamezen
obrok, se višina dnevnice iz prejšnjega odstavka zmanjša za naslednji odstotek:
-       
ko je zagotovljen zajtrk, se dnevnica zmanjša za 10 %
-       
ko je zagotovljeno kosilo, se dnevnica zmanjša za 35 %
-       
ko je zagotovljena večerja, se dnevnica zmanjša za 35 %.
76. člen
(Službeno potovanje v tujini)
(1) Delavec je upravičen do povračila stroškov za
službeno potovanje v tujini.
(2) Delavec, ki ga je delodajalec napotil na službeno
pot v tujino, je upravičen do povračila stroškov v skladu z vsakokrat veljavno
Uredbo o povračilu stroškov za službena potovanja v tujino.
77. člen
(Terenski dodatek)
(1) Delavec, ki dela na terenu najmanj dva dni
zaporedoma in prenočuje izven kraja svojega običajnega prebivališča in izven
kraja sedeža delodajalca, opravlja terensko delo.
(2) Če delodajalec v času terenskega dela zagotovi
prehrano in prenočevanje, delavcu pripada terenski dodatek.
(3) Če delodajalec v času terenskega dela ne zagotovi
prehrane in prenočevanja, je delavec upravičen do povračila stroškov za delo na
terenu v višini dnevnice in stroška prenočevanja, razvidnega iz računa. Delavec
v tem primeru do terenskega dodatka ni upravičen.
(4) Višina terenskega dodatka se določi v tarifni
prilogi.
D) Drugi osebni prejemki
78. člen
(Regres za letni dopust)
(1) Višina regresa za letni dopust je določena v tarifni
prilogi te kolektivne pogodbe.
(2) V primeru nelikvidnosti delodajalca se lahko na
podlagi pisnega dogovora med delodajalcem in sindikatom pri delodajalcu regres
za letni dopust izplača do 1. novembra tekočega koledarskega leta.
(3) Delodajalec in sindikat pri delodajalcu se lahko
pisno dogovorita o rokih, višini in načinu izplačila regresa, v znesku, ki
presega znesek določen v tarifni prilogi.
79. člen
(Odpravnina ob upokojitvi)
(1) Delavec, ki je pri delodajalcu zaposlen najmanj pet
let je ob upokojitvi upravičen do odpravnine ob upokojitvi.
(2) Odpravnina ob upokojitvi se izplača v višini dveh
povprečnih mesečnih plač v Republiki Sloveniji za pretekle tri mesece oziroma v
višini dveh povprečnih mesečnih plač delavca za pretekle tri mesece, če je to
za delavca ugodneje.
(3) Odpravnina mora biti izplačana najkasneje ob
izplačilu zadnje plače.
80. člen
(Odpravnine ob prenehanju pogodbe o zaposlitvi)
(1) Delodajalec in delavec se lahko dogovorita za
odpravnino, ki presega 10 kratnik osnove določene z zakonom, ki ureja delovna
razmerja, vendar največ do višine zneska odpravnine, ki jo opredeljuje Uredba.
(2) Odpravnina mora biti izplačana najkasneje ob
izplačilu zadnje plače.
81. člen
(Jubilejna nagrada)
(1) Delavcu, članu sindikata, podpisnika KP gradbenih
dejavnosti, pripada jubilejna nagrada za 10, 20, 30 in 40 let delovne dobe pri
zadnjem delodajalcu.
(2) Jubilejna nagrada pri zadnjem delodajalcu nadomesti
jubilejno nagrado za skupno delovno dobo tako, da delavec pri istem delodajalcu
za isti jubilej dobi samo eno jubilejno nagrado.
(3) Izplačili jubilejne nagrade in odpravnine ob
upokojitvi se ne izključujeta.
(4) Delodajalec lahko v kolektivni pogodbi ali aktu
delodajalca opredeli, da vsem zaposlenim pripada jubilejna nagrada za 10, 20,
30 in 40 let delovne dobe pri zadnjem delodajalcu
(5) Višina jubilejne nagrade se določi v tarifni
prilogi.
82. člen
(Solidarnostna pomoč)
(1) Delodajalec izplača solidarnostno pomoč v primeru:
-       
smrti delavca najmanj v višini 70 % povprečne plače v Republiki
Sloveniji za zadnje tri mesece,
-       
v primeru nastanka invalidnosti I. kategorije najmanj v višini 60 %
povprečne plače v Republiki Sloveniji za zadnje tri mesece,
-       
v primeru nastanka invalidnosti II. kategorije najmanj v višini 50 %
povprečne plače v Republiki Sloveniji za zadnje tri mesece.
(2) O pravici do drugih oblik solidarnostne pomoči
odloči delodajalec na predlog sindikata ali delavca v primerih, ki jih določa
Uredba.
(3) Delodajalec in sindikat pri delodajalcu lahko
oblikujeta kriterije za dodelitev solidarnostne pomoči, ki upoštevajo socialni status
delavca.
83. člen
(Nagrade dijakom in študentom na praktičnem usposabljanju)
(1) Plačila dijakom in študentom za obvezno praktično
delo so določena v Tarifni prilogi.
(2) Dijaki in študentje imajo pravico do plačila tudi,
če prejemajo štipendijo.
III. OBLIGACIJSKI DEL – Reševanje sporov
A) Reševanje kolektivnih sporov
84. člen
(Reševanje sporov med pogodbenima strankama KPGD)
(1) Pogodbeni stranki KPGD lahko medsebojne kolektivne spore,
ki izhajajo iz te kolektivne pogodbe in jih ni bilo mogoče rešiti s pogajanji,
rešujeta na miren način s posredovanjem ali arbitražo.
(2) Za spore iz prvega odstavka tega člena se štejeta
spor o pravicah in interesni spor, ki izvirata iz te kolektivne pogodbe.
(3) Interesni spor je, če se stranki kolektivne pogodbe
ne sporazumeta o sklenitvi, dopolnitvi ali spremembi kolektivne pogodbe.
(4) Spor o pravicah je, če se stranki ne strinjata z
načinom izvajanja določb te kolektivne pogodbe ali ena od strank ugotavlja
njeno kršitev.
(5) Spori se rešujejo ob smiselni uporabi določb
predpisov, ki urejajo kolektivne pogodbe, arbitražo in mediacijo v kolektivnih
sporih.
85. člen
(Reševanje sporov med pogodbenima strankama in med
uporabniki te kolektivne pogodbe)
Pogodbeni stranki in uporabniki kolektivne pogodbe lahko medsebojne
kolektivne spore, ki izhajajo iz te kolektivne pogodbe in jih ni bilo mogoče
rešiti s pogajanji, rešujeta s posredovanjem ali arbitražo.
86. člen
(Reševanje kolektivnih sporov s posredovanjem)
(1) Postopek mirnega reševanja sporov s posredovanjem (v
nadaljevanju: posredovanje) se začne na pisni predlog ene od pogodbenih strank
ali uporabnika kolektivne pogodbe (v nadaljevanju: predlagatelj), v katerem je
navedeno sporno vprašanje ali razmerje ter sočasno predlagan strokovnjak za
posredovanje.
(2) Nasprotni udeleženec se izjavi o predlaganem
postopku posredovanja in o osebi, ki naj posreduje v kolektivnem sporu.
(3) Če nasprotni udeleženec predloga ne sprejme ali se o
predlaganem postopku posredovanja ne izjavi v roku 8 dni, se postopek
posredovanja ustavi.
(4) Če soglasje o strokovnjaku za posredovanje ni
doseženo v roku 8 dni od dneva, ko je predlagatelj prejel predlog nasprotnega
udeleženca o osebi, ki naj posreduje, se šteje, da postopek posredovanja ni
uspel in se ustavi.
(5) Med postopkom posredovanja lahko vsaka stranka
kadarkoli izjavi, da ne želi nadaljevati s postopkom. S tem se postopek
posredovanja ustavi.
87. člen
(Postopek posredovanja)
(1) V postopku posredovanja se za vprašanja, ki niso
urejena v tej kolektivni pogodbi, smiselno uporablja zakon, ki ureja mediacijo
v civilnih in gospodarskih sporih.
(2) V primeru uspešnega zaključka posredovanja pogodbeni
stranki skleneta zavezujoč pisni sporazum.
(3) Pisni sporazum strank kolektivne pogodbe, ki
dopolnjuje ali spreminja vsebino kolektivne, se objavi na enak način kot ta
kolektivna pogodba.
88. člen
(Arbitraža)
(1) Stranki kolektivnega delovnega spora se lahko v primeru,
da postopek posredovanja ni uspešen ali se zanj ne odločita, pisno dogovorita
za arbitražno reševanje spora.
(2) Arbitražni postopek se praviloma vodi pred arbitrom
posameznikom, s katerim soglašata obe stranki spora ali pred tričlanskim
arbitražnim senatom, v katerega vsaka stranka predlaga enega člana, tretjega,
ki je predsednik senata, pa člana imenujeta soglasno v roku 7 dni odkar oba
člana sprejmeta imenovanje za arbitra v postopku.
89. člen
(Arbitražni postopek)
(1) Arbitražni postopek se začne na podlagi pisnega
predloga ene od strank spora, v katerem je navedeno sporno vprašanje ali
razmerje in podan predlog za člana arbitražnega senata ali predlog glede
arbitra posameznika.
(2) Nasprotna stranka se izjavi o predlaganem
arbitražnem postopku in o članu arbitražnega senata oziroma o arbitru
posamezniku.
(3) Če nasprotna stranka predloga arbitražnega postopka
ne sprejme ali se o predlaganem arbitražnem postopku ne izjavi v roku 15 dni,
se arbitražni postopek ustavi.
(4) Če soglasje o predsedniku arbitražnega senata
oziroma soglasje o arbitru posamezniku ni doseženo v roku 8 dni od dneva, odkar
sta oba člana arbitražnega senata sprejela imenovanje oziroma odkar je
predlagatelj prejel predlog nasprotne stranke o arbitru posamezniku, se šteje,
da arbitražni postopek ni uspel in se ustavi.
(5) Odločitev arbitražnega senata oziroma arbitra
posameznika v kolektivnem delovnem sporu je dokončna. Odločitev se objavi na
enak način kot ta kolektivna pogodba.
(6) Za postopek pred arbitražnim senatom ali arbitrom
posameznikom, se smiselno uporabljajo določbe zakona, ki ureja arbitražo, razen
za vprašanja, ki so drugače urejena v tej kolektivni pogodbi.
B) Reševanje individualnih delovnih sporov z arbitražo
in mediacijo
90. člen
(Skupna določba)
(1) Dogovor o izvensodnem načinu reševanja individualnih
delovnih sporov je prostovoljna izbira delavca in delodajalca.
(2) O nesodnem načinu reševanja medsebojnega spora se
stranki dogovorita le po nastanku spora in v samostojnem dokumentu, ki ni
pogodba o zaposlitvi.
1. Arbitražni postopek
91. člen
(Sporazum o reševanju spora pred arbitražo)
(1) Delavec in delodajalec se lahko v skladu z zakonom,
ki ureja delovna razmerja, sporazumeta, da o spornem razmerju odloči arbitraža.
(2) Arbitraža je postopek, v katerem arbiter posameznik
ali arbitražni senat odloči o spornem razmerju z arbitražno odločbo, ki ima
enake učinke kot sodna odločba.
(3) Arbitražni sporazum mora biti sklenjen v pisni
obliki, po nastanku spora in v samostojnem dokumentu. Ničen je dogovor o
arbitraži, ki je sklenjen v nasprotju s to določbo.
(4) Arbitražni sporazum obsega način določitve sestave
arbitražnega senata ali arbitra posameznika in navedbo kolektivne pogodbe, ki
zavezuje delodajalca. Če kolektivna pogodba ne določa ali le delno določa
postopek pred arbitražo, postopek opredelita stranki v sporazumu o arbitraži.
(5) Ničen je dogovor o arbitraži, v katerem se stranki
dogovorita o reševanju spora glede zahtevkov v zvezi s pravicami, s katerimi
prosto ne razpolagata. Spori o disciplinski odgovornosti delavca ne morejo biti
predmet arbitražnega postopka po tek KPGD.
92. člen
(Začetek postopka pred arbitražo)
(1) Predlagatelj sproži postopek s pisnim predlogom, ki
ga posreduje nasprotni stranki najpozneje v 15 dneh od poteka roka za
izpolnitev obveznosti oziroma za odpravo kršitev oziroma v 15 dneh od dneva
vročitve odpovedi pogodbe o zaposlitvi ali odločitve o drugih načinih
prenehanja veljavnosti pogodbe o zaposlitvi ali odločitve o disciplinski
odgovornosti delavca.
(2) V primeru soglasja druge strankama, stranki skleneta
arbitražni sporazum v roku 30 dni od poteka roka za izpolnitev obveznosti
oziroma za odpravo kršitev oziroma v 30 dni od dneva vročitve odpovedi pogodbe
o zaposlitvi ali odločitve o drugih načinih prenehanja veljavnosti pogodbe o
zaposlitvi ali odločitve o disciplinski odgovornosti delavca.
(3) Arbitraža praviloma poteka pred arbitražnim senatom
oziroma arbitrom posameznikom, če se stranki tako dogovorita.
(4) Če sestava arbitraže ni poimensko določena z
arbitražnim sporazumom, predlagatelj imenuje arbitra v pisnem predlogu za
začetek postopka (tožbi), druga stranka pa poimensko imenuje arbitra v odgovoru
na tožbo. Arbitra morata podati pisno soglasje k imenovanju.
(5) Tako imenovana arbitra sporazumno imenujeta tretjega
arbitra, kot predsednika arbitražnega senata v roku 8 dni, odkar sta oba
sprejela imenovanje. Ko so imenovani vsi trije arbitri, se senat konstituira in
začne z vodenjem postopka arbitraže.
(6) Če arbitražni senat oziroma arbiter posameznik ne
odloči v 90 dneh od dneva sklenitve arbitražnega sporazuma, lahko delavec v
nadaljnjem roku 30 dni zahteva sodno varstvo pred pristojnim delovnim sodiščem.
93. člen
(Organ za imenovanje predsednika arbitraže ali arbitra
posameznika)
(1) Stranki imenujeta arbitra z liste arbitrov KPGD.
(2) Če stranka v 15 dneh od prejema vloge druge stranke
ne imenuje arbitra ali če se imenovana arbitra v roku iz prejšnjega člena ne
sporazumeta glede imenovanja predsednika arbitražnega senata ali če se stranki
v roku 15 dni, odkar je predlagatelj prejel vlogo nasprotne stranke ne moreta
sporazumeti o arbitru posamezniku, lahko katerakoli stranka predlaga, da
arbitra imenuje komisija za spremljanje izvajanja KPGD z liste arbitrov KPGD.
(3) V arbitražnem senatu mora biti eden od članov senata
diplomirani pravnik s pravniškim državnim izpitom.
94. člen
(Vodenje postopka in odločanje)
(1) Arbitražni senat oziroma arbiter posameznik vodi
postopek tako kot šteje za primerno, pri tem pa mora stranke obravnavati enako
in dati vsaki od njih v primerni fazi postopka razumno možnost, da se o zadevi
izjavi. Arbitražni senat oziroma arbiter posameznik mora pri izvajanju svoje
diskrecijske pravice voditi postopek tako, da se izogne nepotrebni zamudi in
stroškom ter zagotovi pravičen in učinkovit postopek rešitve spora.
(2) Predsednik senata sklicuje obravnave, vodi postopek
ustne obravnave, posvetovanje in glasovanje ter skrbi, da se vsa vprašanja
proučijo vsestransko in popolno. Arbitražni senat ves čas postopka skrbi, da
celoten postopek poteka neodvisno in nepristransko ter v skladu z načelom
zakonitosti. Vsaki stranki mora biti v postopku zagotovljena možnost, da se
izjavi.
(3) Arbitražni senat oziroma arbiter posameznik ves čas
postopka do odločitve o sporu spodbuja stranki, da se poravnata sami ali pred
arbitražo.
(4) Arbitražni senat izda odločbo z večino glasov svojih
članov. Predsednik arbitražnega senata glasuje zadnji. Arbitražno odločbo
podpišejo vsi arbitri.
(5) O obravnavi in glasovanju se vodi zapisnik. Zapisnik
o glasovanju se zapečati in se priloži zapisniku o ustni obravnavi.
95. člen
(Zaupnost podatkov)
Vsi podatki, ki izvirajo iz arbitraže ali so z njo povezani,
so zaupni, razen če so se stranke sporazumele drugače.
96. člen
(Rok odločanja)
(1) Arbitražni senat oziroma arbiter posameznik mora
odločiti v zadevi in izdati pisni odpravek arbitražne odločbe v 90 dneh od
dneva sklenitve arbitražnega sporazuma.
(2) V primeru prekoračitve roka iz prvega odstavka tega
člena, se šteje, da arbitražni senat oziroma arbiter posameznik o zadevi ni
odločil.
97. člen
(Arbitražna odločba)
(1) Odločba arbitražnega senata oziroma arbitra
posameznika je med strankama dokončna in ima naravo pravnomočne sodne odločbe.
(2) Arbitražna odločba vsebuje tudi odločitev o stroških
arbitražnega postopka.
(3) Stranki v sporu lahko arbitražno odločbo izpodbijata
pred pristojnim sodiščem iz razlogov in po postopku, ki je določen v zakonu, ki
opredeljuje delovanje arbitraž v delovnih sporih.
98. člen
(Subsidiarna uporaba določb zakona)
Za vsa vprašanja, ki niso posebej urejena v tej kolektivni
pogodbi, ali jih stranki nista uredili sami, se uporabljajo pravila
institucionalne arbitraže, ki sta jo stranki izbrali, oziroma določbe zakona,
ki ureja delovanje arbitraž v delovnih sporih.
99. člen
(Seznam arbitrov)
(1) Na ravni kolektivne pogodbe dejavnosti stranki
kolektivne pogodbe določita Seznam arbitrov za reševanje individualnih delovnih
sporov.
(2) Seznam arbitrov lahko obsega poljubno število
arbitrov; enako število s strani delodajalcev in delojemalcev.
(3) Seznam arbitrov se oblikuje v 60 dneh po uveljavitvi
kolektivne pogodbe.
100. člen
(Zahtevani pogoji)
(1) Seznam arbitrov vključuje osebe, ki imajo visoko
univerzitetna izobrazbo, so strokovno podkovane na področju delovnega prava,
imajo strokovne in življenjske izkušnje ter ustrezne osebnostne lastnosti.
(2) Vsak kandidat, ki je uvrščen na seznam arbitrov,
mora podpisati pisno izjavo, da bo ves čas svojega delovanja v upošteval etična
načela delovanja arbitrov, ki so neodvisnost, nepristranskost in tajnost
postopkov oziroma varovanje osebnih podatkov strank.
2. Mediacija
101. člen
(Sporazum o mediaciji)
(1) Delavec in delodajalec lahko kadarkoli predlagata in
se dogovorita reševanju njunega medsebojnega nesoglasja ali spora s pomočjo
mediacije.
(2) Mediacija je postopek, v katerem stranki s pomočjo
tretje nevtralne osebe oblikujeta rešitev njunega medsebojnega razmerja.
(3) V primeru ko delavec skladno z zakonom ki ureja
delovna razmerja, od delodajalca zahteva, da delodajalec izpolni svoje
obveznosti iz delovnega razmerja oziroma da odpravi kršitev, se lahko do izteka
roka, ki je predviden za sodno varstvo, dogovorita za reševanje spora z
mediacijo.
(4) Če mediacija ni uspešno zaključena najkasneje v roku
90 dni od sklenitve dogovora o mediaciji, lahko delavec v nadaljnjem roku 30
dni od neuspešno zaključene mediacije uveljavlja sodno varstvo pred delovnim
sodiščem.
(5) Za neuspešno zaključeno mediacijo šteje enostranski
izstop stranke iz postopka, njun dogovor o zaključku mediacije brez pomiritve
in potek časa, kot ga določa zakon za dogovor o razrešitvi spora.
102. člen
(Postopek izbire mediatorja)
V sporazumu o mediaciji lahko stranki imenujeta enega ali dva
mediatorja, ki bosta vodila postopek mediacije.
103. člen
(Seznam mediatorjev)
Seznam stalnih mediatorjev določita stranki kolektivne
pogodbe sporazumno v 60 dneh po uveljavitvi kolektivne pogodbe.
104. člen
(Zahtevani pogoji)
(1) Kandidati so lahko uvrščeni na seznam stalnih
mediatorjev, če imajo končano najmanj srednjo stopnjo izobrazbe, imajo
poznavanje delovnega prava, osebne in strokovne izkušnje ter ustrezne
osebnostne lastnosti.
(2) Vsak kandidat, ki je uvrščen na seznam mediatorjev,
mora podpisati pisno izjavo, da bo ves čas svojega delovanja mediatorja na
listi ravnal v skladu z načeli delovanja mediatorja, zlasti pa nepristranskosti,
neodvisnosti, tajnosti in zasebnosti postopka.
105. člen
(Postopek mediacije)
(1) Sporazum o reševanju spora z mediacijo se sklene v
pisni obliki med strankama in mediatorjem/mediatorjema.
(2) Mediator se lahko srečuje in komunicira z vsako
stranko posebej ali z obema skupaj.
(3) Mediator mora delovati neodvisno in nepristransko
ter mora zagotavljati enakopravno obravnavo strank.
(4) Mediator lahko ves čas mediacije daje predloge za
rešitev spora.
106. člen
(Sporazum o rešitvi spora)
(1) V primeru uspešnega zaključka mediacije stranki
skladno s svojimi pooblastili oziroma upravičenji skleneta zavezujoč pisni
sporazum o rešitvi spora.
(2) Mediator sodeluje pri oblikovanju besedila sporazuma
o rešitvi spora. Pred podpisom končnega sporazuma mora mediator, ki ni
diplomirani pravnik, preizkusiti zakonitost predloga poravnave pri
delovnopravnem strokovnjaku.
(3) Stranki se lahko dogovorita, da se sporazum o
rešitvi spora sestavi v obliki neposredno izvršljivega notarskega zapisa,
poravnave pred sodiščem ali arbitražne odločbe na podlagi poravnave.
107. člen
(Zaupnost podatkov)
(1) Vsi podatki, ki izvirajo iz mediacije ali so z njo
povezani, so zaupni, razen če so se stranke sporazumele drugače.
(2) Podatke v zvezi s sporom, ki jih mediator prejme od
stranke, lahko razkrije drugi stranki mediacije, razen če mu jih je stranka
razkrila pod izrecnim pogojem, da ostanejo zaupni.
108. člen
(Konec mediacije)
(1) Mediacija se konča s sporazumom strank o rešitvi
spora in na druge načine, kot določa zakon, ki ureja mediacijo v civilnih in
gospodarskih sporih.
(2) Če mediacija ni uspešno zaključena najkasneje v roku
90 dni od sklenitve dogovora o mediaciji, lahko delavec v nadaljnjem roku 30
dni od neuspešno zaključene mediacije uveljavlja sodno varstvo pred delovnim sodiščem.
(3) Za neuspešno zaključeno mediacijo šteje enostranski
izstop stranke iz postopka, njun dogovor o zaključku mediacije brez pomiritve
in potek časa, kot ga določa zakon za dogovor o razrešitvi spora.
109. člen
(Subsidiarna uporaba določb zakona)
Za vsa vprašanja, ki niso posebej urejena v tej kolektivni
pogodbi, se uporabljajo določbe zakona, ki ureja mediacijo v delovnih in drugih
civilnih sporih.
IV. IZVAJANJE KOLEKTIVNE POGODBE
110. člen
(Izboljšanje socialnega dialoga)
Za izboljšanje stanja in kvalitete socialnega dialoga v
dejavnosti gradbeništva se podpisniki te kolektivne pogodbe prizadevajo za
sistemsko ureditev pokrivanja stroškov za usklajevanje in izvajanje KPGD z
namenom sklenitve pisnega dogovora.
111. člen
(Fundacija za izboljšanje zaposlitvenih možnosti)
(1) Za izboljšanje konkurenčnosti, možnosti ohranitve
zaposlitve in zaposlitvenih možnosti ranljivih skupin delavcev se podpisniki te
kolektivne pogodbe lahko dogovorijo o ustanovitvi fundacije.
(2) Namen fundacije je namensko zbiranje sredstev za
pomoč delodajalcem pri razvoju konkurenčnosti in zagotavljanju potrebnih
aktivnosti za dvig znanja, veščin in splošne razgledanosti in s tem lažje
zaposljivosti delavcev v dejavnosti.
(3) Financiranje aktivnosti iz prejšnjega odstavka in
način pridobivanja sredstev prek različnih državnih institucij in različnih javnih
razpisov, koordinacije, katere namen je standardizacija programov delovanja ter
zagotavljanje kvalitetnejših, cenejših ter enotnejših programov in spremljanje
namembnosti uporabe namenskih sredstev, se določi v pravilih fundacije.
(4) Ustanovitelji fundacije se lahko dogovorijo o
sodelovanju z izvajalci programov iz prejšnjega odstavka tega člena.

Priloga:
Tarifna priloga kolektivne pogodbe gradbenih dejavnosti

Kolektivna pogodba gradbenih dejavnosti
(Uradni list RS, št. 101/15) vsebuje naslednje prehodne in
končne določbe:
»V. PREHODNE IN KONČNE DOLOČBE
112. člen
(Uskladitev podjetniških
kolektivnih pogodb oziroma splošnih aktov)
(1) Obe stranki te pogodbe si bosta prizadevali, da bodo
stranke kolektivnih pogodb pri delodajalcih v roku dvanajstih mesecev od
začetka veljavnosti te kolektivne pogodbe uskladile podjetniške kolektivne
pogodbe oziroma splošne akte z novo KPGD.
(2) Izvajanje določbe prejšnjega odstavka spremljata
stranki te kolektivne pogodbe.
113. člen
(Veljavnost in objava KPGD)
(1) KPGD stopi v veljavo z dnem podpisa pogodbenih
strank. Kolektivna pogodba stopi v veljavo po objavi v Uradnem listu Republike
Slovenije, uporablja pa se od 1. 1. 2016 dalje.
(2) Stroške objave KPGD v Uradnem listu RS nosi vsaka od
strank do ene polovice.
114. člen
(Tarifna priloga)
Tarifna priloga je sestavni del te kolektivne pogodbe.«.

Spremembe in dopolnitve Kolektivne pogodbe
gradbenih dejavnosti (Uradni list RS, št. 80/17) vsebujejo naslednjo končno določbo:
»3. člen
Te spremembe in dopolnitve stopijo v veljavo po objavi v
Uradnem listu Republike Slovenije, uporabljajo pa se od 1. 12. 2017 dalje.«.

Spremembe in dopolnitve Kolektivne pogodbe
gradbenih dejavnosti (Uradni list RS, št. 5/19) vsebujejo naslednjo končno določbo:
»2. člen
Te spremembe in dopolnitve stopijo v veljavo naslednji dan po
objavi v Uradnem listu Republike Slovenije, uporabljajo pa se od 1. 1. 2019
dalje.«.

Spremembe in dopolnitve Kolektivne pogodbe
gradbenih dejavnosti (Uradni list RS, št. 81/19) vsebujejo naslednjo prehodno in
končno določbo:
»4. člen
Podpisniki Kolektivne pogodbe gradbenih dejavnosti so
sklenili dogovor, da bodo pogajanja o najnižjih osnovnih plačah nadaljevali v
marcu 2020.
5. člen
Te spremembe in dopolnitve stopijo v veljavo naslednji dan po
objavi v Uradnem listu Republike Slovenije, uporabljajo pa se od 1. 1.
2020 dalje.«.

Spremembe in dopolnitve Kolektivne pogodbe
gradbenih dejavnosti (Uradni list RS, št. 67/21) vsebujejo naslednjo končno
določbo:
»3. člen
Te spremembe in dopolnitve stopijo v veljavo po objavi v
Uradnem listu Republike Slovenije, uporabljajo pa se od 1. 4. 2021 dalje.«.

Spremembe in dopolnitve Kolektivne pogodbe
gradbenih dejavnosti (Uradni list RS, št. 6/22) vsebujejo naslednjo končno določbo:
»4. člen
Te spremembe in dopolnitve stopijo v veljavo po objavi v
Uradnem listu Republike Slovenije, uporabljajo pa se od 1. 1. 2022 dalje.«.

Spremembe
in dopolnitve Kolektivne pogodbe gradbenih dejavnosti (Uradni list RS, št. 87/22)
vsebujejo naslednjo končno določbo:
»3. člen
Te spremembe in dopolnitve stopijo v veljavo po objavi v
Uradnem listu Republike Slovenije, uporabljajo pa se od 1. 7. 2022
dalje.«.