1. SPLOŠNE DOLOČBE
1. člen
(vsebina sklepa)
(1) Ta sklep predpisuje podrobnejša navodila za vrednotenje
zavarovalno-tehničnih rezervacij za izračun kapitalskih zahtev, katerih izračun
ureja Delegirana uredba Komisije (EU) 2015/35 z dne 10. oktobra 2014 o
dopolnitvi Direktive 2009/138/ES Evropskega parlamenta in Sveta o začetku
opravljanja in opravljanju dejavnosti zavarovanja in pozavarovanja (Solventnost
II, UL L št. 12 z dne 17. januarja 2015; v nadaljnjem besedilu:
Delegirana uredba).
(2) Ta sklep predpisuje
tudi način izračuna matematične rezerve pogodbe, ki jo v 973., 974. in 976. členu določa Obligacijski zakonik (Uradni list
RS, št. 97/07 – uradno prečiščeno
besedilo, 64/16 – odl. US in 20/18 – OROZ631; v nadaljnem besedilu: OZ) ter
matematičnih rezervacij, ki so osnova za udeležbo pri dobičku v skladu s 7.
točko prvega odstavka 521. člena Zakona o
zavarovalništvu (Uradni list RS, št. 93/15,
9/19 in 102/20); v nadaljnjem besedilu: ZZavar-1).
(3) Ta sklep se v delu,
ki se nanaša na način izračuna matematične rezerve pogodbe oziroma matematičnih
rezervacij iz prejšnjega odstavka tega sklepa, ne uporablja za zavarovanja, za
katere je določena posebna ureditev v drugih predpisih.
2. člen
(splošna določba)
(1) Pojem zavarovalnica se v besedilu sklepa uporablja za
zavarovalnice in pozavarovalnice iz prvega oziroma drugega odstavka
8. člena ZZavar-1.
(2) V tem sklepu se pojmi zavarovalno-tehnične rezervacije,
najboljša ocena in dodatek za tveganje nanašajo na izračun rezervacij za
potrebe izračuna kapitalskih zahtev.
(3) Pojma matematična
rezerva pogodbe in matematične rezervacije se uporabljata za ugotavljanje
obveznosti po OZ oziroma pogodbenih upravičenj za pripis dobička bodisi na
podlagi premijskih predpostavk bodisi na podlagi zavarovalno-tehničnega
rezultata.
2. PODATKI
2.1. Pojasnitev pojmov popolnost in ustreznost
podatkov
3. člen
(popolnost podatkov)
(1) Podatki, uporabljeni za izračun
zavarovalno-tehničnih rezervacij, vključujejo dovolj preteklih informacij za
oceno značilnosti osnovnega tveganja in omogočajo ugotavljanje trendov v zvezi
s tveganji, kot to zahteva točka (a) prvega odstavka 19. člena Delegirane
uredbe, če odražajo realno stanje.
(2) Za izračun zavarovalno-tehničnih rezervacij za
prenosne premije (v nadaljnjem besedilu: premijske rezervacije), ki jih določa
drugi odstavek 36. člena Delegirane uredbe, mora biti na voljo zadostno
število dovolj podrobnih preteklih informacij o izplačilih upravičenj in
izdatkih ter njihovih dejanskih trendih.
(3) Za izračun škodnih rezervacij, ki jih določa tretji
odstavek 36. člena Delegirane uredbe, mora biti na voljo zadostno število
dovolj podrobnih podatkov za opredelitev pomembnih vzorcev razvoja škodnih
zahtevkov in za analizo teh vzorcev znotraj homogenih skupin tveganj.
4. člen
(ustreznost podatkov)
(1) Podatki iz različnih časovnih obdobij, ki se
uporabljajo za isto oceno, so skladni, kot to zahteva točka (b) drugega
odstavka 19. člena Delegirane uredbe, če se uporabljajo dosledno.
(2) Prilagoditev preteklih podatkov je dopustna le v
primeru, ko se s tem poveča njihova verodostojnost ali izboljša njihova
kakovost in se s tem zagotovi zanesljivejšo oceno zavarovalno-tehničnih
rezervacij ter njihovo boljšo usklajenost z značilnostmi portfelja, ki se
vrednoti, in s pričakovanim bodočim razvojem tveganj.
2.2. Pregled in potrjevanje kakovosti podatkov
5. člen
(pregledi podatkov)
Zavarovalnice ocenijo popolnost in točnost podatkov s
pregledi in kontrolami na vseh ravneh obdelave podatkov. Na ta način se
zagotovi skladnost podatkov s predpostavkami, na katerih temeljijo aktuarske in
statistične tehnike, ki se uporabljajo pri izračunu zavarovalno-tehničnih
rezervacij, kot to zahteva točka (c) tretjega odstavka 19. člena
Delegirane uredbe, in omogoči odkrivanje kakršnih koli pomembnih
pomanjkljivosti.
6. člen
(upoštevanje drugih analiz)
Zavarovalnice pri pregledu kakovosti podatkov za izračun
zavarovalno-tehničnih rezervacij upoštevajo ugotovitve analiz, ki so bile
izvedene pri zunanjem pregledu.
7. člen
(uporabljene metodologije)
(1) Zavarovalnice pri izbiri metodologij, ki se
uporabljajo za vrednotenje zavarovalno-tehničnih rezervacij, upoštevajo ugotovitve
analiz, ki se nanašajo na kvaliteto podatkov.
(2) Zavarovalnice analizirajo, do katere mere so
uporabljeni podatki skladni s predpostavkami, na katerih temeljijo aktuarske in
statistične tehnike, ki se uporabljajo pri izračunu zavarovalno-tehničnih
rezervacij, kot to zahteva točka (c) tretjega odstavka 19. člena
Delegirane uredbe. Če podatki aktuarske in statistične tehnike ne podpirajo v
ustrezni meri, zavarovalnice za izračun zavarovalno-tehničnih rezervacij
izberejo druge aktuarske in statistične tehnike.
(3) Zavarovalnice pri ocenjevanju popolnosti podatkov iz
prvega odstavka 19. člena Delegirane uredbe preverijo, ali obstaja
zadostno število opazovanih dogodkov in ali so razpoložljivi vhodni podatki
dovolj podrobni in ustrezni za namene 82. člena Direktive 2009/138/ES
Evropskega parlamenta in Sveta z dne 25. novembra 2009 o začetku
opravljanja in opravljanju dejavnosti zavarovanja in pozavarovanja (Solventnost
II) (UL L št. 335 z dne 17. decembra 2009, str. 1) zadnjič
spremenjene z Direktivo 2014/51/EU Evropskega parlamenta in Sveta z dne
16. aprila 2014 o spremembi Direktive 2003/71/ES in Direktive 2009/138/ES
ter uredbe (ES) št. 1060/2009, (EU) št. 1094/2010 in (EU)
št. 1095/2010 glede pristojnosti Evropskega nadzornega organa (Evropskega
organa za zavarovanja in poklicne pokojnine) ter Evropskega nadzornega organa
(Evropskega organa za vrednostne papirje in trge) (Omnibus II) (UL L
št. 153 z dne 22. maja 2014, str. 1), (v nadaljnjem besedilu: Direktiva
2009/138/ES), kot to določa tretji odstavek 19. člena Delegirane uredbe.
8. člen
(viri podatkov in njihova uporaba)
Zavarovalnice v postopku pregledovanja in potrjevanja
podatkov upoštevajo vire in namen uporabe podatkov.
9. člen
(strokovna presoja)
Uporaba strokovne presoje iz 2. člena Delegirane uredbe
je pri ocenjevanju popolnosti, točnosti in ustreznosti podatkov za izračun
zavarovalno-tehničnih rezervacij dovoljena le kot dopolnitev vedenja o podatkih
in ne nadomešča zbiranja, obdelovanja in analiziranja podatkov.
10. člen
(postopek validiranja in zagotavljanja povratnih informacij)
(1) Zavarovalnice v okviru validiranja izračuna
zavarovalno-tehničnih rezervacij v skladu s točko (a) prvega odstavka
264. člena Delegirane uredbe koordinirajo tudi ocenjevanje in preverjanje
ustreznosti, popolnosti in natančnosti podatkov, ki se uporabljajo za
vrednotenje zavarovalno-tehničnih rezervacij.
(2) Ocenjevanje in preverjanje podatkov iz prvega
odstavka tega člena vključuje:
a)    
izbor podatkov, ki se uporabljajo za vrednotenje, pri čemer se
upoštevajo merila ustreznosti, popolnosti in natančnosti podatkov glede na
najprimernejše aktuarske in statistične tehnike za izračun
zavarovalno-tehničnih rezervacij. Z ustreznimi orodji oziroma analizami je
treba preveriti vsa odstopanja, ki jih je mogoče zaslediti;
b)    
priporočila za izboljšave notranjih postopkov, ki zagotavljajo popolnost,
točnost in ustreznost teh podatkov;
c)    
navedbo primerov, v katerih so potrebni dodatni zunanji podatki;
d)    
oceno kakovosti podatkov iz zunanjega vira iz četrtega odstavka
19. člena Delegirane uredbe, ki se osredotoča na to, ali so potrebni tržni
podatki oziroma, kdaj bi se morali uporabiti podatki iz zunanjega vira za
izboljšanje kakovosti notranjih podatkov in katere izboljšave je treba uporabiti
za izboljšanje razpoložljivih podatkov;
e)    
oceno o potrebi po prilagoditvi razpoložljivih podatkov za izboljšanje
ocen, ki izhajajo iz aktuarske in statistične tehnike za izračun
zavarovalno-tehničnih rezervacij;
f)     
navedbo vseh pomembnih spoznanj, ki so bila pridobljena pri ocenjevanju
in preverjanju popolnosti, točnosti in ustreznosti podatkov in bi lahko bila
pomembna za druge korake izračuna zavarovalno-tehničnih rezervacij in so
povezana z razumevanjem zavarovalnih tveganj ter vedenjem o kakovosti in
omejitvah razpoložljivih podatkov.
2.3. Omejitve podatkov
11. člen
(pomembne omejitve podatkov in njihovi viri)
Zavarovalnice v dokumentaciji o omejitvah podatkov iz
20. člena Delegirane uredbe opredelijo, kakšne so omejitve podatkov in v
primeru, če ugotovijo, da gre za pomembne omejitve, navedejo tudi njihove vire.
12. člen
(vpliv pomanjkljivosti)
(1) Zavarovalnice pri ugotavljanju in ocenjevanju
vplivov na kakovost podatkov upoštevajo vso razpoložljivo dokumentacijo, povezano
z notranjimi procesi ter postopki zbiranja, hrambe in preverjanja veljavnosti
podatkov, ki se uporabljajo za vrednotenje zavarovalno-tehničnih rezervacij.
Zavarovalnice poiščejo podrobnejše informacije tudi pri osebah, ki sodelujejo
pri teh procesih.
(2) Če se ugotovijo pomanjkljivosti glede kakovosti
podatkov, ki se uporabljajo pri izračunu zavarovalno-tehničnih rezervacij,
zavarovalnice ugotovijo, ali naj se za vrednotenje zavarovalno-tehničnih
rezervacij uporabljajo razpoložljivi podatki oziroma je za vrednotenje
zavarovalno-tehničnih rezervacij treba poiskati alternativne podatke.
13. člen
(prilagoditev podatkov)
(1) Če se pri podatkih ugotovijo pomanjkljivosti,
zavarovalnice ocenijo, ali se lahko kakovost podatkov ob upoštevanju njihovega
namena izboljša s prilagoditvami ali dopolnitvami.
(2) Zavarovalnice sprejmejo ustrezne ukrepe, da
odpravijo omejitve podatkov, ki izhajajo iz izmenjave informacij s tretjimi
osebami.
(3) Zavarovalnice ugotavljajo, ali se lahko podatki
prilagodijo in se na ta način odpravijo pomanjkljivosti, ki vplivajo na njihovo
kakovost, in po potrebi določijo, katere posebne prilagoditve bi bilo treba
uvesti.
(4) Prilagoditve so omejene na raven, ki je nujno
potrebna za zagotavljanje kakovosti podatkov, vendar ne smejo izkrivljati
opredelitve trendov in kakršnih koli drugih značilnosti zavarovalnih tveganj,
ki jih kažejo podatki.
(5) V izračunu zavarovalno-tehničnih rezervacij se lahko
uporabijo zunanji podatki le, če so ti skladni s standardi kakovosti podatkov,
kot jih določa ta sklep.
(6) Če obstajajo pomembne omejitve podatkov, ki jih ni
mogoče enostavno odpraviti, se za odpravo teh omejitev uporabi strokovna ocena,
da se zagotovi ustrezen izračun zavarovalno-tehničnih rezervacij. Netočni in
nepopolni podatki ne smejo ovirati izračuna zavarovalno-tehničnih rezervacij.
14. člen
(priporočila aktuarske funkcije)
(1) Aktuarska funkcija pripravi poročilo s priporočili o
postopkih za povečanje kakovosti in količine razpoložljivih podatkov in ga v
skladu z osmim odstavkom 272. člena Delegirane uredbe predloži upravnemu
odboru oziroma upravi zavarovalnice.
(2) V poročilu iz predhodnega odstavka tega člena
aktuarska funkcija opredeli vire pomembnih omejitev in predlaga možne rešitve,
pri tem pa upošteva njihovo učinkovitost in časovno obdobje, ki bo potrebno za
njihovo izvajanje.
15. člen
(dokumentiranje omejitve podatkov)
Aktuarska funkcija v skladu s prvim in drugim odstavkom
265. člena Delegirane uredbe dokumentira omejitve podatkov in v
dokumentacijo vključi:
a)    
opis pomanjkljivosti, ki zajema njihove vzroke oziroma sklicevanja na
druge dokumente, v katerih so bile opredeljene;
b)    
povzetek pojasnila o vplivu pomanjkljivosti na izračun
zavarovalno-tehničnih rezervacij, in sicer, v kakšnem obsegu ter na kakšen
način vplivajo na izračun;
c)    
opis ukrepov, ki jih je sprejela aktuarska funkcija za odkrivanje
pomanjkljivosti;
d)    
opis načina takojšnjega reševanja položaja in ustrezna priporočila, ki
se izvedejo za izboljšanje kakovosti podatkov v prihodnosti.
16. člen
(uporaba podatkov zunanjega vira)
(1) V skladu s četrtim odstavkom 19. člena Delegirane
uredbe zavarovalnice pri vrednotenju obveznosti, ki so neposredno odvisne od
razmer na finančnih trgih, ali v primerih, ko so za izračun
zavarovalno-tehničnih rezervacij potrebni podatki zunanjega vira, dokažejo, da
so za predvideni namen zunanji podatki primernejši od notranjih podatkov.
(2) Zavarovalnice zagotovijo, da podatki zunanjega vira
dopolnjujejo lastne podatke.
(3) Zavarovalnice upoštevajo ustrezna zunanja referenčna
merila (external benchmarks) ne glede na raven odvisnosti obveznosti od tržnih
razmer ali kakovosti notranjih podatkov. Zavarovalnice naredijo analizo
zunanjih podatkov, s katero se oceni splošna skladnost z zahtevami o kakovosti
podatkov.
2.4. Podatki zunanjega vira
17. člen
(pogoji uporabe podatkov zunanjega vira)
(1) Zavarovalnice pri ocenjevanju popolnosti, točnosti
in ustreznosti podatkov zunanjega vira upoštevajo zanesljivost virov podatkov
ter doslednost in stabilnost procesov zbiranja in objavljanja podatkov v
določenem obdobju.
(2) Zavarovalnice upoštevajo vse realistične
predpostavke in ustrezne metodologije, ki so se uporabile za zbiranje podatkov,
vključno z vsemi prilagoditvami ali poenostavitvami neobdelanih podatkov.
Zavarovalnice poznajo vse spremembe v zvezi s podatki zunanjega vira, ki so se
zgodile v določenem obdobju zaradi predpostavk, metodologije ali postopkov
zbiranja podatkov, in jih ustrezno upoštevajo.
(3) Če je to izvedljivo in ustrezno, zavarovalnice v
okviru analize oblikovanja zavarovalno-tehničnih rezervacij merijo kakovost razpoložljivih
podatkov glede na primerljive splošno dostopne podatke o zavarovalnih tveganjih
ali podatke finančnih trgov. Zavarovalnice prepoznajo in razumejo vsa pomembna
odstopanja med razpoložljivimi podatki in primerljivimi splošno dostopnimi
podatki. Ta analiza se lahko sklicuje na posebnosti posamezne homogene skupine
tveganj.
3. RAZPOREDITEV OBVEZNOSTI – SEGMENTACIJA
18. člen
(sprememba razporeditve obveznosti)
Zavarovalne ali pozavarovalne obveznosti, ki so bile prvotno razporejene
med obveznosti iz neživljenjskih zavarovanj ali obveznosti iz proporcionalnih
neživljenjskih pozavarovanj ali obveznosti iz neproporcionalnih neživljenjskih
pozavarovanj, kot jih določa priloga 1 Delegirane uredbe, se zaradi nastanka
obveznosti, ki za izračun zavarovalno-tehničnih rezervacij uporablja podobne
tehnične podlage kot življenjsko zavarovanje, razporedijo med obveznosti iz
življenjskih zavarovanj ali obveznost iz življenjskih pozavarovanj takoj, ko je
dovolj informacij za oceno teh obveznosti z uporabo podobnih tehničnih podlag
kot pri življenjskem zavarovanju.
19. člen
(ustreznost homogene skupine tveganj)
(1) Zavarovalnice določijo predpostavke za izračun
zavarovalno-tehničnih rezervacij na ravni homogene skupine tveganj.
(2) Homogena skupina tveganj zajema skupino zavarovalnih
pogodb s primerljivimi značilnostmi, pri čemer je treba upoštevati ravnovesje
med razpoložljivimi podatki, ki omogoča zanesljive statistične analize, in
homogenostjo primerljivih značilnosti v skupini zavarovalnih pogodb.
(3) Zavarovalnice določijo homogene skupine tveganj
tako, da se lahko pričakuje, da bodo te v določenem obdobju ostale razmeroma
stabilne.
(4) Zavarovalnice pri določanju homogene skupine tveganj
upoštevajo:
-       
politiko sklepanja zavarovanj,
-       
vzorec poravnave škodnih zahtevkov,
-       
profil tveganja zavarovalcev,
-       
lastnosti produktov, zlasti jamstva in
-       
prihodnje ukrepe upravljanja.
(5) Zavarovalnice zagotavljajo usklajenost med homogeno skupino
tveganj, ki jo uporabljajo za izračun zavarovalno-tehničnih rezervacij, in
izterljivimi zneski iz pozavarovalnih pogodb za tveganja iz homogene skupine
tveganj.
20. člen
(ločevanje obveznosti, ki krijejo več tveganj)
Če zavarovalna ali pozavarovalna pogodba krije tveganja, ki
se jih glede na obveznosti razvršča v različne vrste poslovanja iz Priloge I
Delegirane uredbe, ločevanje obveznosti, ki jih določa šesti odstavek
55. člena Delegirane uredbe, ni potrebno, kadar je s stališča vrednosti
obveznosti pomembno le eno od tveganj, ki jih krije pogodba. V takem primeru je
treba obveznosti, povezane s pogodbo, razporediti glede na glavni dejavnik
tveganja.
21. člen
(granuliranost razporeditve obveznosti)
Aktuarska funkcija v okviru točke (c) prvega odstavka
272. člena Delegirane uredbe analizira, ali razporeditev obveznosti ustrezno
odraža naravo tveganj. Aktuarska funkcija pri razporeditvi obveznosti upošteva
različne pravice zavarovalcev do udeležbe pri dobičku, pogodbena upravičenja
(pogodbene možnosti oziroma opcije) in finančne garancije, vključene v pogodbe,
ter pomembne dejavnike tveganj.
22. člen
(segmentacija premijskih rezervacij in škodnih rezervacij)
Zavarovalnice pri izboru homogenih skupin tveganj za izračun
premijskih rezervacij in škodnih rezervacij upoštevajo tako naravo zavarovalnih
tveganj, ki so za potrebe vrednotenja zajeta skupaj, kot tudi kakovost podatkov.
4. PREDPOSTAVKE
23. člen
(doslednost predpostavk in usklajena uporaba podatkov)
Zavarovalnice zagotovijo doslednost predpostavk, ki se
uporabljajo pri določanju zavarovalno-tehničnih rezervacij, lastnih virov
sredstev in izračunu zahtevanega solventnostnega kapitala ter zagotovijo, da se
podatki uporabljajo usklajeno skozi čas. Odstopanje od tega načela je potrebno
v skladu s točko (c) drugega odstavka in točko (g) tretjega odstavka
265. člena Delegirane uredbe opisati oziroma utemeljiti.
4.1. Dejavniki biometričnega tveganja
24. člen
(modeliranje dejavnikov biometričnega tveganja)
(1) Zavarovalnice pri izbiri metode izračuna najboljše
ocene, ki jo ureja 34. člen Delegirane uredbe, oziroma pri odločanju, ali
je deterministični oziroma stohastični pristop ustrezen za modeliranje
biometričnega tveganja, upoštevajo načelo sorazmernosti.
(2) Zavarovalnice pri odločanju, ali je metoda, ki
zanemarja pričakovane prihodnje spremembe dejavnikov biometričnega tveganja,
sorazmerna, pri ocenjevanju napake rezultata zaradi uporabljene metode
upoštevajo trajanje pogodbe.
(3) Zavarovalnice pri odločanju, ali je metoda, ki
predvideva, da so dejavniki biometričnega tveganja neodvisni od kakršnih koli
drugih spremenljivk, sorazmerna, naredijo oceno korelacij med dejavniki
biometričnega tveganja in katerimi koli drugimi spremenljivkami, pri čemer ta
ocena temelji na preteklih podatkih in strokovni oceni.
4.2. Izdatki
25. člen
(izdatki za obvladovanje tveganj)
Zavarovalnice pri vrednotenju zavarovalno-tehničnih
rezervacij upoštevajo tudi izdatke, povezane s programom za obvladovanje
tveganj. Pričakovan nastanek izdatkov, ki je povezan s programom za
obvladovanje tveganj, zavarovalnice upoštevajo v načrtovanih denarnih tokovih,
ki so potrebni za poravnavo zavarovalnih ali pozavarovalnih obveznosti.
26. člen
(tržni podatki o izdatkih)
Zavarovalno-tehnične rezervacije je mogoče izračunati na
smotrn, zanesljiv in objektiven način z uporabo tržnih podatkov o izdatkih, kot
to določa zadnji stavek prvega odstavka 22. člena Delegirane uredbe, če
zavarovalnice razpolagajo z verodostojnimi in zanesljivimi tržnimi podatki,
reprezentativnimi za portfelj zavarovalnih ali pozavarovalnih obveznosti.
27. člen
(stroški na podlagi pogodbenih pogojev)
Zavarovalnice v izračunu zavarovalno-tehničnih rezervacij v
skladu s točkama (c) in (f) 28. člena Delegirane uredbe upoštevajo
stroške, določene s pogodbami med zavarovalnico in tretjimi osebami, na podlagi
pogodbenih pogojev. Provizije, ki izhajajo iz zavarovalnih pogodb, se
obravnavajo na podlagi pogojev, določenih v pogodbi med zavarovalnico in
posrednikom oziroma zastopnikom. Zavarovalnice stroške v zvezi s pozavarovanjem
upoštevajo na podlagi pogodbe z njihovimi pozavarovatelji.
28. člen
(razporeditev stroškov)
Zavarovalnice splošne stroške iz drugega odstavka
31. člena Delegirane uredbe razporedijo v homogene skupine tveganj oziroma
vsaj glede na vrsto poslovanja skladno z razporeditvijo obveznosti, ki se
uporablja za izračun zavarovalno-tehničnih rezervacij.
29. člen
(splošni stroški)
(1) Zavarovalnice splošne stroške iz drugega odstavka
31. člena Delegirane uredbe, vključno z režijskimi stroški, na realističen
in objektiven način porazdelijo med obstoječe in prihodnje posle. Porazdelitev
temelji na analizah poslovanja, opredelitvi ustreznih dejavnikov za nastanek
stroškov in relevantnih količnikih porazdelitve stroškov.
(2) Poenostavitve za porazdelitev ponavljajočih se
režijskih stroškov iz Priloge 1, ki je priloga in sestavni del tega sklepa, so
dovoljene, če so kumulativno izpolnjeni naslednji pogoji:
-       
zavarovalnica se osredotoča na letno obnovljive pogodbe,
-       
obnovitve se štejejo za nov posel, v smislu, da zavarovalnica zavarovalne
ali pozavarovalne obveznosti, ki jih zavarovalnica zagotovi na bodoče datume,
ne pripozna, kot to določa 17. člen Delegirane uredbe in
-       
škodni zahtevki so enakomerno razporejeni v obdobju kritja.
30. člen
(sprememba porazdelitve splošnih stroškov)
Porazdelitev splošnih stroškov iz drugega odstavka
31. člena Delegirane uredbe, vključno z režijskimi stroški, med obstoječe
in prihodnje posle je dovoljeno spremeniti le, če je nov pristop ustreznejši
glede na trenutne razmere.
4.3. Projekcija izdatkov
31. člen
(usklajenost izdatkov z drugimi denarnimi tokovi)
Zavarovalnice upoštevajo izdatke v projekciji denarnega toka
tako, da je časovni okvir denarnih tokov izdatkov usklajen s časovnim okvirom
drugih denarnih tokov, ki so potrebni za poravnavo zavarovalnih ali
pozavarovalnih obveznosti.
32. člen
(časovno spreminjanje izdatkov)
Predpostavke o bodočem spreminjanju izdatkov, vključno s
prihodnjimi izdatki, ki izhajajo iz zavez, sprejetih na datum vrednotenja ali
pred njim, morajo v skladu z 29. členom Delegirane uredbe upoštevati
naravo izdatkov in inflacijo, ki je skladna z ostalimi ekonomskimi
predpostavkami.
33. člen
(poenostavitve v zvezi z izdatki)
(1) Zavarovalnice pri ocenjevanju narave, obsega in
kompleksnosti tveganj, povezanih z izdatki v izračunu zavarovalno-tehničnih
rezervacij, upoštevajo negotovost izdatkov v prihodnjih denarnih tokovih in vse
dogodke, ki lahko spremenijo zneske in pogostnost izdatkov v denarnih tokovih.
(2) Zavarovalnice upoštevajo vrsto in stopnjo korelacije
med različnimi vrstami izdatkov.
(3) Zavarovalnice pri uporabi poenostavitve za
projekcijo izdatkov na podlagi modela, ki uporablja informacije o trenutnem in
preteklem dodatku za izdatke, za projekcijo prihodnjega dodatka za izdatke,
vključno z inflacijo, analizirajo trenutne in pretekle izdatke ter pri tem med
drugim upoštevajo področja, kjer nastanejo izdatki, in dejavnike, ki vplivajo
na izdatke. Zavarovalnice v oceno sorazmernosti vključijo analizo, kako so
izdatki povezani z velikostjo in naravo zavarovalnih portfeljev.
(4) Zavarovalnice ne smejo uporabiti poenostavitev, če
so se izdatki bistveno spremenili ali, če se pričakuje, da bodo krili le del
izdatkov, ki nastanejo pri izpolnjevanju zavarovalnih ali pozavarovalnih
obveznosti.
4.4. Obravnava pogodbenih upravičenj in finančnih
garancij
34. člen
(provizije za vgrajena pogodbena upravičenja in finančne
garancije)
Zavarovalnice v izračunu zavarovalno-tehničnih rezervacij
upoštevajo zneske, ki se zavarovalcem zaračunajo v zvezi s pogodbenimi
upravičenji (pogodbenimi možnosti oziroma opcijami) in finančnimi garancijami
iz 32. člena Delegirane uredbe.
35. člen
(predpostavke o pogodbenih upravičenjih in finančnih
garancijah)
(1) Zavarovalnice za vrednotenje pogodbenih upravičenj
(pogodbenih možnosti oziroma opcij) in finančnih garancij iz 32. člena
Delegirane uredbe uporabljajo predpostavke, ki so skladne s trenutnimi tržnimi
podatki, trenutno tržno prakso ter obnašanjem zavarovalcev in upravnega odbora
oziroma uprave glede na pogodbene značilnosti zavarovalnega posla in
zavarovalnice.
(2) Pri določanju predpostavk zavarovalnice upoštevajo
vpliv neugodnih razmer in trendov na finančnih trgih ter vzpostavijo postopek
za posodabljanje, s katerim zagotovijo, da so predpostavke iz predhodnega
odstavka še vedno realistične ob upoštevanju vseh dodatnih informacij od
zadnjega izračuna zavarovalno-tehničnih rezervacij.
36. člen
(predpostavke o ravnanju zavarovalca)
(1) Predpostavke o ravnanju zavarovalcev (imetnikov
polic) iz 26. člena Delegirane uredbe temeljijo na statističnih in
empiričnih dokazih, če zavarovalnice razpolagajo z ustreznimi podatki.
(2) Zavarovalnice pri določanju predpostavk upoštevajo,
v kolikšni meri na finančno smotrn način zavarovalci uveljavljajo pogodbena
upravičenja (pogodbene možnosti oziroma opcije) in finančne garancije.
Zavarovalnice pri določanju, v kolikšni meri zavarovalci na finančno smotrn
način uveljavljajo pogodbena upravičenja (pogodbene možnosti oziroma opcije) in
finančne garancije, upoštevajo ozaveščenost zavarovalcev o vrednosti pogodbenih
upravičenj (pogodbenih možnosti oziroma opcije) in finančnih garancij in
njihove možne odzive na spremenjen finančni položaj zavarovalnice.
4.5. Prihodnji ukrepi upravljanja
37. člen
(neupoštevanje prihodnjih ukrepov upravljanja)
Zavarovalnice zagotovijo ustrezno utemeljitev, kadar iz
pomembnih razlogov ne upoštevajo prihodnjih ukrepov upravljanja iz
23. člena Delegirane uredbe.
38. člen
(skladnost prihodnjih ukrepov upravljanja z drugimi
predpostavkami)
(1) Zavarovalnice pri izračunu zavarovalno-tehničnih
rezervacij v okviru določenega scenarija za vrednotenje obveznosti upoštevajo
vpliv predvidenih prihodnjih ukrepov upravljanja iz 23. člena Delegirane
uredbe na druge predpostavke.
(2) Zavarovalnice upoštevajo učinke posameznega
prihodnjega ukrepa upravljanja na obnašanje zavarovalcev ali na s tem povezane
stroške.
(3) Zavarovalnice upoštevajo zakonske ali regulativne
omejitve na prihodnje ukrepe upravljanja, kot to določa točka (d) prvega
odstavka 23. člena Delegirane uredbe.
(4) Zavarovalnice v izračunu zavarovalno-tehničnih
rezervacij za vsak posamezni scenarij vrednotenja predvidijo prihodnje ukrepe
upravljanja, ki so v ravnovesju med stopnjo konkurenčnosti zavarovalnice na
zavarovalnem trgu in tveganjem dinamičnih predčasnih prekinitev zavarovalnih
pogodb, ki je v skladu s korporativnim načrtovanjem zavarovalnice.
39. člen
(povezanost s cedentom)
Pri pozavarovanju se upošteva prihodnje upravljavske ukrepe
cedenta kot obnašanje zavarovalca, zavarovalno-tehnične rezervacije se ocenijo
na podlagi njegovega razumnega ravnanja.
4.6. Prihodnja diskrecijska upravičenja
40. člen
(predpostavke o prihodnjih diskrecijskih upravičenjih)
(1) Zavarovalnice predpostavke o porazdelitvi prihodnjih
diskrecijskih upravičenjih izpeljejo na objektiven, realen in preverljiv način,
upoštevajoč načela in prakse, ki so jih zavarovalnice sprejele za opravljanje
zavarovanj s pripisom dobička.
(2) Če se porazdelitev prihodnjih diskrecijskih
upravičenj nanaša na finančni položaj zavarovalnice, predpostavke odražajo povezanost
med sredstvi in obveznostmi zavarovalnice.
41. člen
(predpostavke o modeliranju porazdelitve prihodnjih pripisov
dobičkov)
Zavarovalnice pri ocenjevanju sorazmernosti poenostavljene metode,
ki se uporablja za določanje prihodnjih diskrecijskih upravičenj, upoštevajo
obsežno analizo preteklih izkušenj, praks in mehanizmov porazdelitve.
5. METODOLOGIJE ZA IZRAČUN ZAVAROVALNO-TEHNIČNIH REZERVACIJ
5.1. Ocena sorazmernosti
42. člen
(splošno načelo sorazmernosti)
(1) Zavarovalnice za celovito oceno tveganj iz
zavarovalnih in pozavarovalnih obveznosti upoštevajo tesno povezanost narave,
obsega in kompleksnosti ocenjevanih tveganj.
(2) Zavarovalnice zagotovijo, da je aktuarska funkcija
zmožna pojasniti, katere metode se uporabljajo za izračun zavarovalno-tehničnih
rezervacij in razloge za izbor takih metod.
43. člen
(ocena narave in kompleksnosti tveganj)
Zavarovalnice pri ocenjevanju narave in kompleksnosti tveganj
iz zavarovalne pogodbe, kot je določeno v točki (a) drugega odstavka
56. člena Delegirane uredbe, in kjer je to ustrezno, upoštevajo vsaj
naslednje značilnosti:
a)    
stopnjo homogenosti tveganj,
b)    
raznolikost različnih podtveganj ali delov tveganja, ki sestavljajo
tveganje,
c)    
način, kako so podtveganja medsebojno povezana,
d)    
raven negotovosti, to je, kako natančno se dajo oceniti prihodnji
denarni tokovi,
e)    
naravo pojava ali pojavne oblike tveganj v smislu pogostosti in
vrednosti,
f)     
časovni razvoj plačila zavarovalnin,
g)    
obseg morebitne izgube, vključno z repom porazdelitve zavarovalnin,
h)    
vrsto zavarovanja, iz katerega izhajajo tveganja, in sicer ali gre za
zavarovanje ali za pozavarovanje,
i)      
stopnjo odvisnosti med različnimi vrstami tveganj, vključno z repom
porazdelitve tveganj,
j)      
uporabljene instrumente za zmanjševanje tveganja, če obstajajo, in
njihov vpliv na profil zavarovalnega tveganja.
44. člen
(opredelitev struktur kompleksnih tveganj)
Zavarovalnice opredelijo dejavnike, ki kažejo prisotnost
kompleksnih tveganj, vsaj za primere, ko:
a)    
so denarni tokovi zelo odvisni od bodočega razvoja dogodkov,
b)    
obstajajo pomembne nelinearne medsebojne odvisnosti med različnimi
dejavniki negotovosti,
c)    
na denarne tokove pomembno vplivajo potencialni prihodnji ukrepi
upravljanja,
d)    
imajo tveganja pomemben asimetrični učinek na vrednost denarnih tokov,
zlasti če pogodbe vključujejo zneskovno pomembna pogodbena upravičenja
(pogodbene možnosti oziroma opcije) in finančne garancije ali, če so tveganja
pozavarovana s sestavljenimi pozavarovalnimi pogodbami,
e)    
na vrednost pogodbenih upravičenj (pogodbenih možnosti oziroma opcij) in
finančnih garancij vplivajo odločitve zavarovalcev, 
f)     
se za zmanjševanje tveganj uporabljajo izvedeni finančni instrumenti,
g)    
pogodbe krijejo različna tveganja oziroma različne narave, 
h)    
gre za sestavljene zavarovalne pogodbe, med drugim v smislu franšiz,
udeležb na dobičku ter izključitvenih oziroma vključitvenih klavzul.
45. člen
(ocena obsega tveganj)
(1) Zavarovalnice opredelijo in uporabljajo razlago
obsega tveganj, ki je najbolj primerna glede na posebne okoliščine
zavarovalnice in profil tveganja njenega portfelja. Kljub temu mora biti ocena
obsega tveganj objektivna in zanesljiva.
(2) Za merjenje obsega tveganj zavarovalnice določijo
posebno referenčno merilo ali referenčno raven, s katerim se določi relativna
ocena obsega tveganj. Za ta namen se lahko obseg tveganja šteje za majhna do
velika glede na določeno referenčno merilo.
46. člen
(razčlenjenost ocene materialnosti)
(1) Zavarovalnice določijo najustreznejšo raven, na
kateri se izvede ocena materialnosti za namene izračuna zavarovalno-tehničnih
rezervacij. To je lahko raven posameznih homogenih skupin tveganj, posameznih
vrst poslovanja ali poslovanja zavarovalnice kot celote.
(2) Zavarovalnice pri ocenjevanju pomembnosti
upoštevajo, da bi tveganje, ki je nepomembno na ravni poslovanja zavarovalnice
kot celote, še vedno lahko imelo bistven vpliv znotraj majhnega segmenta.
(3) Poleg tega zavarovalnice zavarovalno-tehničnih
rezervacij ne analizirajo neodvisno, ampak pri tej oceni upoštevajo vse učinke
na lastne vire sredstev, skupno bilanco stanja za ugotavljanje kapitalske
ustreznosti zavarovalnice in zahtevani solventnosti kapital.
47. člen
(posledice pomembne napake, ugotovljene pri oceni
sorazmernosti)
Če se zavarovalnice ne morejo izogniti uporabi metode, ki
povzroči pomembno napako, to dokumentirajo in proučijo posledice na
zanesljivost izračuna zavarovalno-tehničnih rezervacij in solventnostni položaj
zavarovalnice. Zavarovalnice ocenijo, ali je pomembna napaka ustrezno
obravnavana pri določanju zahtevanega solventnostnega kapitala in s tem pri
določanju dodatka za tveganje pri zavarovalno-tehničnih rezervacijah.
5.2. Metode, uporabljene za izračune
zavarovalno-tehničnih rezervacij med letom
48. člen
(poenostavljen izračun zavarovalno-tehničnih rezervacij med
letom)
Zavarovalnice lahko v četrtletnih izračunih
zavarovalno-tehničnih rezervacij uporabijo poenostavitve na podlagi načela
sorazmernosti. Primer poenostavitve je v Prilogi 2, ki je priloga in sestavni
del tega sklepa.
49. člen
(izračunavanje najboljše ocene za četrtletne zavarovalno-tehnične
rezervacije)
Za četrtletni izračun najboljše ocene zavarovalno-tehničnih rezervacij
lahko zavarovalnice uporabijo metodo, ki vrednost najboljše ocene zavarovalno-tehničnih
rezervacij na koncu obračunskega leta korigira tako, da upošteva denarne tokove
in obveznosti, ki so nastale med letom. Če je vrednost najboljše ocene
zavarovalno-tehničnih rezervacij, izračunane s poenostavitvijo, materialno
različna od dejanske vrednosti, je treba v poenostavljeni metodi uporabljene
predpostavke posodobiti.
50. člen
(izračunavanje najboljše ocene za četrtletne življenjske
zavarovalno-tehnične rezervacije)
Za četrtletni izračun najboljše ocene življenjskih
zavarovalno-tehničnih rezervacij po metodi iz prejšnjega člena tega sklepa
zavarovalnice za pogodbe, vezane na indeks ali enoto in pogodbe z dobičkom ali
pogodbe s pogodbenimi upravičenji (pogodbenimi možnostmi oziroma opcijami) in
finančnimi garancijami uporabijo analizo občutljivosti, kot to zahteva peti
odstavek 272. člena Delegirane uredbe, da z njo ocenijo občutljivost najboljše
ocene na uporabljene finančne parametre. Zavarovalnice dokumentirajo izbiro
vrste finančnih parametrov in njihovo stalno ustreznost glede na njihov
portfelj sredstev ter relevantnost in točnost analize občutljivosti.
5.3. Metodologije za vrednotenje pogodbenih upravičenj
in finančnih garancij
51. člen
(odločitev o metodologiji)
(1) Vrednotenje pogodbenih upravičenj (pogodbenih
možnosti oziroma opcij) in finančnih garancij temelji na ustreznih veljavnih
aktuarskih in statističnih tehnikah.
(2) Zavarovalnice pri sprejemanju odločitve o
metodologiji za določitev vrednosti pogodbenih upravičenj (pogodbenih možnosti
oziroma opcij) in finančnih garancij upoštevajo vsaj naslednje vidike:
-       
naravo, obseg in kompleksnost zavarovalnih tveganj ter njihovo
medsebojno odvisnost v času trajanja pogodb,
-       
naravo pogodbenih upravičenj (pogodbenih možnosti oziroma opcij) in
finančnih garancij ter njihove glavne dejavnike,
-       
potrebo po vključitvi dodatnega kompleksnega izračunavanja in
-       
utemeljitev ustreznosti metode.
52. člen
(metodologije za vrednotenje pogodbenih upravičenj in
finančnih garancij)
(1) Zavarovalnice pri sprejemanju odločitev o uporabi
formule ali stohastičnega načina vrednotenja pogodbenih upravičenj (pogodbenih
možnosti oziroma opcij) oziroma finančnih garancij upoštevajo oceno
sorazmernosti v skladu s 56. členom Delegirane uredbe.
(2) Če nobena od metod iz prejšnjega odstavka tega člena
ni ustrezna, lahko zavarovalnice uporabijo pristop, sestavljen iz naslednjih
korakov:
a)    
analiza značilnosti pogodbenih upravičenj (pogodbenih možnosti oziroma
opcij) oziroma finančnih garancij ter vpliva na denarne tokove,
b)    
analiza vrednosti pogodbenih upravičenj (pogodbenih možnosti oziroma
opcij) oziroma finančnih garancij (s stališča ali se pričakuje, da bo kmalu
„in-the-money“ ali „out-of-the-money“),
c)    
določitev, kako naj bi se po pričakovanjih cena pogodbenih upravičenj
(pogodbenih možnosti oziroma opcij) oziroma finančnih garancij spreminjala
skozi čas,
d)    
ocena verjetnosti, da se bodo pogodbena upravičenja (pogodbene možnosti
oziroma opcije) oziroma finančne garancije v prihodnosti podražila ali
pocenila.
5.4. Generatorji ekonomskega scenarija
53. člen
(dokumentiranje generatorja ekonomskega scenarija)
Zavarovalnice na zahtevo Agencije za zavarovalni nadzor
zagotovijo naslednje dokumente:
a)    
matematične modele, na katerih temelji generator ekonomskega scenarija
ter razloge za njihovo izbiro,
b)    
oceno kakovosti podatkov,
c)    
proces kalibracije in
d)    
parametre, ki so nastali s postopkom kalibracije (zlasti parametre, ki
ustrezajo dejavnikom tržnega tveganja nestanovitnosti in korelacije).
54. člen
(razumevanje generatorja ekonomskega scenarija)
Če je generator ekonomskega scenarija oddan v zunanje
izvajanje, zavarovalnice zagotovijo, da ustrezno razumejo matematične modele,
na katerih temelji generator ekonomskega scenarija, in proces kalibracije, pri
čemer se osredotočijo na uporabljene metode in predpostavke ter omejitve, poleg
tega pa zagotovijo, da so redno obveščene o vseh pomembnih spremembah
generatorja ekonomskega scenarija.
55. člen
(generatorji ekonomskega scenarija)
Zavarovalnice kalibrirajo generator ekonomskega scenarija, ki
se uporablja za tržno vrednotenje zavarovalnih in pozavarovalnih obveznosti na
podlagi informacij finančnih trgov na način, da ustvarja vrednosti, ki so
skladne s trenutnimi tržnimi razmerami oziroma podatki, pridobljenimi na
aktivnih, razvitih, likvidnih in preglednih finančnih trgih. Če ni mogoče
pridobiti podatkov na takšnih finančnih trgih, zavarovalnice uporabijo druge
tržne cene, pri čemer so pozorne na kakršna koli izkrivljanja. Morebitne
prilagoditve podatkov izvedejo na premišljen, objektiven in zanesljiv način.
56. člen
(kalibracija)
Zavarovalnice morajo biti zmožne dokazati, da so izbrani
finančni instrumenti, uporabljeni pri procesu kalibracije, ustrezni glede na
značilnosti zavarovalnih in pozavarovalnih obveznosti (na primer pogodbena
upravičenja in finančne garancije).
57. člen
(preizkusi točnosti, zanesljivosti in skladnosti s podatki
s finančnih trgov)
(1) Če zavarovalnice uporabijo generator ekonomskega scenarija
za stohastično modeliranje zavarovalno-tehničnih rezervacij, morajo biti
sposobne dokazati, da je generator ekonomskega scenarija točen, zanesljiv in
skladen s podatki s finančnih trgov.
(2) Zavarovalnice ocenijo točnost generatorja
ekonomskega scenarija vsaj z analizo napak po metodi Monte Carlo.
(3) Za dokazovanje zanesljivosti generatorja ekonomskega
scenarija zavarovalnice preizkusijo občutljivost vrednotenja nekaterih
značilnih obveznosti na spremembe nekaterih parametrov pri procesu kalibracije.
(4) Za dokazovanje skladnosti generatorja ekonomskega
scenarija s podatki s finančnih trgov je treba na vrsti scenarijev, ki jih je
ustvaril generator ekonomskega scenarija, uporabljen za vrednotenje
zavarovalnih in pozavarovalnih obveznosti, izvesti vsaj nekatere od spodaj
navedenih preizkusov:
a)    
preizkus kalibracije: preverjanje, ali so izpolnjene zahteve iz tretjega
odstavka 22. člena Delegirane uredbe;
b)    
preizkus martingala: preverjanje preizkusa martingala za razrede
sredstev (lastniški vrednostni papirji, obveznice, nepremičnine, devizni tečaji
itd.), ki so bili uporabljeni pri procesu kalibracije generatorja ekonomskega
scenarija, in za nekatere enostavne strategije za portfeljske naložbe;
c)    
preizkus korelacije: primerjava simuliranih korelacij s preteklimi
korelacijami.
(5) Zavarovalnice zagotovijo, da se preizkusi točnosti,
zanesljivosti in skladnosti s podatki izvajajo redno in vsaj na letni ravni.
58. člen
(generatorji števil)
Zavarovalnice zagotovijo, da so naključni oziroma
psevdonaključni generatorji števil, ki se uporabljajo pri generatorju
ekonomskega scenarija, ustrezno preizkušeni.
59. člen
(stalna ustreznost generatorja ekonomskega scenarija)
Zavarovalnice vzpostavijo ustrezne postopke, ki zagotavljajo,
da je generator ekonomskega scenarija vedno ustrezen za izračun
zavarovalno-tehničnih rezervacij.
5.5. Izračun dodatka za tveganje
60. člen
(metoda za izračun dodatka za tveganje)
(1) Zavarovalnice ocenijo, ali je potrebna popolna
projekcija vseh prihodnjih zneskov zahtevanega solventnostnega kapitala, da se
sorazmerno prikažejo narava, obseg in kompleksnost tveganj, na katerih
temeljijo zavarovalne in pozavarovalne obveznosti referenčnega podjetja iz
38. člena Delegirane uredbe. V tem primeru zavarovalnice izvedejo popolno
projekcijo vseh prihodnjih zneskov zahtevanega solventnostnega kapitala za
izračun marže za tveganje (dodatka za tveganje) iz 37. člena Delegirane
uredbe.
(2) Če iz narave, obsega in kompleksnosti tveganj
izhaja, da za izračun dodatka za tveganje popolna projekcija vseh prihodnjih
zneskov zahtevanega solventnostnega kapitala ni potrebna, lahko zavarovalnice
za izračun dodatka za tveganje uporabijo poenostavljene metode, ki ustrezno
zajemajo profil tveganja zavarovalnih in pozavarovalnih obveznosti.
(3) Če zavarovalnice za izračun najboljše ocene
zavarovalno-tehničnih rezervacij uporabljajo poenostavljene metodologije, ocenijo
učinek, ki ga ima lahko uporaba poenostavljenih metodologij na izračun dodatka
za tveganje, vključno z uporabo kakršnih koli poenostavljenih metod za
napovedovanje prihodnjih zneskov zahtevanega solventnostnega kapitala.
61. člen
(hierarhija metod za izračun dodatka za tveganje)
(1) Načelo sorazmernosti v skladu z 58. členom
Delegirane uredbe dopušča, da se izbere poenostavljena metoda za izračun
dodatka za tveganje, ki je sorazmerna glede na naravo, obseg in kompleksnost
tveganj zavarovalnih in pozavarovalnih obveznosti.
(2) Zavarovalnice pri izbiri poenostavljene metode za
projekcijo prihodnjih zneskov zahtevanega solventnostnega kapitala sledijo
naslednji hierarhiji:
Metoda 1) Za približno določanje posameznih tveganj ali
podtveganj znotraj nekaterih ali vseh modulov in podmodulov, ki se uporabljajo
za izračun prihodnjega zahtevanega solventnostnega kapitala, kot je opisano v
točki (a) 58. člena Delegirane uredbe.
Metoda 2) Za približno določanje celotnega zahtevanega
solventnostnega kapitala za vsako prihodnje leto, kot je opisano v točki (a)
58. člena Delegirane uredbe, med drugim z uporabo količnika najboljše
ocene za navedeno prihodnje leto in najboljše ocene zavarovalno-tehničnih
rezervacij na datum vrednotenja.
Ta metoda ni ustrezna, če je na datum vrednotenja ali kasneje
najboljša ocena zavarovalno-tehničnih rezervacij negativna.
Ta metoda upošteva obveznosti zmanjšane za del, oddan v
pozavarovanje. Posledično je treba proučiti način izračuna najboljše ocene
zavarovalno-tehničnih rezervacij brez pozavarovanja. Prav tako je treba dodatno
proučiti, ali se predpostavke o profilu tveganja zavarovalnice v določenem
obdobju niso spremenile. To vključuje, da se:
a)    
za vsa zavarovalna tveganja prouči, ali je sestava podtveganj v
zavarovalnem tveganju enaka,
b)    
za tveganje neplačila nasprotne stranke prouči, ali je povprečna
boniteta pozavarovalnic in namenskih družb enaka,
c)    
za tržno tveganje prouči, ali je pomembno tržno tveganje glede na neto
najboljšo oceno enako,
d)    
za operativno tveganje prouči, ali je delež obveznosti pozavarovalnic in
namenskih družb enak,
e)    
za prilagoditev zaradi absorbcijskih zmožnosti zavarovalno-tehničnih
rezervacij prouči, ali je zmožnost pokrivanja izgub zavarovalno-tehničnih
rezervacij glede na neto najboljšo oceno enaka.
Če katera od zgornjih predpostavk ni izpolnjena,
zavarovalnica vsaj kvalitativno oceni, kako pomembno je odstopanje od
predpostavk. Če vpliv neizpolnjenih predpostavk v primerjavi z dodatkom za
tveganje v celoti ni pomemben, se ta metoda lahko uporablja. V nasprotnem
primeru je treba formulo ustrezno prilagoditi ali pa uporabiti kompleksnejšo
metodo.
Metoda 3) Za približno določanje diskontirane vsote vseh
prihodnjih vrednosti zahtevanega solventnostnega kapitala v enem koraku brez
približnega določanja zahtevanega solventnostnega kapitala za vsako prihodnje
leto posebej, kot je določeno v točki (b) 58. člena Delegirane uredbe, med
drugim z uporabo spremenjenega trajanja zavarovalnih obveznosti kot faktorja
sorazmernosti.
Pri sprejemanju odločitve o uporabe metode, ki temelji na
spremenjenem trajanju zavarovalnih obveznosti, je treba pozornost nameniti
vrednosti spremenjenega trajanja, da se preprečijo nesmiselni rezultati dodatka
za tveganje.
Ta metoda upošteva obveznosti brez pozavarovanja. Posledično je
treba proučiti način izračuna najboljše ocene zavarovalno-tehničnih rezervacij
brez pozavarovanja. Dodatno je treba proučiti, ali se predpostavke o profilu
tveganja zavarovalnice v določenem obdobju niso spremenile. To vključuje, da
se:
a)    
za osnovni zahtevani solventnostni kapital prouči, ali se sestava ter
deleži tveganj in podtveganj v določenem obdobju ne bodo spremenili,
b)    
za tveganje neplačila nasprotne stranke prouči, ali bo povprečna
boniteta pozavarovalnic in namenskih družb v prihodnjih letih ostala enaka,
c)    
za operativno tveganje in tveganje neplačila nasprotne stranke prouči,
ali je spremenjeno trajanje enako za obveznosti brez pozavarovanja in s
pozavarovanjem,
d)    
prouči, ali bo pomembno tržno tveganje glede na neto najboljšo oceno
zavarovalno-tehničnih rezervacij v prihodnjih letih ostalo enako,
e)    
za prilagoditev zaradi absorbcijskih zmožnosti zavarovalno-tehničnih
rezervacij prouči, ali bo zmožnost pokrivanja izgub zavarovalno-tehničnih
rezervacij glede na neto najboljšo oceno zavarovalno-tehničnih rezervacij v
prihodnjih letih ostala enaka.
Če katera od zgornjih predpostavk ni izpolnjena,
zavarovalnica vsaj kvalitativno oceni, kako pomembno je odstopanje od
predpostavk. Če vpliv neizpolnjenih predpostavk v primerjavi z dodatkom za
tveganje v celoti ni pomemben, se ta metoda lahko uporablja. V nasprotnem
primeru je treba formulo ustrezno prilagoditi ali pa uporabiti kompleksnejšo
metodo.
Metoda 4) Za približno določanje dodatka za tveganje tako, da
se dodatek za tveganje izračuna kot odstotek najboljše ocene.
V skladu s to metodo je treba dodatek za tveganje izračunati kot
odstotek najboljše ocene zavarovalno-tehničnih rezervacij brez pozavarovanja na
datum vrednotenja. Pri sprejemanju odločitev o odstotku, ki se bo uporabljal za
določeno vrsto poslovanja, je treba upoštevati, da se bo ta odstotek verjetno
povečal, če se bo podaljšalo spremenjeno trajanje zavarovalnih obveznosti ali
kakšen drug ukrep v zvezi z vzorcem izteka teh obveznosti.
Upoštevati je treba preprosto naravo tega postopka, uporablja
pa se ga le, če je bilo dokazano, da ni mogoče uporabiti nobenega
kompleksnejšega pristopa za določanje dodatka za tveganje iz zgornje
hierarhije.
Ta metoda se ne sme uporabljati v primeru negativnih
vrednosti najboljše ocene zavarovalno-tehničnih rezervacij.
Kadar zavarovalnice uporabljajo to metodo za izračun dodatka
za tveganje, obrazložijo in dokumentirajo utemeljitev za uporabljene odstotke
po posameznih vrstah poslovanja. Obrazložitev in utemeljitev upoštevata vse
posebne značilnosti portfeljev, ki se ocenjujejo.
(3) Ne glede na oceno sorazmernosti in 58. člen
Delegirane uredbe se lahko uporabijo poenostavitve, opredeljene v Prilogi 3, ki
je priloga in sestavni del tega sklepa.
62. člen
(porazdelitev skupnega dodatka za tveganje)
Če je točen izračun prispevka posameznih vrst poslovanja k
skupnemu zahtevanemu solventnostnemu kapitalu v času trajanja celotnega
portfelja preveč kompleksen, zavarovalnice uporabijo poenostavljeno metodo za
porazdelitev skupnega dodatka za tveganje po posameznih vrstah poslovanja, ki
je sorazmerna z naravo, obsegom in kompleksnostjo vključenih tveganj.
Uporabljena metoda za porazdelitev skupnega dodatka za tveganje po posameznih
vrstah poslovanja se s časom ne sme spreminjati brez utemeljenega razloga.
5.6. Izračun zavarovalno-tehničnih rezervacij kot
celote
63. člen
(motnje na finančnem trgu)
Če finančni trg začasno ne izpolnjuje enega ali več meril za
aktivne trge, kot so opredeljena v mednarodnih računovodskih standardih, ki jih
je Komisija sprejela v skladu z Uredbo (ES) št. 1606/2002 (četrti odstavek
10. člena Delegirane uredbe), vendar se lahko razumno pričakuje, da bo
ponovno izpolnjeval ta merila v naslednjih treh mesecih, se za izračunavanje zavarovalno-tehničnih
rezervacij kot celote lahko uporabijo cene iz navedenega obdobja, če uporaba
teh cen ne bo povzročila pomembne napake pri vrednotenju zavarovalno-tehničnih
rezervacij.
64. člen
(razčlenjevanje obveznosti za izračunavanje zavarovalno-tehničnih
rezervacij kot celote)
(1) Če v okviru iste zavarovalne pogodbe obstajajo
prihodnji denarni tokovi, ki izpolnjujejo vse pogoje za izračun
zavarovalno-tehničnih rezervacij kot celote, in drugi prihodnji denarni tokovi,
ki ne izpolnjujejo nekaterih navedenih pogojev, zavarovalnice razčlenijo obe
vrsti denarnih tokov.
(2) Če razčlenitve ni mogoče izvesti, zlasti, če sta obe
vrsti denarnih tokov zelo medsebojno odvisni, zavarovalnice izračunavanja
zavarovalno-tehničnih rezervacij kot celote ne morejo uporabiti.
(3) Za denarne tokove, ki izpolnjujejo vse pogoje za
izračun zavarovalno-tehnične rezervacije kot celote, ni treba izvesti ločenega
izračuna najboljše ocene in dodatka za tveganje.
(4) Za denarne tokove, ki ne izpolnjujejo vseh pogojev
za izračun zavarovalno-tehničnih rezervacij kot celote, je treba izvesti ločena
izračuna najboljše ocene zavarovalno-tehničnih rezervacij in dodatka za
tveganje.
5.7. Prihodnje premije
65. člen
(denarni tokovi iz premij v primerjavi s terjatvami iz
premij)
(1) Plačila premij in vseh dodatnih denarnih tokov, ki
izvirajo iz navedenih premij, iz točke (d) 28. člena Delegirane uredbe,
vključujejo tiste prihodnje denarne tokove iz premij, ki zapadejo po datumu
vrednotenja.
(2) Zavarovalnice premije, ki jih je treba plačati do
datuma vrednotenja, v bilanci stanja do prejetja plačila obravnavajo kot
terjatve iz premij.
5.8. Izračun škodnih rezervacij
66. člen
(metode za izračun škodnih rezervacij za prijavljene škode)
(1) Zavarovalnice, ki škodne rezervacije za prijavljene
škode in škodne rezervacije za nastale, a še ne prijavljene škode (IBNR),
računajo ločeno, v izračun škodnih rezervacij za prijavljene škode, ki so
sestavni del škodnih rezervacij, ne smejo vključiti rezervacij za nastale, a še
ne prijavljene škode (IBNR) in stroškov reševanja škod, ki niso neposredno
vezani na konkretni škodni zahtevek (ULAE).
(2) Možni metodi za ocenjevanje škodnih rezervacij za
prijavljene škode sta:
-       
upoštevanje števila prijavljenih škodnih zahtevkov in njihovih
povprečnih obveznostih, ki vključujejo tudi stroške reševanja škod,
-       
ocenjevanje vsakega primera posebej.
67. člen
(metode za izračun škodnih rezervacij za nastale, a še ne
prijavljene škode)
Če zavarovalnice za izračun škodnih rezervacij za nastale, a
še ne prijavljene škode uporabljajo aktuarske tehnike (na primer metoda
trikotnikov), preverijo, ali so predpostavke, na katerih temelji tehnika,
izpolnjene oziroma ali so potrebne prilagoditve vzorcev razvoja, da bodo
ustrezno prikazovali verjeten razvoj v prihodnosti.
68. člen
(metode za vrednotenje stroškov reševanja škod, ki niso neposredno
vezani na konkretni škodni zahtevek)
Poenostavljeno metodo za rezervacije za stroške reševanja škodnih
zahtevkov, ki temelji na oceni odstotka škodnih rezervacij, kot je opisano v
Prilogi 4, ki je priloga in sestavni del tega sklepa, se lahko uporabi le za
stroške reševanja škod, ki niso neposredno vezani na konkretni škodni zahtevek,
če:
-       
so stroški reševanja škod, ki niso neposredno vezani na konkretni škodni
zahtevek, sorazmerni z rezervacijami kot celoto,
-       
je ta delež stabilen v določenem obdobju in so stroški enakomerno
porazdeljeni v času trajanja celotnega portfelja škodnih zahtevkov.
5.9. Izračun premijskih rezervacij
69. člen
(poenostavitev izračuna premijskih rezervacij)
Za izračun zavarovalno-tehničnih rezervacij za prenosne
premije (premijske rezervacije) iz drugega odstavka 36. člena Delegirane
uredbe se lahko uporabi poenostavitev, ki je opisana v Prilogi 5 Poenostavitve
za izračun premijske rezervacije, ki je priloga in sestavni del tega sklepa.
70. člen
(upoštevanje projekcij stroškov škodnih zahtevkov)
Zavarovalnice zagotovijo, da ocena denarnih tokov iz škodnih zahtevkov,
vključenih v zavarovalno-tehnične rezervacije za prenosne premije (premijske
rezervacije) iz drugega odstavka 36. člena Delegirane uredbe, ustrezno
upošteva pričakovan pojav in z njim povezane stroške prihodnjih škodnih
zahtevkov, ter verjetnost redkih škodnih zahtevkov z velikim vplivom in
latentne škodne zahtevke.
71. člen
(negativne premijske rezervacije)
Najboljša ocena premijskih rezervacij je negativna, če
sedanja vrednost pričakovanih prihodnjih denarnih pritokov presega sedanjo
vrednost pričakovanih prihodnjih denarnih odtokov.
5.10. Izračun pričakovanega dobička, vključenega
v prihodnje premije
72. člen
(predpostavke za izračun pričakovanega dobička, vključenega v
prihodnje premije)
Za namen izračuna zavarovalno-tehničnih rezervacij brez marže
za tveganje (dodatka za tveganje) pod predpostavko, da premije v zvezi z
obstoječimi zavarovalnimi in pozavarovalnimi pogodbami, za katere se pričakuje,
da bodo prejete v prihodnosti, niso prejete zaradi različnih razlogov ne glede
na pravice zavarovalca (imetnika police), da prekine pogodbo, med katerimi pa
ni tega, da se je zgodil zavarovani dogodek (drugi odstavek 260. člena
Delegirane uredbe), je treba uporabiti enako aktuarsko metodo kot za izračun
zavarovalno-tehničnih rezervacije brez marže za tveganje (dodatka za tveganje),
pri čemer se spremenijo spodnje predpostavke:
-       
police je treba obravnavati, kot da še naprej ostanejo v veljavi, in se
jih ne bi smelo obravnavati, kot da se je od njih odstopilo,
-       
ne glede na pravne ali pogodbene pogoje, ki veljajo za pogodbo, izračun
ne bi smel vključevati kazni, zmanjšanj ali katere koli druge vrste
prilagoditev (izračun teoretičnih zavarovalno-tehničnih rezervacij brez marže
za tveganje (dodatka za tveganje) predpostavlja, da je polica še vedno
veljavna),
-       
druge predpostavke ostanejo nespremenjene.
5.11. Metodologije za izračun izterljivih zneskov
iz pozavarovalnih pogodb in namenskih družb
73. člen
(obseg odstopanja za bodoč nakup pozavarovanja)
Zavarovalnice v prihodnjih denarnih tokovih upoštevajo bodoče
sklenitve pozavarovalnega kritja, ki krije obveznosti, ki so v bilanci stanja
že priznane, le v delu, ki upošteva njihovo zamenjavo, če izpolnjuje spodaj
navedene pogoje:
a)    
obstajajo pisna pravila, ki urejajo obnovo pozavarovanja,
b)    
zamenjava pozavarovanja ne poteka pogosteje kot vsake tri mesece,
c)    
zamenjava pozavarovanja ni odvisna od nobenega prihodnjega dogodka, na
katerega zavarovalnica nima vpliva. Pisna pravila, ki urejajo zamenjavo
pozavarovanja, morajo vsebovati določbe glede zamenjave, ki je odvisna od
kakršnega koli prihodnjega dogodka, na katerega zavarovalnica lahko vpliva,
d)    
zamenjava pozavarovanja je uresničljiva in skladna s trenutno poslovno
prakso ali strategijo zavarovalnice. Zavarovalnica lahko preveri, ali je
zamenjava uresničljiva, s primerjavo zadevne zamenjave z zamenjavami, ki jih je
zavarovalnica izvedla pred tem,
e)    
tveganje, da pozavarovanja ni mogoče zamenjati zaradi omejitve
zmogljivosti, je nepomembno,
f)     
izvede se ustrezna ocena prihodnje pozavarovalne premije, ki se bo
zaračunala. Ocena upošteva tveganje, da se lahko stroški zamenjave obstoječih
pozavarovanj povečajo,
g)    
zamenjava ureditve pozavarovanja je skladna z zahtevami, ki se
uporabljajo za prihodnje ukrepe upravljanja iz 236. člena Delegirane
uredbe.
74. člen
(poenostavljen izračun izterljivih zneskov iz pozavarovalnih
pogodb in od namenskih družb – premijske rezervacije)
(1) Če zavarovalnice za izračun izterljivih zneskov iz
pozavarovalnih pogodb in od namenskih družb uporabljajo poenostavitev, ki
temelji na zavarovalno-tehničnih rezervacijah za prenosne premije (premijskih
rezervacijah) iz drugega odstavka 36. člena Delegirane uredbe, uporabijo
ločena faktorja za denarne odtoke oziroma pritoke. Faktor za denarne odtoke
mora temeljiti na preteklih škodnih dogodkih z upoštevanjem bodočega programa
pozavarovanja. Faktor za denarne pritoke temelji na bodočih kosmatih in bodočih
pozavarovalnih premijah.
(2) Zavarovalnice lahko za izračun izterljivih zneskov
iz pozavarovalnih pogodb in od namenskih družb uporabijo poenostavitev iz
Priloge 6, ki je priloga in sestavni del tega sklepa.
75. člen
(poenostavljen izračun izterljivih zneskov iz pozavarovalnih
pogodb in od namenskih družb – škodne rezervacije)
(1) Zavarovalnice lahko za izračun izterljivih zneskov
iz pozavarovalnih pogodb in od namenskih družb za škodne rezervacije uporabijo
tehnike preračuna iz kosmate v neto bodisi na podlagi pogodbenega leta bodisi
na podlagi leta nastanka škode.
(2) Zavarovalnice naredijo ločen izračun za posamezno
vrsto poslovanja ali homogeno skupino tveganj, če je to ustrezno.
76. člen
(poenostavljen izračun prilagoditve za neplačilo nasprotne
stranke)
Poenostavljen izračun prilagoditve za neplačilo nasprotne
stranke iz 61. člena Delegirane uredbe, ki temelji na predpostavki, da je
verjetnost neplačila nasprotne stranke nespremenljiva v določenem obdobju, je
dovoljena le, če je predpostavka realna, pri čemer je treba upoštevati stopnjo
kreditne kvalitete nasprotne stranke in spremenjeno trajanje izterljivih
zneskov iz pozavarovalnih pogodb z navedeno nasprotno stranko v zvezi z
navedeno homogeno skupino tveganj.
5.12. Splošna načela v zvezi z metodologijami za
izračun zavarovalno-tehničnih rezervacij
77. člen
(obdobje projekcij)
Pri ocenjevanju, ali sta obdobje projekcij in časovni načrt
denarnih tokov med letom sorazmerna, zavarovalnice upoštevajo vsaj:
-       
stopnjo homogenosti denarnih tokov,
-       
raven negotovosti, tj. obseg, do katerega se lahko ocenijo prihodnji
denarni tokovi,
-       
naravo denarnih tokov.
5.13. Validacija
78. člen
(sorazmernost validacije zavarovalno-tehničnih rezervacij)
Zavarovalnice zagotovijo, da je proces validacije iz
264. člena Delegirane uredbe sorazmeren ob upoštevanju pomembnosti učinka
predpostavk, približkov in metodologij, tako ločeno kot v kombinaciji, na
vrednost zavarovalno-tehničnih rezervacij.
79. člen
(izbor pristopov in procesov validacije)
Zavarovalnice preučijo, kateri pristopi validacije in kateri
procesi so najprimernejši glede na značilnosti zavarovalnih in pozavarovalnih
obveznosti oziroma glede na namen uporabe.
80. člen
(kvalitativni in kvantitativni pristopi)
Zavarovalnice zagotovijo, da proces validacije zajema tako
kvantitativne kot kvalitativne vidike in ni le primerjava ocen z rezultati.
Prav tako zavarovalnice v proces validacije vključijo kvalitativne vidike, kot
so ocena nadzornih postopkov, dokumentacija, interpretacija in obveščanje o
rezultatih.
81. člen
(redni in dinamični proces validacije)
Zavarovalnice redno izvajajo dinamični proces, pri katerem redno
izboljšujejo pristope validacije tako, da vključijo pridobljene izkušnje iz
izvajanja predhodnih validacij ter se odzovejo na spreminjajoči se trg in
pogoje poslovanja.
82. člen
(primerjava z izkušnjami – odstopanja)
(1) Zavarovalnice:
a)    
ugotovijo skupno odstopanje med pričakovanimi in dejanskimi škodnimi
zahtevki;
b)    
razdelijo skupno odstopanje na glavne vire odstopanja in analizirajo
razloge za odstopanje;
c)    
če obstaja verjetnost, da odstopanje ni le začasno, pripravijo
priporočila o spremembah uporabljenega modela ali predpostavk.
(2) Zavarovalnice zagotovijo, da se upoštevani tržni
podatki in trendi obravnavajo kot del primerjave z izkušnjami.
83. člen
(primerjava s podatki finančnih trgov za pogodbe
s pogodbenimi upravičenji in finančnimi garancijami)
Če so na voljo tržni instrumenti, ki približno replicirajo
pogodbe z vgrajenimi pogodbenimi upravičenji (pogodbenimi možnostmi oziroma
opcijami) in finančnimi garancijami iz točke (a) 32. člena Delegirane
uredbe, je treba primerjati ceno portfelja tržnih instrumentov, ki približno
replicirajo pogodbe z vgrajenimi pogodbenimi upravičenji (pogodbenimi možnostmi
oziroma opcijami) in finančnimi garancijami, z vrednostjo zavarovalno-tehničnih
rezervacij, izračunano kot vsota najboljše ocene zavarovalno-tehničnih rezervacij
in dodatka za tveganje.
6. MEJE POGODBE
84. člen
(dosledna uporaba načel)
Načela za določanje mej zavarovalne ali pozavarovalne pogodbe
iz 18. člena Delegirane uredbe se dosledno uporabljajo za vse zavarovalne
in pozavarovalne pogodbe, zlasti v daljšem časovnem obdobju.
85. člen
(enostranska pravica)
(1) Pravico do prekinitve pogodbe, zavrnitve premije,
plačljive v skladu s pogodbo, ali spremembe premije ali upravičenj, plačljivih
v skladu s pogodbo se šteje za enostransko pravico zavarovalnice, ki jo
definira drugi odstavek 18. člena Delegirane uredbe, kadar niti
zavarovalec (imetnik police) niti katera koli tretja oseba ne more omejiti
uveljavljanja te pravice.
(2) Tretje osebe ne vključujejo nadzornih organov in
organov upravljanja zavarovalnic.
(3) Zlasti velja naslednje:
-       
kadar mora za uveljavitev spremembe premij in dajatev zavarovalnica
pridobiti zunanjo oceno v skladu z zakonom ali pogoji drugega dogovora zunaj
zavarovalne pogodbe, lahko obstoj take zahteve omeji enostransko pravico
zavarovalnice le, če ocena zavarovalcu (imetniku police) ali kateri koli tretji
osebi daje pravico, da posega v uveljavljanje te pravice,
-       
tveganje izgube ugleda ali konkurenčnih pritiskov se ne šteje kot
omejitev enostranske pravice do prekinitve pogodbe, zavrnitve premije ali
spremembe premije ali upravičenj, plačljivih v skladu s pogodbo,
-       
nacionalna zakonodaja omejuje enostransko pravico do prekinitve,
zavrnitve ali spremembe premij ali obveznosti po zavarovalni pogodbi le, če
zakonodaja omejuje ali daje zavarovalcu (imetniku police) ali tretji osebi
pravico, da omeji uveljavljanje te pravice,
-       
za enostransko pravico zavarovalnice do prekinitve, zavrnitve ali
spremembe premij ali obveznosti po zavarovalni pogodbi ne gre v primeru, če so
premije ali obveznosti po zavarovalni pogodbi odvisne zgolj od odločitev
zavarovalcev (imetnikov police) ali upravičencev,
-       
za enostransko pravico zavarovalnice do prekinitve, zavrnitve ali
spremembe premij ali obveznosti po zavarovalni pogodbi ne gre v primeru
uveljavljanja pravice do enostranske prekinitve pogodbe ali zavrnitve premij,
ki se plačujejo v skladu s pogodbo, če zavarovalna pogodba določa, da je
uveljavljanje te pravice pogojeno z nastankom škodnega dogodka.
86. člen
(možnost prisile)
Šteje se, da zavarovalnice lahko zagotovijo, da zavarovalec (imetnik
police) plača premijo, kot to določa tretji odstavek 18. člena Delegirane
uredbe le, če je plačilo pravno izvršljivo.
87. člen
(popolno upoštevanje tveganj)
(1) Zavarovalnice pri ugotavljanju, ali se pri premijah
v celoti upoštevajo tveganja, zajeta v portfelj zavarovalnih ali pozavarovalnih
obveznosti, ocenijo, ali imajo v času, ko je premije ali dajatve mogoče
spremeniti, v vseh okoliščinah pravico do spremembe premij ali dajatev tako, da
pričakovana sedanja vrednost prihodnjih premij presega pričakovano sedanjo
vrednost prihodnjih dajatev in stroškov v zvezi s tem portfeljem.
(2) Za namene ocene, ali se pri premijah v celoti
upoštevajo tveganja, zajeta v portfelju zavarovalnih ali pozavarovalnih
obveznosti v skladu s tretjim in sedmim odstavkom 18. člena Delegirane
uredbe, zavarovalnice zagotovijo, da je ta portfelj sestavljen iz obveznosti,
za katere lahko zavarovalnice spremenijo premije in dajatve v podobnih
okoliščinah in s podobnimi posledicami.
(3) Zavarovalnice v primeru pogodb, ki krijejo tveganje
doživetja ali smrti ali zdravstveno tveganje, ki se izvaja na podobnih tehničnih
podlagah kot posli življenjskega zavarovanja, upoštevajo izpostavljenost
tveganju, ki se določi individualno za posamezno zavarovano osebo. Tveganje,
povezano z zavarovano osebo, se lahko oceni na podlagi njegove samoocene, ali
pa na podlagi ocene, ki vključuje zdravniški pregled ali preiskavo.
88. člen
(razčlenjevanje pogodbe)
(1) Zavarovalnice ocenijo, ali je na dan pripoznanja
pogodbo v skladu s 17. členom Delegirane uredbe mogoče razčleniti, in ob
vsakem datumu vrednotenja proučijo, ali je prišlo do sprememb, ki bi vplivale
na prejšnjo oceno.
(2) Zavarovalnice ugotovijo, ali je mogoče pogodbo
razčleniti na podlagi ocene, ali je mogoče dva ali več delov pogodbe jasno
prepoznati ter zanje opredeliti različne sklope obveznosti in premij, ki se
lahko pripišejo posameznemu delu.
(3) Kadar pogodbena upravičenja (pogodbene možnosti
oziroma opcije) in finančne garancije zajemajo več kot en del pogodbe, zavarovalnice
ugotovijo, ali jih je možno razčleniti oziroma, ali jih je treba pripisati
ustreznemu delu pogodbe.
(4) Če gre za zavarovalno ali pozavarovalno pogodbo v
skladu z Direktivo 2009/138/ES, zavarovalnice upoštevajo vse razčlenjene dele
pogodbe, iz katerih izhajajo pogodbene obveznosti.
89. člen
(očitni učinek na gospodarnost pogodbe)
(1) Pri ugotavljanju, ali zavarovalno kritje ali jamstvo
nimata nobenega očitnega učinka na gospodarnost pogodbe iz zadnjega pododstavka
tretjega odstavka 18. člena Delegirane uredbe, zavarovalnice upoštevajo
vse možne prihodnje denarne tokove, ki lahko izhajajo iz pogodbe.
(2) Jamstvo ima očiten učinek na gospodarnost pogodbe,
če je povezano s plačilom prihodnjih premij in zavarovalcu zagotavlja finančno
ugodnost s komercialno vsebino.
(3) Zavarovalno kritje ima očiten učinek na gospodarnost
pogodbe, če kritje zagotavlja vidno finančno ugodnost za upravičenca.
90. člen
(ocena obveznosti)
(1) Če podrobnosti glede obsega obveznosti, ki jih
zajema pogodba, v času pripoznanja zavarovalne pogodbe niso na voljo, zavarovalnice
ocenijo meje pogodb z uporabo vseh razpoložljivih informacij v skladu z načeli
iz 6. poglavja tega sklepa.
(2) Zavarovalnice spremenijo oceno meje pogodbe takoj,
ko so na voljo podrobnejše informacije.
91. člen
(pozavarovalne pogodbe)
Zavarovalnice za pozavarovalne pogodbe uporabljajo
18. člen Delegirane uredbe, pri čemer na določitev meje pozavarovalne pogodbe
ne vplivajo meje zavarovalne pogodbe, ki so s pozavarovalno pogodbo
pozavarovane.
7. RAČUNOVODSKA MATEMATIČNA REZERVACIJA
92. člen
(računovodska matematična rezervacija)
Računovodske matematične rezervacije so matematične
rezervacije, ki jih zavarovalnice oblikujejo, oziroma so jih oblikovale, v
skladu z računovodskimi standardi veljavnimi pred 1. 1. 2023.
93. člen
(načela izračuna)
(1) Vrednotenje
računovodske matematične rezervacije se izvaja po aktuarskih načelih, ki
temeljijo na razumnih pričakovanjih zavarovalcev in obveznostih zavarovalnice.
Računovodske matematične rezervacije se izračuna na osnovi predpostavk, ki so
bile ob sklenitvi zavarovanj dovolj previdne in konzervativne, da zaradi
negotovosti ni obstajalo pomembno predvidljivo tveganje, da bodoče obveznosti
do zavarovancev/zavarovalcev ne bi bile poplačane ob zapadlosti.
(2) Vrednotenje
računovodske matematične rezervacije upošteva vse bodoče obveznosti
zavarovatelja, nastale v prihodnosti, ki so določene s splošnimi in posebnimi
pogoji za vsako posamezno pogodbo posebej na osnovi prospektivne računske
metode, upoštevajoč premije, ki bodo še plačane.
(3) Ne glede na
določilo prejšnjega odstavka tega člena lahko zavarovalnica uporabi
retrospektivno računsko metodo za izračun računovodskih matematičnih
rezervacij, kadar zaradi narave zavarovalne pogodbe prospektivne računske
metode ni mogoče uporabiti, ali kjer je mogoče dokazati, da vrednost
izračunanih računovodskih matematičnih rezervacij ni manjša od računovodskih
matematičnih rezervacij, izračunanih z uporabo prospektivne računske metode.
(4) Uporaba ustreznih
približkov je dovoljena samo, kadar je gotovo, da bo izračunana računovodska
matematična rezervacija, dobljena z njihovo uporabo, vsaj tako visoka, kot bi
bila, če bi uporabljali izračun po posameznih zavarovalnih pogodbah.
(5) Kadar ima
zavarovalec/zavarovanec z zavarovalno pogodbo določeno pravico do izplačila
odkupne vrednosti, morajo biti računovodske matematične rezervacije v vsakem
trenutku oblikovane vsaj v višini odkupne vrednosti zavarovanja.
(6) V izračunu višine
računovodskih matematičnih rezervacij se ne sme samovoljno spreminjati načina
izračuna, hkrati pa mora biti na primeren način omogočeno nedvoumno
ugotavljanje višine dobička, ki je nastala s trajanjem pogodbe.
(7) Dolgoročna
upravičenja zavarovalcev/zavarovancev do udeležbe na dobičku, se ugotavljajo
glede na višino premije in višino naložb, ki krijejo ta upravičenja,
upoštevajoč dosedanjo prakso zavarovalnice glede časa in načina delitve dobička
ali drugih ugodnosti, ki jih zavarovalnica po pogodbi nudi
zavarovalcem/zavarovancem.
(8) Vrednost
računovodskih matematičnih rezervacij se določi v skladu z določili 94. do 101. člena tega sklepa tako, da se med drugim
upošteva:
1.     
vsa zajamčena izplačila, do katerih je zavarovalec/zavarovanec
upravičen, vključno z zajamčeno odkupno vrednostjo;
2.     
vse bonuse oziroma dobičke, do katerih je zavarovalec/zavarovanec
upravičen, bodisi samostojno bodisi skupaj z drugimi zavarovalci/zavarovanci,
ne glede na to, v kakšni obliki so izraženi;
3.     
vsa upravičenja, med katerimi lahko zavarovalec/zavarovanec izbira na
podlagi zavarovalne pogodbe;
4.     
stroške, vključno s provizijo za sklepanje pogodb.
94. člen
(vrednotenje bodočih premij)
(1) V izračunu
računovodskih matematičnih rezervacij ne sme biti v nobenem letu upoštevana
vrednost bodoče premije večja, kot je dejanska višina obračunane premije.
(i) Premija se v
obdobju trajanja pogodbe spreminja po enotni stopnji.
V izračunu upoštevana vrednost bodoče premije ne sme biti
večja, kot je premija (v nadaljevanju: enotna premija), ki bi bila ob sklenitvi
pogodbe zadostna za pokritje obveznosti iz te pogodbe, ne upoštevajoč stroškov
in morebitnih dodatkov iz naslova dobička. Pri izračunu enotne premije
upoštevamo isti čas plačevanja premij, obrestno mero, tablice smrtnosti,
tablice obolevnosti, incidence, stopnje invalidnosti in morebitne druge
tablice, ki so uporabljene v izračunu obveznosti zavarovatelja po tej pogodbi.
(ii) Premija se v obdobju trajanja pogodbe spreminja, vendar
ne po enotni stopnji.
V izračunu upoštevana vrednost premije ne sme biti večja od
premije, ki jo določimo po postopku, opisanem v točki (i), ustrezno
modificiranem tako, da upošteva nihanja v višini premije, ki jo zavarovalec
plača v posameznem letu.
(2) V primeru, če med
trajanjem pogodbe z aneksom k zavarovalni pogodbi zavarovalec/zavarovanec
izkoristi možnost izbire, ki je opredeljena v splošnih pogojih, se v skladu s
prvim odstavkom tega člena predpostavi, da so bile te spremembe pravilno
ovrednotene že v trenutku izdaje police.
(3) Za pogodbe, kjer:
-       
koristi zavarovalca rastejo s plačilom posamezne premije ali
-       
vrednost premije ni znana do trenutka plačila premije,
bodoče premije ni
nujno upoštevati toliko časa, dokler je rezervacija, ki krije nevarnost
povečanja obveznosti zavarovalnice zaradi plačila bodočih premij, večja od
zneska vplačanih premij.
(4) Alternativne metode
vrednotenja, različne od metod, ki so določene v prvem, drugem in tretjem
odstavku tega člena, so dopustne, če je z uporabo alternativne metode
zagotovljeno, da bodo matematične rezervacije pogodbe večje, kot bi bile z
uporabo metod, opisanih v prejšnjih odstavkih.
95. člen
(stroški pridobivanja zavarovanj)
(1) Stroški
pridobivanja zavarovanj se pri vrednotenju računovodskih matematičnih
rezervacij upoštevajo z dodatkom k neto premiji. Višina dodatka k neto premiji
iz naslova stroškov pridobivanja zavarovanja je omejena navzgor, tako da ne
presega manjše od naslednjih dveh vrednosti:
-       
3,5 % pogodbene zavarovalne vsote življenjskega zavarovanja, enakomerno
razdeljene na vse bodoče premije, ki bodo plačane v pogodbenem obdobju trajanja
zavarovanja, ter
-       
dejanskih, v premijo vračunanih stroškov pridobivanja zavarovanj (brez
davka), enakomerno razdeljenih na vse bodoče premije, ki bodo plačane v
pogodbenem obdobju trajanja zavarovanja.
(2) Povečanje,
dovoljeno v prvem odstavku tega člena, ne sme nikoli preseči dejansko
obračunane premije zavarovanja.
(3) Izrazi, ki so
uporabljeni v tem členu, pomenijo:
-       
»neto premija« je premija, ki zadošča za kritje obveznosti zavarovalnice
iz naslova zavarovalne pogodbe,
-       
»pogodbena zavarovalna vsota življenjskega zavarovanja« za posamezna
življenjska zavarovanja je:
a)   
za doživljenjsko zavarovanje nevarnosti smrti – zavarovalna vsota;
b)   
za police, kjer se zavarovalna vsota izplača ob doživetju, vključno
mešana življenjska zavarovanja – zavarovalna vsota ob doživetju;
c)   
za časovno omejeno zavarovanje nevarnosti smrti je ustrezna zavarovalna
vsota definirana kot zavarovalna vsota na dan vrednotenja;
d)   
za odložena rentna zavarovanja – kapitalizirana vrednost anuitet ob
začetku izplačil (ali v primeru denarne opcije – izplačilo v denarju, če je
večje);
e)   
za zavarovanja z določenim rokom izplačila (term fix; 23. točka drugega
odstavka 7. člena ZZavar-1) – vsota,
izplačana na koncu pogodbenega roka;
f)    
za zavarovanja, kjer zavarovanci/zavarovalci prevzemajo naložbeno
tveganje (naložbeno tveganje; 21. točka drugega odstavka 7. člena ZZavar-1), kljub točkam a) do d), manjša
od:
-     zneska, ki
ga bo zavarovalnica izplačala v primeru smrti in
-     skupne
vrednosti enot, ki pripadajo posamezni pogodbi, in skupnega zneska preostalih
premij.
96. člen
(obrestna mera)
Obrestna mera, ki se upošteva v izračunu sedanje vrednosti
bodočih izplačil in vplačil za potrebe vrednotenja računovodskih matematičnih
rezervacij, ne sme presegati tehnične obrestne mere uporabljene pri izračunu
zavarovalne premije, oziroma vrednosti, določene s previdno ugotovitvijo
donosnosti naložb, ki krijejo te obveznosti, in donosnosti, ki jo pričakujemo
od bodočih naložb.
97. člen
(tablice smrtnosti in ostale tablice)
Računovodske matematične rezervacije morajo biti določene na
osnovi previdno izbranih tablic smrtnosti in ostalih tablic.
98. člen
(stroški)
(1) V izračunu
računovodskih matematičnih rezervacij se upošteva stroške, povezane z
izplačevanjem obveznosti iz naslova zavarovalne pogodbe, pri čemer morajo
stroški, upoštevani na nivoju vsake posamezne police, kriti vse obveznosti po
tej polici.
(2) V izračunu,
omenjenem v prvem odstavku tega člena, se upoštevajo dejanski stroški
zavarovalnice, povezani s poravnavanjem obveznosti iz naslova dolgoročnih
zavarovalnih pogodb v preteklem letu, kot tudi vpliv inflacije na bodoče
stroške, porast cen in zaslužkov, vendar ne nižji, kot so bili predpostavljeni
ob izračunu zavarovalnih premij.
99. člen
(upravičenja, med katerimi lahko zavarovanec izbira na
podlagi zavarovalne pogodbe)
Računovodske matematične rezervacije morajo vključevati tudi
možen porast obveznosti zavarovalnice zaradi odločitve
zavarovalcev/zavarovancev, da izkoristijo dopustne spremembe v okviru
zavarovalne pogodbe.
100. člen
(negativne obveznosti)
Izračunane negativne računovodske matematične rezervacije
mora zavarovalnica postaviti na vrednost nič.
101. člen
(samovoljne spremembe načina izračunavanja računovodskih
matematičnih rezervacij)
Samovoljno spreminjanje načina izračunavanja računovodskih
matematičnih rezervacij ni dovoljeno, če bi se s tem zmanjšala izkazana
obveznost zavarovalnice.
8. MATEMATIČNA REZERVA POGODBE IN MATEMATIČNE
REZERVACIJE ZA PRIPIS DOBIČKA NA PODLAGI PREMIJSKIH PREDPOSTAVK
102. člen
(premijska matematična rezervacija)
(1) Matematična
rezervacija za pripis dobička na podlagi premijskih predpostavk (v nadaljnjem
besedilu: premijska matematična rezervacija) se določi za vsako pogodbo
posebej.
(2) Vrednost premijske
matematične rezervacije se določi z uporabo aktuarskih metod.
(3) Predpostavke,
upoštevane v izračunu premijske matematične rezervacije (na primer, tablice
smrtnosti in ostale tablice, obrestna mera stroški) za vsako posamezno polico,
so enake predpostavkam, ki so bile upoštevane v premijskem izračunu oziroma v
izračunu višine premije za prevzeta tveganja po tej polici. V izračunu
premijske matematične rezervacije se upošteva enaka upravičenja in obveznosti,
kot so upoštevana v premijskem izračunu.
(4) Vrednost premije je
v izračunu premijske matematične rezervacije po polici enaka premiji po tej
polici. V primeru, ko so stroški pridobivanja zavarovanj večji od 3,5 %
zavarovalne vsote, se pri vrednotenju dolgoročnih obveznosti strošek
pridobivanja zavarovanj upoštevajo kot dodatek k neto premiji. Višina dodatka k
neto premiji iz naslova stroškov pridobivanja zavarovanja je omejena navzgor
tako, kot to določa prvi odstavek 95. člena
tega sklepa.
(5) Način izračuna
premijske matematične rezervacije se za posamezno polico ne sme spremeniti.
Zavarovalnice lahko spremenijo način zaokroževanja, ali poenostavijo formulo,
če je razlika v izračunu nematerialna in če se odkupne vrednosti zaradi te
spremembe ne znižajo.
(6) Zavarovalnica v
izračunu premijske matematične rezervacije za posamezno polico upošteva že
pripisane dobičke tej polici.
103. člen
(matematična rezerva pogodbe)
(1) Višina matematične
rezerve pogodbe, ki jo v 973., 974. in 976. členu
določa OZ, ne sme biti manjša od premijske matematične rezervacije, določene v
prejšnjem členu.
(2) Višina matematične
rezerve pogodbe je osnova, ki določa minimalne odkupne vrednosti pogodbe
oziroma minimalne kapitalizirane vrednosti pogodbe iz 7. točke prvega odstavka
521. člena ZZavar-1.

Priloga
1: Poenostavitev za porazdelitev ponavljajočih se režijskih stroškov
Priloga
2: Poenostavljen izračun dodatka za tveganje med letom
Priloga
3: Hierarhija poenostavitev za izračun dodatka za tveganje
Priloga
4: Poenostavljena metoda za rezervacijo za stroške poravnave škodnih zahtevkov
Priloga
5: Poenostavitev za izračun premijske rezervacije
Priloga
6: Poenostavitve za izračun izterljivih zneskov iz pozavarovalnih pogodb in
Namenskih družb

Sklep o podrobnejših navodilih za vrednotenje
zavarovalno-tehničnih rezervacij (Uradni list RS, št. 4/16) vsebuje naslednje končne določbe:
»7. KONČNE DOLOČBE
92. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.«.

Sklep
o spremembah in dopolnitvah Sklepa o podrobnejših navodilih za vrednotenje
zavarovalno-tehničnih rezervacij (Uradni list RS, št. 67/22)
dodaja nove prehodne določbe sklepa:
»9. PREHODNE DOLOČBE
104. člen
(pripis dobička
zavarovalcem/zavarovancem)
(1) V primeru
zavarovalnih pogodb, sklenjenih pred 1. 1.
2023, kjer so zavarovalci/zavarovanci upravičeni do dela dobička zavarovalnice,
pri čemer se pri izračunu dobička uporabljajo bodisi zavarovalno-tehnični
rezultat, zavarovalno tehnične rezervacije, ali matematične rezervacije, lahko
zavarovalnica za izračun upravičenja do dela dobička zavarovalnice uporabi enak
način izračuna, kot pred 1. 1. 2023.
(2) Za namen finančnega
poročanja se zneski iz prvega odstavka obravnavajo v skladu z mednarodnimi
standardi računovodskega poročanja.
(3) V primeru, ko
zavarovalno-tehnične podlage določajo parametre za izračun višine matematične
rezervacije za potrebe pripisa dobička, lahko zavarovalnica ne glede na določbe
tega sklepa o načinu izračuna premijske matematične rezervacije oziroma izračuna
računovodske matematične rezervacije upošteva parametre, ki jih določajo
zavarovalno-tehnične podlage.
105. člen
(odkupna vrednost oziroma
minimalna kapitalizirana vrednost pogodbe)
Določba 103. člena tega
sklepa se ne uporablja za pogodbe, sklenjene pred 1. 1.
2023.«;
spreminja končne določbe in preštevilči člen
končne določbe sklepa:
»10. KONČNE DOLOČBE
106. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.«;
ter vsebuje naslednjo končno določbo:
»7. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.«.