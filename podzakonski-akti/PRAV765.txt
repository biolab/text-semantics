I. SKUPINE NALEZLJIVIH BOLEZNI
1. člen
Nalezljive bolezni, zaradi katerih se izvajajo splošni in
posebni ukrepi za njihovo preprečevanje in obvladovanje, se glede na naravo in
potrebe razvrstijo v štiri skupine: 
1.     
skupina: 
DAVICA 
GNOJNI MENINGITIS PO POVZROČITELJIH
(BAKTERIJSKI) 
HEMORAGIČNA MRZLICA PO POVZROČITELJIH
(EBOLA, DENGA, LASSA, MARBURG) 
KOLERA 
KUGA 
OŠPICE 
OTROŠKA PARALIZA 
RUMENA MRZLICA 
STEKLINA 
VRANIČNI PRISAD 
2.     
skupina 
AMEBIOZA 
BORELIOZA LYME 
BOTULIZEM 
BRILL-ZINSERJEVA BOLEZEN 
BRUCELOZA 
CENTRALNOEVROPSKI MENIGOENCEFALITIS (klopni
menigoencefalitis) 
CREUTZFELDT JAKOBOVA BOLEZEN 
ENTEROBIOZA 
EHINOKOKOZA 
GARJE 
GOBAVOST 
GRIPA 
GRIŽA PO POVZROČITELJIH 
ENTEROKOLITIS PO POVZROČITELJIH 
HEMORAGIČNA MRZLICA Z RENALNIM SINDROMOM 
INFEKCIJSKA MONONUKLEOZA 
KONGENITALNE RDEČKE 
LAMBLIOZA 
LEGIONELOZA 
LEPTOSPIROZA 
LISTERIOZA 
LIŠMENIOZA 
MALARIJA 
MENINGOENCEFALITIS PO POVZROČITELJIH 
MIKROSPORIJA PO LOKALIZACIJI 
MRTVIČNI KRČ 
MUMPS 
NORICE 
OKUŽBA S HRANO PO POVZROČITELJIH 
OSLOVSKI KAŠELJ 
PARATIFUS A, B, C 
PASAVEC 
PEGAVICA 
PSITAKOZA 
RDEČKE 
SEPSA PO POVZROČITELJIH 
SMRKAVOST (MALLEUS) 
STREPTOKOKNA ANGINA 
ŠEN 
ŠKRLATINKA 
TRAKULJAVOST 
TOKSOKARIOZA 
TOKSOPLAZMOZA 
TRAHOM 
TREBUŠNI TIFUS 
TRIHINOZA 
TRIHOFITIJA 
TULAREMIJA 
VIRUSNI HEPATITIS PO POVZROČITELJIH 
VROČICA Q 
3.     
skupina 
AIDS 
GONOREJA IN GONOKOKNE OKUŽBE 
KLAMIDIJSKA OKUŽBA – PO LOKALIZACIJI IN PO
POVZROČITELJIH 
SIFILIS 
SPOLNO PRENESENE BOLEZNI (DRUGE) 
AKTIVNA TUBERKULOZA 
4.     
skupina 
AKUTNA INFEKCIJA DIHAL PO LOKALIZACIJI IN PO
POVZROČITELJIH
II. PRIJAVLJANJE NALEZLJIVIH BOLEZNI IN EPIDEMIJ
2. člen
Zdravnik mora ob sumu ali postavitvi diagnoze nalezljive
bolezni oziroma smrti zaradi nalezljive bolezni iz 1. skupine to v treh do
šestih urah prijaviti območnemu zavodu za zdravstveno varstvo (v nadaljnjem
besedilu: ZZV), ki o tem takoj obvesti Inštitut za varovanje zdravja Republike
Slovenije (v nadaljnjem besedilu: IVZ). 
Zdravnik mora nalezljive bolezni oziroma smrti zaradi
nalezljivih bolezni iz 2. in 3. skupine v treh dneh po postavitvi diagnoze
prijaviti ZZV. 
Ne glede na določila prejšnjega odstavka mora zdravnik v treh
dneh po postavljeni diagnozi prijaviti tuberkulozo Bolnišnici Golnik –
Kliničnemu oddelku za pljučne bolezni in alergijo. 
Zdravnik mora prijavljati nalezljive bolezni 4. skupine ZZV
zbirno enkrat mesečno. 
Prijave po tem členu se opravijo skladno s poimenovanjem po
mednarodni klasifikaciji bolezni.
3. člen
Zdravnik mora v roku 24 ur od ugotovitve izločanja
povzročiteljev trebušnega tifusa, drugih salmonel, šigel, kampilobaktra,
jersinije in lamblije ter nosilstva povzročiteljev hepatitisa B in C, aidsa in
malarije to sporočiti ZZV.
4. člen
Zdravnik mora v treh do šestih urah po ugotovitvi sporočiti
ugriz ali stik s steklo živaljo ali na steklino sumljivo živaljo pristojni
antirabični ambulanti na ZZV. 
Vsako osebo, ki jo je poškodovala stekla ali na steklino
sumljiva žival, mora zdravnik napotiti, da se v 24 urah zglasi v antirabični
ambulanti ZZV.
5. člen
V primerih nalezljivih bolezni 1., 2. in 3. skupine se mora
diagnoza potrditi z mikrobiološko diagnostiko v pooblaščenem oziroma
referenčnem mikrobiološkem laboratoriju (v nadaljnjem besedilu: laboratorij). 
Laboratorij mora v 24 urah po dobljenih končnih
laboratorijskih izvidih nalezljivo bolezen prijaviti ZZV oziroma zavodu iz
tretjega odstavka 2. člena tega pravilnika. 
V primerih nalezljive bolezni iz 1. skupine mora laboratorij
sprotno poročati ZZV podatke o poteku laboratorijske preiskave. 
V primerih, kjer je pri obvezni preiskavi krvodajalcev in
dajalcev drugih tkiv in organov ugotovljena prisotnost povzročiteljev
nalezljivih bolezni, mora zavod pristojen za preskrbo s krvjo, ki opravlja
testiranje, v 24 urah po dobljenih laboratorijskih izvidih, sporočiti rezultate
ZZV.
6. člen
Zdravnik mora v roku treh do šestih ur po ugotoviti suma na
epidemijo oziroma epidemije nalezljive bolezni obvestiti ZZV in sodelovati pri
obvladovanju epidemije. ZZV o epidemiji takoj obvesti IVZ. 
ZZV določa ukrepe za obvladovanje epidemije nalezljive
bolezni in sodeluje pri njihovem izvajanju. 
V primeru epidemije nalezljive bolezni iz 1. skupine in
epidemije, ki zajame dve ali več območij koordinira izvajanje ukrepov IVZ.
7. člen
Ne glede na določila prejšnjega člena mora zdravnik v času
epidemije akutnih infekcij dihal in gripe prijavljati ZZV vsakih sedem dni od
dneva, ko je bila epidemija razglašena, podatke o številu zbolelih, starosti in
spolu zbolelih ter območju, na katerem je epidemija. Obveznost traja do
preklica epidemije.
8. člen
Prijava nalezljive bolezni, suma na nalezljivo bolezen,
nosilstva oziroma izločanja povzročiteljev nalezljive bolezni, se lahko
posreduje pisno ali v elektronski obliki. 
Prijava nalezljive bolezni ali suma na nalezljivo bolezen,
nosilstvo oziroma izločanje povzročiteljev nalezljive bolezni iz 1. in 2.
skupine mora vsebovati naslednje podatke: EMŠO, ime in priimek, podatke o
prebivališču, ime in naslov zaposlitve, področje dela, diagnozo, podatke o
odvzetih vzorcih, povzročitelja, datum dogodka, kraj okužbe, način ugotovitve
bolezni, način pojavljanja, identiteto kontaktov, podatke o cepljenju, podatke
o hospitalizaciji, izolaciji, izvedenih ukrepih, datumu smrti, prijavitelju in
datumu prijave. 
Prijava nalezljivih bolezni iz 3. skupine mora vsebovati
naslednje podatke: EMŠO, ime in priimek, prebivališče, država rojstva,
državljanstvo, narodnostna pripadnost, poklic, zaposlitev, zakonski stan
oziroma življenjska skupnost, diagnoze in datumi postavitve diagnoz, datum in
vzrok smrti, bivanje v tujini, rezultati in datumi laboratorijskih preiskav,
dejavniki tveganja oziroma izpostavljenosti, vrsti in trajanju zdravljenja
oziroma profilakse, napotitvah, svetovanju, identiteti kontaktov in obveščanju
kontaktov, prijavitelju in datumu prijave. 
Ne glede na določila prejšnjega odstavka mora prijava
tuberkuloze vsebovati naslednje podatke: naslov zdravstvenega zavoda in osebe,
ki bolezen prijavlja, ime in priimek bolnika, rojstni datum, spol, zavarovanje,
podatke o prebivališču, predhodnih epizodah bolezni, lokalizaciji bolezni,
rezultatih diagnostičnih laboratorijskih preiskav, kliničnih znakih bolezni,
cepljenju in testiranju, dejavnikih tveganja in izpostavljenosti, spremljajočih
boleznih, o začetku in režimu zdravljenja, o uspehu in prenehanju zdravljenja,
spremljanju bolnika in resistenčnih testih ter datum dogodka. 
Za nalezljive bolezni 4. skupine se opravi zbirna prijava, ki
mora vsebovati naslednje podatke: število zbolelih, starostno skupino in spol
zbolelih ter območje in občino pojava bolezni. 
Prijava laboratorija iz 5. člena tega pravilnika mora
vsebovati naslednje podatke: ime in priimek bolnika oziroma nosilca nalezljive
bolezni, spol, starost, bivališče, napotna diagnoza, rezultat in datum
laboratorijske preiskave, način pojavljanja bolezni, prijavitelj.
8.a člen
Zdravstveni zavodi oziroma zasebni zdravniki zagotavljajo
podatke o pravočasni prijavi nalezljivih bolezni.
9. člen
ZZV prijavo in odjavo epidemije posreduje IVZ pisno ali v
elektronski obliki. Vsebovati mora naslednje podatke: kraj epidemije, vir
prijave, datum prijave, datum začetka in datum konca epidemije, vrsta
epidemije, klinična slika, število izpostavljenih okužbi, število in starost
zbolelih, število in starost sumljivih primerov, število in starost potrjenih
primerov, število in starost hospitaliziranih, število in starost umrlih,
povzročitelj, vir okužbe, poti širjenja, odvzeti vzorci, rezultati
laboratorijskih analiz, izvedeni ukrepi.
10. člen
Prijave nalezljivih bolezni ZZV posreduje IVZ enkrat
tedensko. 
Podatke o tuberkulozi mora Bolnišnica Golnik – Klinični
oddelek za pljučne bolezni in alergijo posredovati IVZ enkrat mesečno, dokončne
podatke o tuberkulozi pa najkasneje do 31. marca za predhodno koledarsko leto. 
Pisno prijavo epidemije posreduje ZZV najkasneje tri dni od
začetka epidemije IVZ. Odjavo epidemije ZZV pisno posreduje IVZ najkasneje v
sedmih dneh po prenehanju epidemije.
III. DRUGI POSEBNI UKREPI ZA OBVLADOVANJE NALEZLJIVIH BOLEZNI
11. člen
Bolnika s kužno obliko tuberkuloze je treba osamiti, da se prepreči
nadaljnje širjenje bolezni. Kadar osamitev ni mogoča na njegovem domu, se
bolnika osami v zdravstvenem zavodu, določenem za zdravljenje te nalezljive
bolezni. Osamitev traja do prenehanja kužnosti, ki se dokaže s klinično in
laboratorijsko potrditveno metodo.
12. člen
Bolnike z nalezljivimi boleznimi, pri katerih je po zakonu
obvezna popolna osamitev, se osami v pooblaščenem zdravstvenem zavodu, v
posebnem prostoru z zagotovljeno visoko stopnjo varnosti za preprečitev
širjenja povzročitelja. Obiski niso dovoljeni. Popolna osamitev traja do
prenehanja kužnosti, ki se dokaže s klinično in laboratorijsko potrditveno
metodo.
13. člen
Za bolnike s kužno obliko tuberkuloze je obvezno zdravljenje.
V primeru bolnika s kužno tuberkulozo, pri katerem zdravnik oceni, da ni mogoče
izvajati zdravljenja na domu, ker tam ni mogoče zagotoviti varnosti okolice, je
obvezno zdravljenje v zdravstvenem zavodu, določenem za zdravljenje te bolezni.
14. člen
Zdravnik, ki postavi diagnozo okužbe z virusom HIV ali spolno
prenesene bolezni mora pri teh osebah izvesti individualno svetovanje za
varnejšo spolnost in obveščanje oseb, ki so bile izpostavljene možnosti okužbe
(v nadaljnjem besedilu: kontaktov). Kontakte obvestijo bolniki sami, ali ob
privolitvi bolnika zdravnik.
15. člen
Osebe, pri katerih se ugotovi prisotnost katerega od
povzročiteljev sifilisa, hepatitisa, aidsa, malarije, Creutzfeldt Jakobove
bolezni, rumene mrzlice, bruceloze, leptospiroze, listerioze, lišmenioze,
toksoplazmoze in drugih bolezni, ki se prenašajo s človeškim materialom, niso
primerne za krvodajalce in dajalce drugih tkiv in organov, dokler ne preneha
nevarnost prenosa. Prenehanje kužnosti se dokaže s klinično in laboratorijsko
potrditveno metodo.
IV. EVIDENCE
16. člen
(črtan)
17. člen
Laboratoriji so dolžni voditi evidenco o pošiljatelju
materiala in vrsti materiala, ki ga sprejmejo v laboratorijsko preiskavo,
izvoru materiala, datumu sprejema materiala, vrsti in metodi opravljenih
laboratorijskih preiskav ter rezultatih laboratorijskih preiskav. 
O podatkih iz prejšnjega odstavka enkrat letno zbirno
poročajo ZZV v pisni ali elektronski obliki, najkasneje do 15. februarja za
predhodno leto. Poročilo mora vsebovati podatke o: številu in vrsti materiala
ter o številu pozitivnih rezultatov preiskav.
18. člen
Zavod Republike Slovenije za transfuzijo krvi in oddelki za
transfuzijo krvi pri bolnišnicah vodijo evidenco o osebah, ki niso primerne za
krvodajalce in dajalce drugih tkiv in organov zaradi možnosti prenosa
nalezljivih bolezni, ki se prenašajo s človeškim materialom. 
Osebe iz prejšnjega odstavka ostanejo v evidenci do
prenehanja kužnosti.
19. člen
Evidenco o ukrepanju v zvezi z varstvom pred steklino vodi
ZZV.

Pravilnik o prijavi nalezljivih bolezni in
posebnih ukrepih za njihovo preprečevanje in obvladovanje (Uradni list RS, št. 16/99) vsebuje naslednji prehodni in
končni določbi:
»V. PREHODNI IN KONČNI DOLOČBI
20. člen
Z uveljavitvijo tega pravilnika se prenehajo uporabljati: 
1.     
pravilnik o načinu prijavljanja nalezljivih bolezni (Uradni list SFRJ,
št. 42/85); 
2.     
odredba o obveznem zdravljenju tuberkuloznih bolnikov (Uradni list LRS,
št. 16/56); 
3.     
pravilnik o pogojih in načinu vodenja podatkov o laboratorijskih
preiskavah ter o dajanju obvestil o povzročiteljih posameznih nalezljivih
bolezni (Uradni list SFRJ, št. 42/85); 
4.     
odlok o ukrepih za varstvo prebivalstva pred sindromom pridobljene
zmanjšane odpornosti (Uradni list SFRJ, št. 36/86 in 53/87).
21. člen
Ta pravilnik začne veljati osmi dan po objavi v Uradnem listu
Republike Slovenije.«.

Pravilnik o spremembi in dopolnitvi Pravilnika
o prijavi nalezljivih bolezni in posebnih ukrepih za njihovo preprečevanje in
obvladovanje (Uradni list RS, št. 58/17) vsebuje naslednjo končno določbo:
»3. člen
Ta pravilnik začne veljati petnajsti dan po objavi v Uradnem
listu Republike Slovenije.«.