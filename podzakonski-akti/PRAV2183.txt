I. SPLOŠNE DOLOČBE
1. člen
S tem pravilnikom je določena maksimalna
višina odpisa materiala in izdelkov zaradi kala, razsipa in okvare, ki se v
gozdarstvu šteje za običajna, ter zato predstavlja redni strošek poslovanja
gospodarskih subjektov, od njega pa se ne obračunava in ne plačuje davek na
dodano vrednost. 
Primanjkljaj materiala in izdelkov se ne
šteje za uporabo materiala in izdelkov za neposlovne namene, če nastane zaradi
manipulacije pri skladiščenju, prevozu in prodaji do maksimalne višine kot ga
določa ta pravilnik.
2. člen
Določbe tega pravilnika veljajo za vse
tiste gospodarske subjekte, ki imajo registrirano eno izmed dejavnosti
gozdarstva po standardni klasifikaciji dejavnosti.
3. člen
Izguba ali uničenje materiala in izdelkov
se ugotavlja: 
-       
neposredno po nastanku izgube ali uničenju materiala in izdelkov pri
prevozu, skladiščenju ali prodaji; 
-       
z izrednim popisom materiala in izdelkov v skladišču in industrijski
prodajalni oziroma prodajalni v okviru drevesnic oziroma vrtnarij; 
-       
z rednim letnim popisom v skladišču in citiranih prodajalnah. 
O ugotovljeni izgubi oziroma uničenju
materiala in izdelkov se obvezno sestavi zapisnik.
4. člen
Odpis materiala in izdelkov zaradi izgube
(kalo, razsip, okvara) do maksimalne višine, ki jo določa ta pravilnik, se
šteje za odpis, ki je oproščen plačila davka na dodano vrednost. 
Od odpisa, ki presega odpis, izračunan na
podlagi maksimalnih stopenj iz tega pravilnika, se obračunava in plačuje davek
na dodano vrednost. 
Gospodarski subjekti evidentirajo izgube in
uničenje materiala in izdelkov (kalo, razsip, okvara) v svojih poslovnih
knjigah.
II. STOPNJE OBIČAJNEGA ODPISA MATERIALA IN IZDELKOV
5. člen
Ob normalnih
pogojih poslovanja ter ob skrbnem in strokovnem ravnanju z materialom in
izdelki se v gozdarstvu šteje kot običajen odpis materiala in izdelkov (kalo,
razsip, okvara) izračun od nabavne vrednosti materiala oziroma lastne cene
izdelkov v primeru lastne proizvodnje v določenem obračunskem obdobju, po
naslednjih stopnjah:


Zap. št.

Vrsta materiala, izdelka

Maksim. stopnja v %


1.

za gozdnolesne sortimente, razen za prostorninski les

3


2.

za prostorninski les

10


3.

za proizvode iz peskokopov

3


4.

pri drevesničarskih in vrtnarskih izdelkih

5


5.

pri gorivu in mazivu

2


III. PREHODNA IN KONČNA DOLOČBA
6. člen
Ta pravilnik začne veljati osmi dan po
objavi v Uradnem listu Republike Slovenije, uporablja pa se od 1. julija 1999
dalje.
Predsednik 
UO Splošnega združenja 
gozdarstva Slovenije 
mag. Emilijan Trafela l. r.