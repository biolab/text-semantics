1. člen
Objekti, ki so posebnega pomena za obrambo države, so:
1.     
sedež Generalštaba Slovenske vojske, sedeži operativnih poveljstev
Slovenske vojske, objekti operativnih organizacijskih enot Ministrstva za
obrambo (v nadaljnjem besedilu: ministrstvo), stacionarni objekti sistema zvez
in nadzora zračnega prostora Slovenske vojske, letalske baze Slovenske vojske,
objekti posebej namenjeni za delovanje poveljstev in državnih organov v vojni,
stalni privezi vojnih ladij in čolnov ter objekti, namenjeni za skladiščenje
oborožitve, streliva, minskoeksplozivnih sredstev ter vojaške opreme;
2.     
objekti za vzdrževanje oborožitve in vojaške opreme;
3.     
vojašnice s pripadajočimi objekti;
4.     
sedeži poveljstev, pomožni, rezervni ali nadomestni objekti za potrebe
obrambe, urejeni ognjeni položaji, pomožna letališča, helioporti, radarski položaji
ter urejeni položaji sistemov zvez;
5.     
vojaška vadišča, strelišča in poligoni ter drugi vojaški objekti in
objekti, namenjeni za uničevanje neeksplodiranih ubojnih sredstev.
Okoliš objekta je v skladu z zakonom ograjeno ali neograjeno
zemljišče, potrebno za funkcionalno uporabo vojaškega ali drugega objekta, ki
je posebnega pomena za obrambo, ter varnostni pas ali območje, ki je potrebno
za varno uporabo takega objekta.
Minister za obrambo v skladu z oceno ogroženosti ter možnostmi
za uporabo in varovanje za objekte iz prvega odstavka tega člena po potrebi
določi varnostni pas ali območje, ki je potrebno za njegovo varno uporabo, ter
ukrepe varovanja.
2. člen
Obvezni ukrepi za varovanje
objektov iz 1. in 2. točke prvega odstavka prejšnjega člena so:
-       
objekti in ograjena ali neograjena
zemljišča, potrebna za funkcionalno uporabo teh objektov, morajo biti fizično
ali tehnično varovani, v varnostnih pasovih ali območjih pa se izvajajo
varnostni ukrepi, ki jih določi minister za obrambo v skladu s prejšnjim
členom;
-       
vstop, gibanje in zadrževanje v teh objektih ter snemanje ali
fotografiranje je dovoljeno samo pooblaščenim osebam;
-       
snemanje, raziskave in meritve na teh objektih in okoliših lahko
opravljajo samo organizacije in osebe, ki jih pooblasti ministrstvo;
-       
podatkov o vrsti, namenu in stanju
objektov ni dovoljeno vnašati v javne publikacije brez soglasja ministrstva;
-       
izdelavo tehnične, gradbene in druge dokumentacije ter vzdrževalna dela
na objektih in napravah v njih lahko izvajajo samo organizacije, ki imajo
soglasje ministrstva. 
Pri graditvi objektov na
okoliših iz prve točke prvega odstavka prejšnjega člena se glede priključevanja
objektov na komunalno in drugo infrastrukturo izven objektov in okoliša
uporabljajo splošni predpisi.
Za objekte in pripadajoče okoliše iz 2. točke prvega odstavka
1. člena se ne uporablja ukrep iz četrte alinee prvega odstavka tega člena.
3. člen
Obvezni ukrepi za varovanje objektov in pripadajočih okolišev
iz 3. točke prvega odstavka 1. člena te uredbe so:
-       
objekti in ograjena ali neograjena
zemljišča, potrebna za funkcionalno uporabo teh objektov, morajo biti fizično
ali tehnično varovani, v varnostnih pasovih ali območjih pa se izvajajo
varnostni ukrepi, kot jih določi minister za obrambo v skladu s 1. členom te
uredbe;
-       
vstop, gibanje in zadrževanje na območju vojašnic ter snemanje ali
fotografiranje je dovoljeno osebam, ki imajo dovoljenje pristojnega poveljnika
ali osebe, ki jo ta pooblasti;
-       
opravljanje snemanja, meritev in raziskav na območju vojašnic lahko
opravljajo organi, organizacije in osebe, ki imajo soglasje ministrstva;
-       
vzdrževalna dela na objektih in drugih napravah na območju vojašnic
lahko opravljajo samo organizacije ali službe, ki imajo soglasje ministrstva.
Pri graditvi nastanitvenih, skladiščnih in drugih objektov na
območju vojašnic se uporabljajo splošni predpisi in vojaški standardi z upoštevanjem
obveznih ukrepov iz prejšnjega odstavka.
4. člen
Obvezni ukrepi za varovanje objektov in okolišev iz 4. in 5.
točke prvega odstavka 1. člena te uredbe so:
-       
objekti in pripadajoči okoliši morajo biti fizično zavarovani v času
uporabe;
-       
vstop, gibanje in zadrževanje na objektih in pripadajočih okoliših ter
snemanje ali fotografiranje je v času uporabe dovoljeno le pooblaščenim osebam;
-       
na objektih in pripadajočih okoliših ni dovoljeno izvajanje del (oranje,
prekopavanje in podobno), s katerimi bi se onemogočila ali omejila njihova
funkcionalna uporabnost oziroma sprememba njihove namembnosti, določena v
prostorskih planih;
-       
okoliški prebivalci morajo biti predhodno obveščeni o uporabi objektov
in pripadajočih okolišev na krajevno običajen način, kar ne velja za uporabo
urejenih ognjenih položajev;
-       
podatkov o vrsti, namenu in stanju urejenih ognjenih položajev ni dovoljeno
vnašati v javne publikacije brez soglasja ministrstva;
-       
snemanja, meritve in raziskave na vadiščih, streliščih in poligonih ter
ognjenih položajih v času uporabe lahko opravljajo osebe, ki imajo pooblastilo
poveljujočega.
Generalštab Slovenske vojske določi način uporabe vojaških
vadišč, strelišč in poligonov v skladu s to uredbo.
Graditev objektov na vadiščih, streliščih in poligonih se opravlja
v skladu s splošnimi predpisi in vojaškimi standardi.
5. člen
(črtan)
6. člen
V katastrskih občinah, v katerih
se nahajajo stacionarni objekti sistema zvez, objekti Slovenske vojske,
namenjeni nadzoru zračnega prostora, objekti, posebej namenjeni za delovanje
poveljstev v vojni, letalske baze Slovenske vojske, radarski položaji, urejeni
ognjeni položaji, objekti za skladiščenje oborožitve, streliva in
minskoeksplozivnih sredstev, vojaška vadišča in strelišča ter objekti,
namenjeni za uničevanje neeksplodiranih ubojnih sredstev, je treba pri prometu
z zemljišči, ki so opredeljena v prostorskih aktih kot kmetijska zemljišča,
gozdovi ali zemljišča, ki so z občinskim prostorskim načrtom namenjena za
graditev objektov, pred sklenitvijo pravnega posla pridobiti soglasje
ministrstva, razen v primerih, ko je pridobitelj država ali lokalna skupnost.
Katastrske občine so določene v prilogi te uredbe.
Številka in datum soglasja iz prejšnjega odstavka morata biti
vsebovana v notarskem zapisu o sklenitvi pravnega posla. 
Sodišče predlog za vknjižbo
lastninske pravice pri prometu z zemljišči iz drugega odstavka tega člena zavrne,
če notarski zapis ne vsebuje zahtevanih podatkov iz prejšnjega odstavka.
Evidenco zemljišč, na katerih se nahajajo objekti in okoliši
objektov iz 1. člena te uredbe, vodi ministrstvo.
Pogoje za izdajo soglasja predpiše minister za obrambo v treh
mesecih od izdaje te uredbe.
7. člen
Ministrstvo posebej določi velikost in obliko opozorilnih znakov
za vojaške objekte in njihove okoliše ter ukrepe za varnost pred požarom. Za
ukrepe varstva pri delu se uporabljajo splošni predpisi.
8. člen
Izvajanje obveznih ukrepov po tej uredbi nadzorujejo Inšpektorat
Republike Slovenije za obrambo, Inšpektorat Republike Slovenije za varstvo pred
naravnimi in drugimi nesrečami in druge inšpekcije s soglasjem ministrstva.

Priloga:
Spisek katastrskih občin

Uredba o določitvi objektov in okolišev
objektov, ki so posebnega pomena za obrambo, in ukrepih za njihovo varovanje
(Uradni list RS, št. 7/99) vsebuje naslednji končni določbi:
»9. člen
Z uveljavitvijo te uredbe preneha veljati odredba o določitvi
objektov in okolišev objektov, ki so posebnega pomena za obrambo, in ukrepih za
njihovo varovanje (Uradni list RS, št. 17/92).
10. člen
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembah in dopolnitvah uredbe o
določitvi objektov in okolišev objektov, ki so posebnega pomena za obrambo, in
ukrepih za njihovo varovanje (Uradni list RS, št. 67/03) vsebuje naslednjo končno določbo:
»7. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o
spremembah in dopolnitvah Uredbe o določitvi objektov in okolišev objektov, ki
so posebnega pomena za obrambo, in ukrepih za njihovo varovanje (Uradni list
RS, št. 26/10) vsebuje naslednjo končno določbo:
»6. člen
Ta uredba začne veljati petnajsti dan po objavi v Uradnem
listu Republike Slovenije.«.