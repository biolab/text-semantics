1. člen
(vsebina sklepa)
Ta sklep določa:
1.     
podrobnejši način vodenja in obvezno vsebino registra osebnih računov
članov pokojninskega sklada (v nadaljnjem besedilu: register);
2.     
podrobnejšo vsebino potrdila o stanju na osebnem računu člana
pokojninskega sklada;
3.     
podrobnejšo vsebino potrdila o vplačilih, ki jih je financiral
delodajalec.
2. člen
(vodenje registra)
(1) Register vodi upravljavec
pokojninskega sklada (v nadaljnjem besedilu: upravljavec).
(2) Register se vodi s posebno
skrbnostjo in po načelu sprotnosti, tako da se podatki v register vpisujejo
takoj ob nastopu dogodka, ki je predmet vnosa v register, oziroma v primeru
izjemnih dogodkov takoj, ko je to mogoče.
(3) Register se vodi na način, ki
zagotavlja zanesljivost, celovitost, razpoložljivost, zaupnost in sledljivost
informacij in podatkov.
(4) Poleg podatkov iz tega sklepa
lahko register, ob upoštevanju predpisov, ki urejajo varstvo osebnih podatkov,
preprečevanje pranja denarja in financiranje terorizma, davčnih predpisov in
drugih predpisov, vsebuje tudi druge podatke potrebne za izvajanje Zakona o
pokojninskem in invalidskem zavarovanju (Uradni list RS, št. 96/12 in 39/13; v
nadaljnjem besedilu: ZPIZ‑2) in na njegovi podlagi izdanih splošnih aktov.
Register iz prvega stavka tega odstavka lahko vsebuje tudi dodatne podatke iz
notranjih aktov upravljavca.
(5) Register se vodi tako, da je za
poljubno izbrano časovno obdobje kadarkoli mogoč vpogled in izpis podatkov o:
1.     
posameznem članu pokojninskega sklada (v nadaljnjem besedilu: član) ali
skupini članov;
2.     
plačilih delodajalca v korist posameznega člana ali skupine članov.
(6) Podatki v registru se hranijo
najmanj 10 let, računano od dneva, ko je član uveljavil pravico iz dodatnega zavarovanja
oziroma ko je član oziroma upravičenec v primeru smrti člana oziroma dediči
člana uveljavili pravico do izplačila odkupne vrednosti v enkratnem znesku.
3. člen
(elektronska podpora vodenju registra)
(1) Register se vodi v elektronski
obliki.
(2) Informacijski sistem namenjen
podpori vodenja registra mora zagotavljati zanesljivost, celovitost, razpoložljivost,
varnost, zaupnost in sledljivost informacij in podatkov, ki jih upravljavec
obdeluje v skladu z zakonodajo, na način, da smiselno in sorazmerno glede na
izpostavljenost tveganjem izpolnjuje tudi zahteve standardov in okvirov
ravnanja na področju upravljanja, razvoja, varovanja in dokumentiranja
informacijskih rešitev kot so ISO/IEC 27001 in ISO/IEC 27002.
(3) Programska oprema, namenjena podpori
vodenja registra in njene posodobitve, ki vplivajo na vsebino podpore vodenja
registra, morajo imeti dokazilo o skladnosti programske opreme z vsakokrat
veljavnimi predpisi s področja vodenja registra. Za dokazilo o skladnosti šteje
mnenje aktivnega preizkušenega revizorja informacijskih sistemov.
(4) Upravljavec zagotavlja, da
dobavitelj programske opreme oziroma drugi pogodbeni partner upravljavca zagotavlja
ustrezne posodobitve računalniške programske opreme.
(5) Upravljavec zagotavlja tudi
programsko in strojno opremo, ki omogoča pregledovanje in obdelavo zgodovinskih
podatkov tudi v primeru, ko se ta ne uporablja več za tekočo obdelavo podatkov.
4. člen
(vsebina registra)
(1) Register zajema osebne račune vseh
članov pokojninskega sklada.
(2) Iz osebnega računa posameznega
člana morajo biti razvidni najmanj naslednji podatki:
1.     
podatki, potrebni za natančno identifikacijo člana;
2.     
podatki o posameznem vplačilu, in sicer:
a)   
datum vplačila;
b)   
znesek vplačila;
c)   
vplačnik;
d)   
namen vplačila;
e)   
znesek vstopnih stroškov;
f)    
znesek čistega vplačila;
g)   
v primeru, da se vplačilo v pokojninski sklad sklada preračuna v število
enot premoženja tudi:
-  obračunski dan;
-  vrednost enote premoženja na obračunski dan;
-  število enot premoženja pokojninskega sklada pridobljenih na
podlagi tega vplačila;
3.     
podatek o skupni vrednosti privarčevanih sredstev;
4.     
v primeru, da se vplačila v pokojninski sklad preračunajo v število enot
premoženja tudi podatek o skupnem številu enot, vpisanih na osebnem računu
člana;
5.     
v primeru pokojninskega sklada z zajamčeno donosnostjo na čisto vplačilo
tudi podatek o zajamčeni vrednosti sredstev člana.
5. člen
(potrdilo o stanju na osebnem računu
člana)
Potrdilo o stanju na osebnem računu člana
vsebuje najmanj naslednje podatke:
1.     
podatke o pokojninskem skladu:
a)   
ime pokojninskega sklada;
b)   
ime in sedež upravljavca;
2.     
podatke o članu pokojninskega sklada:
a)   
ime in priimek;
b)   
naslov stalnega in/ali začasnega bivališča (ulica, hišna številka,
pošta, kraj, država);
c)   
davčno številko;
d)   
oznako pokojninskega načrta;
e)   
številko dokumenta o pristopu oziroma številko police oziroma številko
obvestila o vključitvi;
3.     
podatke vpisane na osebnem računu člana po stanju na dan 31. 12.:
a)   
skupni znesek vplačil;
b)   
skupni znesek vstopnih stroškov;
c)   
znesek izplačane odkupne vrednosti;
d)   
skupno vrednost privarčevanih sredstev;
e)   
podatek o znesku pripisanega zajamčenega donosa (samo pri pokojninskem
skladu z zajamčeno donosnostjo na čisto vplačilo, katerega vplačila se ne
preračunajo v število enot premoženja);
f)    
podatek o zajamčeni vrednosti sredstev člana po stanju na zadnji
obračunski dan koledarskega leta (samo pri pokojninskem skladu z zajamčeno
donosnostjo na čisto vplačilo);
4.     
podatke o vplačilih v koledarskem letu:
a)   
datum vplačila;
b)   
znesek vplačila;
c)   
vplačnik;
d)   
znesek vstopnih stroškov;
e)   
skupni znesek vplačil;
f)    
skupni znesek vstopnih stroškov;
5.     
podatke o donosnosti pokojninskega sklada za zadnje koledarsko leto, za
obdobje zadnjih treh koledarskih let in za obdobje zadnjih petih koledarskih
letih. Podatki se navedejo v odstotkih na dve decimalni mesti natančno.
Upravljavec ne sme navajati donosnosti za obdobja, krajša od navedenih v prvem
stavku.
6. člen
(potrdilo o vplačilih, ki jih je
financiral delodajalec)
Potrdilo o vplačilih, ki jih je financiral
delodajalec vsebuje najmanj naslednje podatke:
1.     
podatke o pokojninskem skladu:
a)   
ime pokojninskega sklada;
b)   
ime in sedež upravljavca;
2.     
podatke o delodajalcu:
a)   
firmo oziroma ime;
b)   
sedež;
c)   
davčno številko;
3.     
podatke o posameznih vplačilih v koledarskem letu:
a)   
datum vplačila;
b)   
znesek vplačila;
c)   
znesek vstopnih stroškov pri vplačilu.
7. člen
(posebne zahteve glede vplačila, na
podlagi katerega član pridobi pravico do dodatne invalidske pokojnine oziroma
dodatne družinske pokojnine)
(1) Za primere iz drugega odstavka
416. člena ZPIZ‑2 mora biti iz osebnega računa člana in iz potrdila o stanju na
osebnem računu člana razviden tudi podatek o višini in datumu posameznega
tovrstnega vplačila.
(2) Upravljavec pokojninskega sklada
je dolžan potrdilu o stanju na osebnem računu člana priložiti tudi poročilo o
vrsti in obsegu pravic, ki izhajajo iz zavarovanja iz prejšnjega odstavka.
PREHODNA IN KONČNA DOLOČBA
8. člen
(uporaba sklepa)
(1) Za pokojninski sklad, ki mora
pokojninski načrt in pravila upravljanja uskladiti v skladu s prvim odstavkom
416. člena ZPIZ‑2, se ta sklep začne uporabljati z dnem izvedbe te uskladitve.
(2) Za vzajemni pokojninski sklad se z
dnem izvedbe uskladitve iz prvega odstavka tega člena preneha uporabljati Sklep
o registru osebnih računov članov vzajemnega pokojninskega sklada (Uradni list
RS, št. 61/00 in 43/12).
9. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00702‑3/2013‑3
Ljubljana, dne 18. septembra
2013
EVA 2013‑1611‑0043
Predsednik sveta
Agencije za trg vrednostnih papirjev
dr. Damjan Žugelj l.r.