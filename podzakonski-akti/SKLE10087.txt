1.     
Ta sklep določa višine obrestnih mer, po katerih Banka Slovenije
obrestuje sredstva javnih subjektov, ki se vodijo pri Banki Slovenije na
podlagi pogodb o vodenju računov v skladu z 61. členom Zakona o javnih financah
(Uradni list RS, št. 11/11 – uradno prečiščeno besedilo, 14/13 – popr. in
101/13) in 12. členom ZBS-1.
2.     
Obrestovanje sredstev javnih subjektov urejata tudi Smernica Evropske
centralne banke z dne 20. februarja 2014 o domačih poslih upravljanja s
sredstvi in obveznostmi s strani nacionalnih centralnih bank – ECB/2014/09 in
ECB/2014/22 (v nadaljevanju Smernica) in Sklep Evropske centralne banke z dne
5. junija 2014 o obrestovanju depozitov, imetij in presežnih rezerv –
ECB/2014/23 (v nadaljevanju Sklep ECB).
3.     
Banka Slovenije obrestuje sredstva javnih subjektov do skupne
protivrednosti 200 mio EUR (prag obrestovanja) in nad tem zneskom, po različnih
obrestnih merah, vključno z negativno obrestno mero. Pri izračunu kvote v
višini 200 mio EUR Banka Slovenije najprej upošteva vsa novo vezana sredstva in
šele nato vpogledna sredstva. Za novo vezana sredstva se štejejo vse vezave
sredstev od vključno 5. junija 2014 dalje.
Sredstva v tujih
valutah se za potrebe izračuna kvote preračunajo v eure po referenčnem tečaju
BS, veljavnem za vsak dan obračuna.
4.     
Banka Slovenije določi obrestno mero za vezana sredstva javnih subjektov
v skladu s Smernico ob sklenitvi vsake posamične vezave. Sredstva depozita, kot
jih definira pogodba o vodenju enotnega zakladniškega računa države, sklenjena
med Banko Slovenije in Ministrstvom za finance, in ki ga je Ministrstvo za finance
9. 9. 2002 vplačalo za zavarovanje plačila nadomestila za vodenje enotnega
zakladniškega računa, opravljanje plačilnih storitev in stroške, nastale pri
opravljanju plačilnih storitev, se ne obrestujejo.
5.     
Banka Slovenije obrestuje vpogledna sredstva javnih subjektov do praga
obrestovanja po naslednjih obrestnih merah:
- 
sredstva v eurih – v višini EONIA-e za pretekli delovni dan. Če je EONIA
negativna, se sredstva obrestujejo po taki obrestni meri;
- 
devizna sredstva – po obrestni meri v višini 80 % povprečne obrestne
mere za posojanje preko noči za posamezno valuto v mesecu pred mesecem, za
katerega se obresti obračunavajo (vir: Bloomberg Composite bid). Če je
povprečna obrestna mera za posojanje preko noči za posamezno valuto negativna,
se devizna sredstva obrestujejo po taki obrestni meri.
6.     
Banka Slovenije vpogledna sredstva javnih subjektov, ki presegajo prag
obrestovanja, ne obrestuje oziroma jih obrestuje po obrestni meri mejnega
depozita Eurosistema, če je ta negativna.
7.     
Znesek obresti Banka Slovenije plača s pripisom, ali v skladu s Sklepom
ECB obremenitvijo računa, odprtega pri Banki Slovenije.
8.     
Obrestne mere, določene s tem sklepom, se začnejo uporabljati za izračun
obresti od vključno 11. junija 2014 dalje.
9.     
Z dnem uveljavitve tega sklepa preneha veljati Sklep o določitvi višine
obrestnih mer, po katerih Banka Slovenije obrestuje sredstva na enotnem
zakladniškem računu države in enotnih zakladniških računih občin, z dne
28. avgusta 2012.
Ljubljana, dne 10. junija 2014
Boštjan Jazbec l.r.
guverner