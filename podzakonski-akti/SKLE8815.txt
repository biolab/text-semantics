I. UVODNE DOLOČBE
1. člen
(1) S tem sklepom Republika Slovenija uskladi delovanje
javnega zavoda Triglavski narodni park (v nadaljnjem besedilu: zavod) z
določbami Zakona o Triglavskem narodnem parku (Uradni list RS, št. 52/10; v
nadaljnjem besedilu: zakon), ureja njegov status, razmerja med ustanoviteljem
in zavodom ter temeljna vprašanja o organizaciji, delovanju in financiranju
zavoda.
(2) Ustanovitelj zavoda je Republika Slovenija.
Ustanoviteljske pravice in obveznosti Republike Slovenije izvaja Vlada
Republike Slovenije (v nadaljnjem besedilu: ustanovitelj).
2. člen
Zavod je pravni naslednik državnega Zavoda za gojitev divjadi
Triglav – Triglavski narodni park, ki je bil ustanovljen z odločbo IS SRS št.
01-1021/11-60 z dne 30. 12. 1960 in v skladu z Zakonom o Triglavskem narodnem
parku (Uradni list SRS, št. 17/81, 18/81 – popr., 42/86 in Uradni list RS, št.
35/01 in 110/02 – ZGO-1) pooblaščen z Odlokom o pooblastitvi delovne
organizacije Triglavski narodni park – Zavod za gojitev divjadi Triglav, Bled,
p. o., za opravljanje dejavnosti in nalog v zvezi z varstvom Triglavskega
narodnega parka (Uradni list SRS, št. 33/81) za upravljanje Triglavskega
narodnega parka, pri čemer je le-ta postal javni zavod s Sklepom Vlade
Republike Slovenije št. 630-06/93-1/2-8 z dne 9. 4. 1993 o soglasju k
Statutarnemu sklepu o preoblikovanju delovne organizacije Triglavski narodni
park v javni zavod, ki ga je sprejel svet javnega zavoda Triglavski narodni
park na svoji seji 26. 2. 1993.
3. člen
(1) Ime zavoda je Javni zavod Triglavski narodni park.
(2) Skrajšano ime zavoda je Triglavski narodni park.
(3) Kratica zavoda je TNP.
(4) Sedež zavoda je na Bledu.
(5) Poslovni naslov zavoda je Ljubljanska cesta 27.
(6) Zavod pri svojem poslovanju uporablja štampiljko, katere
oblika in uporaba sta podrobneje določena s statutom zavoda.
(7) Zavod je pravna oseba javnega prava.
4. člen
(1) Zavod ima svoj znak, ki je določen v statutu.
(2) Zavod lahko dovoli uporabo svojega znaka tudi drugim
osebam za izdelke in storitve, ki so povezani z narodnim parkom.
(3) Uporaba znaka zavoda se podrobneje določi v statutu
zavoda.
(4) Zavod lahko pri svojem poslovanju uporablja znak in ime
narodnega parka ter njegove izpeljanke in prevode. Uporaba imena narodnega
parka, njegovih izpeljank in prevodov ter znaka narodnega parka za namene
poslovanja zavoda se podrobneje določi s statutom zavoda.
II. DEJAVNOST ZAVODA
5. člen
(1) Zavod opravlja v okviru javne službe upravljanja
narodnega parka te naloge:
1.     
pripravlja predlog načrta upravljanja narodnega parka (v nadaljnjem
besedilu: načrt upravljanja) in predlog dolgoročnega programa upravljanja
državne lastnine za območje narodnega parka;
2.     
sprejema letne programe dela na podlagi načrta upravljanja in opravlja v
njem določene naravovarstvene naloge oziroma skrbi za njihovo opravljanje;
3.     
sodeluje z lokalnimi skupnostmi na območju narodnega parka (v nadaljnjem
besedilu: parkovne lokalne skupnosti) pri doseganju ciljev narodnega parka;
4.     
spremlja in analizira stanje narave, sestavin biotske raznovrstnosti,
krajinske pestrosti ter naravnih in krajinskih vrednot;
5.     
sodeluje s strokovno organizacijo, pristojno za ohranjanje narave (v
nadaljnjem besedilu: strokovna organizacija), pri pripravi naravovarstvenih
smernic, naravovarstvenega mnenja in drugih mnenj, soglasij ter strokovnega
gradiva za del, ki se nanaša na območje narodnega parka;
6.     
sodeluje s strokovno organizacijo pri pripravi predloga naravovarstvenih
pogojev in naravovarstvenega soglasja z mnenjem za del, ki se nanaša na območje
narodnega parka;
7.     
izvaja ukrepe varstva in naravovarstvene naloge na območju narodnega
parka, vključno z ukrepi pogodbenega varstva in skrbništva in ukrepi varstva
ter naravovarstvenimi nalogami na delih posebnih varstvenih območij, ki segajo
zunaj narodnega parka, in skrbi za izvajanje teh ukrepov in nalog;
8.     
usklajuje in spremlja izvajanje znanstvenoraziskovalnih nalog glede
narodnega parka;
9.     
sodeluje pri pripravi razvojnih dokumentov parkovnih lokalnih skupnosti
in države;
10.  
sodeluje pri določitvi in izvedbi projektov, naložb in dejavnosti, za
katere se dodeljujejo spodbude oziroma se zagotavlja sofinanciranje na podlagi
zakona;
11.  
skrbi za izvajanje razvojnih nalog, ki se neposredno nanašajo na
upravljanje narodnega parka, in predlaga razvojne projekte s področja
upravljanja narodnega parka in trajnostnega razvoja;
12.  
svetuje pri izvajanju razvojnih projektov v narodnem parku, jih izvaja
in sodeluje pri njihovem izvajanju;
13.  
v sodelovanju s parkovnimi lokalnimi skupnostmi in lastniki nepremičnin
v narodnem parku skrbi za vzdrževanje, obnavljanje in varovanje naravnih
vrednot na območju narodnega parka;
14.  
sodeluje z lastniki, najemniki zemljišč in vlagatelji, jim strokovno
pomaga in svetuje;
15.  
načrtuje, gradi in vzdržuje parkovno infrastrukturo;
16.  
opravlja vodniško službo po narodnem parku;
17.  
razvija zavest javnosti o pomenu narodnega parka, varstvu naravnih in
krajinskih vrednot, krajinskih značilnosti, kulturne dediščine, ohranjanju
biotske raznovrstnosti in o varstvu okolja v narodnem parku;
18.  
sodeluje z vzgojno-izobraževalnimi ustanovami v parkovnih lokalnih
skupnostih;
19.  
izvaja mednarodne projekte in programe ter sodeluje pri njihovem
izvajanju, tudi z namenom pridobivanja sredstev za delovanje narodnega parka,
predstavitvah in strokovnih raziskavah parka;
20.  
skrbi za obisk in predstavitev narodnega parka, kar vključuje tudi
obveščenost in ozaveščanje javnosti o pomenu narodnega parka,
21.  
zagotavlja dostop do informacij o narodnem parku in vodi informacijske
centre, postaje in točke narodnega parka;
22.  
upravlja nepremičnine v narodnem parku, ki so v lasti države in so mu
bile prenesene v upravljanje;
23.  
opravlja druge naloge v sklopu varstva in razvoja narodnega parka v
skladu z zakonom.
(2) Upravljanje nepremičnin v narodnem parku, ki so v lasti
države in jih upravlja zavod (v nadaljnjem besedilu: nepremičnine), obsega:
1.     
skrb za tako rabo naravnih vrednot in nepremičnin, ki zagotavlja varstvo
naravnih vrednot, ohranjanje biotske raznovrstnosti in krajinske pestrosti ter
doseganje ciljev narodnega parka, določenih z zakonom;
2.     
sklepanje pravnih poslov v zvezi z rabo nepremičnin v narodnem parku in
s stvarmi, ki jim služijo, v skladu s predpisi, ki urejajo ohranjanje narave in
upravljanje stvarnega premoženja države;
3.     
skrb za pravno in dejansko urejenost nepremičnin, njihovo investicijsko
vzdrževanje, pripravo, organiziranje in vodenje naložb v vseh fazah
investicijskega procesa, vključno s pridobivanjem potrebnih upravnih dovoljenj.
6. člen
Zavod opravlja v okviru javne službe varstva kulturne
dediščine te naloge:
1.     
sodeluje z organizacijo, pristojno za varstvo kulturne dediščine, pri
pripravi gradiva s področja varstva kulturne dediščine, ki se nanaša na narodni
park, ter spremlja stanje kulturne dediščine v narodnem parku;
2.     
sodeluje z organizacijo, pristojno za varstvo kulturne dediščine, pri
pripravi kulturnovarstvenih pogojev in soglasij z mnenjem za del, ki se nanaša
na območje narodnega parka;
3.     
izvaja muzejsko dejavnost, dejavnost varstva premične kulturne
dediščine, galerijsko dejavnost po predpisih, ki urejajo varstvo kulturne
dediščine.
7. člen
Zavod opravlja naloge javne službe upravljanja lovišča s
posebnim namenom Triglav po predpisih, ki urejajo divjad in lovstvo.
8. člen
Poleg nalog iz 5., 6. in 7. člena tega sklepa opravlja zavod
tudi te naloge:
1.     
izvaja raziskovalne naloge v zvezi z upravljanjem narodnega parka;
2.     
sodeluje z mednarodnimi organizacijami s področja varstva narave;
3.     
sodeluje s strokovno organizacijo, organizacijo, pristojno za varstvo
kulturne dediščine, ter z upravljavci zavarovanih območij doma in v tujini;
4.     
sodeluje z vzgojno-izobraževalnimi in znanstvenoraziskovalnimi
ustanovami;
5.     
opravlja naloge za doseganje ciljev mednarodno priznanih oblik varstva
območij narave, ki narodni park vključujejo ali se nanj nanašajo;
6.     
druge naloge, če z njimi soglaša ustanovitelj.
9. člen
(1) Poleg nalog iz 5. do 8. člena tega sklepa opravlja zavod
v okviru javnih pooblastil še te naloge:
1.     
opravlja neposredni nadzor v narodnem parku, opozarja na kršitve zakona,
določi rok za odpravo nepravilnosti ter uvede postopek o prekršku ter odloča v
njem;
2.     
opravlja lovskočuvajsko službo v lovišču s posebnim namenom Triglav;
3.     
izvaja predkupno pravico države do nakupa nepremičnin v narodnem parku
za izpolnjevanje ciljev zakona;
4.     
izdaja mnenja, soglasja, dovoljenja in druge upravne odločbe na podlagi
zakona in drugih predpisov;
5.     
upravlja zbirke podatkov, ki se nanašajo na narodni park, uporablja
zbirke podatkov, ki so bile oblikovane z javnimi sredstvi, in na ustrezen način
zagotavlja njihovo dostopnost strokovni in drugi javnosti.
(2) Zavod ima pravico in dolžnost zastopati interese
narodnega parka v vseh upravnih in sodnih postopkih, katerih predmet je narodni
park, in je v teh postopkih zastopnik javne koristi.
10. člen
(1) Naloge zavoda iz 5. do 8. člena tega sklepa so v skladu z
Uredbo o standardni klasifikaciji dejavnosti (Uradni list RS, št. 69/07 in
17/08) razvrščene:

01.700

Lovstvo


02.100

Gojenje gozdov in druge gozdarske dejavnosti


18.200

Razmnoževanje posnetih nosilcev zapisa


47.190

Druga trgovina na drobno v nespecializiranih prodajalnah


47.782

Trgovina na drobno v specializiranih prodajalnah z
  umetniškimi izdelki


47.810

Trgovina na drobno na stojnicah in tržnicah z živili,
  pijačami in tobačnimi izdelki


47.820

Trgovina na drobno na stojnicah in tržnicah s tekstilijami
  in obutvijo


47.890

Trgovina na drobno na stojnicah in tržnicah z drugim
  blagom


47.910

Trgovina na drobno po pošti ali po internetu


55.204

Planinski domovi in mladinska prenočišča


55.209

Druge nastanitve za krajši čas


58.110

Izdajanje knjig


58.120

Izdajanje imenikov in adresarjev


58.140

Izdajanje revij in druge periodike


58.190

Drugo založništvo


63.1 

Obdelovanje podatkov in s tem povezane dejavnosti;
  obratovanje spletnih portalov


63.990

Drugo informiranje


68.200

Oddajanje in obratovanje lastnih ali najetih nepremičnin


68.320

Upravljanje nepremičnin za plačilo ali po pogodbi


72.190

Raziskovalna in razvojna dejavnost na drugih področjih
  naravoslovja in tehnologije


72.200

Raziskovalna in razvojna dejavnost na področju
  družboslovja in humanistike


73.1 

Oglaševanje


74.200

Fotografska dejavnost


77.400

Dajanje pravic uporabe intelektualne lastnine v zakup,
  razen avtorsko zaščitenih del


79.110

Dejavnost potovalnih agencij


79.900

Rezervacije in druge s potovanji povezane dejavnosti


81.100

Vzdrževanje objektov in hišniška dejavnost


81.300

Urejanje in vzdrževanje zelenih površin in okolice


82.300

Organiziranje razstav, sejmov, srečanj


84.110

Splošna dejavnost javne uprave


85.5 

Drugo izobraževanje, izpopolnjevanje in usposabljanje


90.020

Spremljajoče dejavnosti za umetniško uprizarjanje


90.030

Umetniško ustvarjanje


90.040

Obratovanje objektov za kulturne prireditve


91.011

Dejavnost knjižnic


91.020

Dejavnost muzejev


91.030

Varstvo kulturne dediščine


91.040

Dejavnost botaničnih in živalskih vrtov, varstvo naravnih
  vrednot

(2) Zavod lahko spremeni ali
razširi svojo dejavnost le s soglasjem ustanovitelja.
III. ORGANI ZAVODA
11. člen
Organi zavoda so:
-       
svet zavoda,
-       
strokovni svet in
-       
direktor.
12. člen
(1) Zavod upravlja svet zavoda.
(2) Svet zavoda sestavlja 20 članov, in sicer:
-       
štirje predstavniki ustanovitelja, ki jih imenuje ustanovitelj, in sicer
po enega na predlog ministrstva, pristojnega za ohranjanje narave (v nadaljnjem
besedilu: pristojno ministrstvo), ministrstva, pristojnega za varstvo kulturne
dediščine, službe vlade, pristojne za regionalni razvoj, in ministrstva,
pristojnega za kmetijstvo, gozdarstvo in prehrano;
-       
devet predstavnikov parkovnih lokalnih skupnosti, ki jih imenujejo
parkovne lokalne skupnosti Bled, Bovec, Gorje, Jesenice, Kobarid, Kranjska Gora
in Tolmin, in sicer vsaka po enega predstavnika, parkovna lokalna skupnost
Bohinj pa imenuje dva predstavnika;
-       
en predstavnik delavcev, ki ga med seboj izvolijo delavci, zaposleni v
zavodu;
-       
šest predstavnikov zainteresirane javnosti, med katerimi je en
predstavnik Lovske zveze Slovenije, drugi je predstavnik Planinske zveze
Slovenije, tretji je predstavnik strokovne javnosti, četrti je predstavnik
zainteresiranih nevladnih organizacij, peti in šesti pa sta predstavnika
lastnikov kmetijskih in gozdnih zemljišč v narodnem parku.
(3) Predstavniki zainteresirane javnosti iz četrte alineje
prejšnjega odstavka se določijo tako, da pristojno ministrstvo pozove k
sodelovanju pri upravljanju narodnega parka zainteresirane nevladne in
strokovne organizacije. Nevladna organizacija, ki želi sodelovati pri
upravljanju narodnega parka, mora imeti pridobljen status društva ali nevladne
organizacije, ki deluje v javnem interesu na področju varstva okolja,
ohranjanja narave ali varstva kulturne dediščine, ali izkazati aktivno
delovanje na območju narodnega parka, ki je usklajeno s cilji narodnega parka.
Strokovna organizacija, ki želi sodelovati pri upravljanju narodnega parka,
mora izkazati, da njeno delovno področje vključuje ravnanje in znanje, pomembno
za doseganje varstva in razvoja narodnega parka.
(4) Organizacija, ki želi sodelovati pri upravljanju
narodnega parka, se prijavi k sodelovanju s pisno prijavo, v kateri navede
dokazila o izpolnjevanju pogojev iz prejšnjega odstavka in predlaga imena
kandidatov za člane sveta zavoda. Pristojno ministrstvo objavi imena
organizacij, ki izpolnjujejo pogoje iz prejšnjega odstavka, in imena predlaganih
kandidatov za članstvo v svetu zavoda. Dva člana sveta zavoda izberejo
organizacije, ki se prijavijo in izpolnjujejo pogoje iz prejšnjega odstavka,
izmed predlaganih kandidatov za člane sveta zavoda.
(5) Predstavnika lastnikov kmetijskih in gozdnih zemljišč v
narodnem parku v svetu zavoda določi Kmetijsko-gozdarska zbornica, pri čemer
mora v postopku izbora zagotoviti tudi sodelovanje lastnikov kmetijskih
zemljišč in gozdov v narodnem parku, ki niso njeni člani, in agrarnih
skupnosti, ki so lastnice kmetijskih zemljišč in gozdov v narodnem parku, tako
da sta oba predstavnika lastnika kmetijskega zemljišča ali gozda v narodnem
parku. Eden predstavlja lastnike iz občin Bovec, Kobarid in Tolmin, drugi pa
lastnike iz občin Bled, Bohinj, Gorje, Jesenice in Kranjska Gora.
(6) Pravico voliti in biti voljen imajo vsi zaposleni v
zavodu, razen direktorja. Predstavnika delavcev v svet zavoda volijo zaposleni
v zavodu na neposrednih in tajnih volitvah. Podrobnejši potek volitev se uredi
v statutu zavoda.
(7) Mandat članov sveta zavoda je štiri leta. Po preteku
mandata je lahko član sveta ponovno imenovan ali izvoljen. Direktor mora
obvestiti ministrstva, parkovne lokalne skupnosti, Lovsko zvezo Slovenije,
Planinsko zvezo Slovenije in Kmetijsko-gozdarsko zbornico o izteku mandata
članov sveta zavoda najmanj 90 dni pred iztekom mandata.
13. člen
(1) Svet zavoda se konstituira na svoji prvi konstitutivni
seji, ki jo skliče direktor zavoda najpozneje v 30 dneh, ko je imenovana
oziroma izvoljena večina članov sveta.
(2) Svet zavoda vodi predsednik sveta zavoda, če je odsoten,
pa njegov namestnik.
(3) Predsednika sveta zavoda imenuje ustanovitelj izmed
svojih predstavnikov, pri čemer je to praviloma predstavnik pristojnega
ministrstva. Namestnika predsednika izvolijo člani sveta zavoda izmed
predstavnikov parkovnih lokalnih skupnosti na svoji prvi konstitutivni seji.
(4) Članom sveta zavoda začne teči mandat z dnem
konstituiranja.
(5) Ne glede na potek mandata opravljajo člani sveta zavoda
svojo funkcijo še naprej, če se novi svet ne more konstituirati, ker ni
imenovano oziroma izvoljeno dovolj veliko število članov sveta zavoda, pa je
zaradi nemotenega poslovanja zavoda treba sprejeti za to potrebne določitve.
(6) Svet zavoda podrobneje uredi svoje delovanje s
poslovnikom.
14. člen
(1) Svet zavoda v soglasju z ustanoviteljem sprejme statut,
sprejema splošne akte zavoda iz svoje pristojnosti, letni program dela,
poročilo o delu, določa finančni načrt in sprejema letno poročilo, imenuje
strokovni svet zavoda ter opravlja nadzor nad upravljanjem in poslovanjem
zavoda ter druge s tem sklepom, statutom zavoda in drugimi predpisi določene
naloge.
(2) Svet zavoda sklepa veljavno, če je na seji navzoča večina
članov sveta. Odločitve sprejema z večino glasov prisotnih članov sveta.
(3) Ne glede na prejšnji odstavek so sklepi sveta zavoda, ki
se nanašajo na načrt upravljanja in načrt upravljanja nepremičnin v lasti
države v narodnem parku ter statut, akt o sistemizaciji, akt o notranji
organizaciji in plačah, program dela, finančni načrt in letno poročilo,
veljavno sprejeti samo, če z njimi soglašajo predstavniki ustanovitelja, v
katerih resorno področje spada narodni park.
(4) Če se predstavnik ustanovitelja iz prejšnjega odstavka
upravičeno ne more udeležiti seje sveta zavoda, na kateri se odloča o zadevah
iz prejšnjega odstavka, zadošča njegovo pisno soglasje.
15. člen
(1) Strokovni svet zavoda ima devet članov. Sestavljajo ga
direktor zavoda, trije strokovnjaki iz vrst delavcev zavoda ter pet zunanjih
strokovnjakov.
(2) Svet zavoda imenuje strokovnjake v strokovni svet.
Strokovnjake iz vrst delavcev imenuje na predlog direktorja, pri čemer morajo
biti ustrezno zastopani zaposleni na področjih, kjer opravljajo dejavnost,
zaradi katere je bil zavod ustanovljen. Svet zavoda imenuje po enega zunanja
strokovnjaka na predlog Zavoda Republike Slovenije za varstvo narave, Javnega
zavoda Republike Slovenije za varstvo kulturne dediščine, Biotehniške
fakultete, Slovenske akademije znanosti in umetnosti ter enega strokovnjaka na
področju upravljanja zavarovanih območij na predlog pristojnega ministrstva.
(3) Mandat članov strokovnega sveta je štiri leta. Po preteku
mandata je lahko član strokovnega sveta ponovno imenovan.
(4) Strokovni svet vodi predsednik strokovnega sveta, ki je
direktor.
16. člen
Naloge strokovnega sveta so:
-       
obravnava vprašanja s področja strokovnega dela zavoda ter daje
direktorju in svetu zavoda mnenja, predloge in pobude za reševanje teh
vprašanj;
-       
spremlja delovanje zavoda glede na namen, zaradi katerega je bil zavod
ustanovljen;
-       
obravnava predlog načrta upravljanja parka, letni program dela in druge
programske dokumente parka in daje v zvezi z njimi mnenje, pripombe oziroma
priporočila;
-       
sproti spremlja izvajanje načrta upravljanja parka in pripravlja o tem
poročila za svet zavoda;
-       
daje druge pobude in predloge v zvezi z delovanjem zavoda;
-       
opravlja druge naloge v skladu z veljavnimi predpisi in tem sklepom.
17. člen
(1) Direktor zastopa, predstavlja in vodi poslovanje zavoda
ter odgovarja za zakonitost in strokovnost dela zavoda.
(2) Direktor mora pri vodenju poslov ravnati z javnimi in
drugimi sredstvi s skrbnostjo vestnega gospodarstvenika.
(3) Direktorja imenuje in razrešuje ustanovitelj na podlagi
javnega razpisa ter po predhodnem mnenju sveta zavoda. Javni razpis izpelje pristojno
ministrstvo.
(4) Mandat direktorja je štiri leta. Po izteku mandata je
lahko direktor ponovno imenovan.
(5) Na podlagi akta o imenovanju direktorja sklene z njim
pogodbo o zaposlitvi v imenu sveta zavoda njegov predsednik.
18. člen
(1) Za direktorja je lahko imenovana oseba, ki izpolnjuje
naslednje pogoje: 
-       
ima izobrazbo, pridobljeno po študijskem programu druge stopnje v skladu
z zakonom, ki ureja visoko šolstvo, oziroma izobrazbo, ki ustreza ravni
izobrazbe, pridobljene po študijskem programu druge stopnje; 
-       
ima najmanj deset let delovnih izkušenj, od tega najmanj pet let
vodstvenih izkušenj; 
-       
pozna področja dela zavoda; 
-       
ima osnovno raven znanja angleškega ali nemškega jezika; 
-       
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, in ni bila obsojena na nepogojno kazen zapora v
trajanju več kot šest mesecev; 
-       
zoper njo ni vložena pravnomočna obtožnica zaradi naklepnega kaznivega
dejanja, ki se preganja po uradni dolžnosti; 
-       
je državljan Republike Slovenije.
(2) Sestavni del prijave na razpis je tudi vizija delovanja
zavoda in razvoja narodnega parka med trajanjem mandata, ki vsebuje tudi
finančni, organizacijski in kadrovski vidik.
IV. SREDSTVA ZA DELO IN ODGOVORNOST ZA OBVEZNOSTI ZAVODA
19. člen
(1) Zavod pridobiva finančna sredstva za upravljanje
narodnega parka, ki vključuje naloge iz 5. do 9. člena tega sklepa:
-       
iz državnega proračuna;
-       
z vstopninami, dotacijami in donacijami;
-       
s sredstvi, pridobljenimi z upravljanjem nepremičnin;
-       
s prihodki od prodaje blaga in storitev, ki jih opravlja;
-       
iz različnih mednarodnih programov pomoči;
-       
s pridobivanjem sredstev na podlagi sofinanciranja programov in
projektov, ki so skladni z namenom ustanovitve parka, iz sredstev lokalnih,
državnih in mednarodnih skladov, ustanov oziroma drugih organizacij;
-       
iz drugih virov.
(2) Finančna sredstva iz proračunov samoupravnih lokalnih
skupnosti se lahko zagotovijo skladno z njihovimi programi oziroma s sprejetim
načrtom upravljanja.
(3) Finančna sredstva za izvajanje načrta upravljanja se
lahko zagotovijo tudi iz kreditnih sredstev Javnega sklada Republike Slovenije
za regionalni razvoj in razvoj podeželja skladno z njegovim sprejetim poslovnim
in finančnim načrtom.
20. člen
(1) Finančna sredstva iz državnega proračuna se na podlagi
programa dela javnega zavoda in načrta upravljanja zagotavljajo tudi za
izvajanje naravovarstvenih in razvojnih nalog, pri čemer se 50 odstotkov
sredstev nameni za opravljanje naravovarstvenih nalog, 50 odstotkov sredstev pa
za izvajanje razvojnih nalog.
(2) Naravovarstvene naloge iz prejšnjega odstavka se nanašajo
tudi na:
-       
nakup in zakup nepremičnin v narodnem parku;
-       
ukrepe varstva narave in kulturne dediščine;
-       
načrtovanje, gradnjo in vzdrževanje parkovne infrastrukture;
-       
podporo aktivnostim, ki prispevajo k vzdrževanju in ohranjanju za
narodni park tipične krajine.
(3) Razvojne naloge iz prvega odstavka tega člena se nanašajo
tudi na:
-       
javni prevoz in urejanje prometa;
-       
družbene, kulturne in gospodarske projekte oziroma dejavnosti, ki
podpirajo uresničevanje ciljev narodnega parka (npr. osnovna oskrba
prebivalcev);
-       
ukrepe, ki zagotavljajo trajnostni razvoj in ohranjanje poseljenosti v
narodnem parku;
-       
druge razvojne usmeritve iz petega odstavka 10. člena zakona.
21. člen
(1) Zavod uporabi presežek prihodkov, ki ga doseže pri
opravljanju svoje dejavnosti, za izvajanje in razvoj te dejavnosti.
(2) O načinu razpolaganja s presežkom odloča ustanovitelj na
predlog sveta zavoda.
V. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
22. člen
(1) Zavod nastopa v pravnem prometu v okviru svoje dejavnosti
samostojno ter v svojem imenu in za svoj račun.
(2) Za svoje obveznosti odgovarja zavod z vsemi sredstvi, s
katerimi upravlja.
(3) O načinu pokrivanja morebitnega primanjkljaja odloča
ustanovitelj na predlog sveta zavoda.
23. člen
(1) Premoženje zavoda je lahko last zavoda ali ustanovitelja.
(2) Zavod upravlja vse premoženje. S premičnim premoženjem
upravlja zavod samostojno, z nepremičninami pa samo po predhodnem soglasju
ustanovitelja.
(3) Nepremičnega premoženja, ki je v narodnem parku, ni
mogoče odtujiti, razen v skladu z zakonom, ki ureja ohranjanje narave.
Nepremično premoženje se ne sme obremeniti s stvarnimi bremeni.
VI. ODGOVORNOST USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
24. člen
(1) Ustanovitelj zagotavlja zavodu sredstva za opravljanje
javne službe in izvajanje javnih pooblastil na podlagi letne pogodbe, ki jo
pristojno ministrstvo sklene z zavodom.
(2) Zavod pripravi načrt upravljanja, letno pripravlja
program dela, finančni načrt, program naložb in letno poročilo zavoda.
(3) Z letnim programom dela se podrobneje določijo časovni in
finančni načrt izvedbe naravovarstvenih, razvojnih in drugih nalog iz programa
izvajanja načrta upravljanja, način sodelovanja s prebivalci narodnega parka in
parkovnimi lokalnimi skupnostmi, načini svetovanja pri opravljanju dejavnosti,
ki omogočajo trajnostni razvoj v narodnem parku, ter program odkupa, zakupa,
najema ali zamenjave zemljišč, ki so v narodnem parku v zasebni lasti.
(4) Zavod mora pripraviti letni program dela in finančni
načrt za naslednje leto do konca novembra tekočega leta ter ju po sprejetju na
svetu zavoda poslati pristojnemu ministrstvu, ki ju predloži ustanovitelju v
potrditev.
(5) Zavod mora pripraviti do konca februarja tekočega leta
poročilo o uresničitvi letnega programa dela in finančnega načrta za preteklo
leto na predpisan način in s pojasnili morebitnih odmikov pri uresničitvi od
načrtovanega ter ga po sprejetju na svetu zavoda poslati pristojnemu
ministrstvu, ki ga predloži ustanovitelju v potrditev.
(6) Ustanovitelj prevzame odgovornosti za obveznosti zavoda,
ki nastanejo iz opravljanja javne službe, do višine sredstev, ki jih v tekočem
letu zagotavlja iz proračuna Republike Slovenije za delovanje zavoda.
(7) Ustanovitelj ne odgovarja za obveznosti zavoda iz
opravljanja drugih dejavnosti, ki jih zavod opravlja na trgu.

Sklep o ustanovitvi javnega zavoda Triglavski
narodni park (Uradni list RS, št. 60/11) vsebuje naslednje prehodne in
končne določbe:
»VII. PREHODNE IN KONČNE DOLOČBE
25. člen
(1) Svet zavoda se konstituira najpozneje v treh mesecih po
začetku veljavnosti tega sklepa. Do konstituiranja novega sveta opravlja
njegove naloge obstoječi svet. Prvo sejo sveta zavoda skliče direktor.
(2) Strokovni svet se konstituira v skladu s tem sklepom
najpozneje v šestih mesecih po uveljavitvi tega sklepa. Do takrat opravlja
njegove naloge obstoječi svet. Prvo sejo strokovnega sveta skliče direktor.
26. člen
(1) Zavod sprejme vse potrebne akte, s katerimi uskladi svoje
delovanje s tem sklepom, najpozneje v treh mesecih po uveljavitvi tega sklepa.
(2) Do sprejetja novih aktov veljajo obstoječi akti v vseh
določbah, ki niso v nasprotju s tem sklepom.
(3) Direktor poskrbi za vpis tega sklepa v sodni register v
skladu z veljavnimi predpisi.
27. člen
Do sprejetja načrta upravljanja mora biti letni program dela
pripravljen v skladu z začasnimi upravljavskimi smernicami.
28. člen
Z dnem uveljavitve tega sklepa preneha veljati Odlok o
pooblastitvi delovne organizacije Triglavski narodni park – Zavod za gojitev
divjadi Triglav, Bled, p. o., za opravljanje dejavnosti in nalog v zvezi z
varstvom Triglavskega narodnega parka (Uradni list SRS, št. 33/81).
29. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembi Sklepa o ustanovitvi javnega
zavoda Triglavski narodni park (Uradni list RS, št. 10/14) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Zavod uskladi svoje akte s tem sklepom najkasneje v treh
mesecih po uveljavitvi tega sklepa.
3. člen
Ta sklep začne veljati naslednji dan po objavi v Uradnem
listu Republike Slovenije.«.