1. člen
(vsebina)
Ta uredba določa način unovčitve bona za izboljšanje
gospodarskega položaja na področju turizma (v nadaljnjem besedilu: bon) prek
informacijskega sistema Finančne uprave Republike Slovenije (v nadaljnjem
besedilu: FURS), povračilo sredstev prek informacijskega sistema FURS ter način
vodenja in upravljanja evidence bonov.
2. člen
(unovčitev bona)
(1) Upravičenec mora na dan prihoda ob prijavi za nastanitev
ali nastanitev z zajtrkom (v nadaljnjem besedilu: storitev) seznaniti ponudnika
storitev, da bo za opravljeno storitev unovčil bon.
(2) Ponudnik storitev mora v informacijski sistem FURS vnesti
naslednje podatke o upravičencu, ki je unovčil bon:
-       
ime in priimek,
-       
EMŠO,
-       
datum prihoda in predvidenega odhoda,
-       
predvideni znesek, za katerega se unovči bon.
(3) Unovčitev bona se opravi z izplačilom unovčenega bona v
znesku opravljene storitve ponudniku storitev ob predhodnem vnosu številke
izdanega računa za opravljeno storitev.
(4) Upravičenec lahko bon unovči v več manjših zneskih pri
različnih ponudnikih storitev.
3. člen
(unovčitev bona z izplačilom ponudniku storitev)
Ob unovčitvi bona z izplačilom ponudniku storitev upravičenec
ali njegov zakoniti zastopnik ali skrbnik potrdi unovčitev bona s pisno
potrditvijo in predložitvijo kopije osebne izkaznice ali potnega lista na
obrazcu iz priloge 1 »Potrditev unovčitve bona«, ki je sestavni del te uredbe.
Upravičenec lahko stanje svojega bona spremlja v informacijskem sistemu eDavki.
4. člen
(unovčitev bona upravičenca, ki ima zakonitega zastopnika
ali skrbnika, po tretji osebi)
Če bon za upravičenca, ki ima zakonitega zastopnika oziroma
skrbnika, unovči oseba, ki ni njegov zakoniti zastopnik ali skrbnik, mora
ponudniku storitev predložiti izjavo na obrazcu iz priloge 2 »Izjava zakonitega
zastopnika ali skrbnika za unovčitev bona upravičenca po tretji osebi«, ki je sestavni
del te uredbe. Izjava mora vsebovati naslednje podatke:
-       
ime in priimek ter EMŠO upravičenca,
-       
ime in priimek ter EMŠO zakonitega zastopnika ali skrbnika upravičenca,
-       
ime in priimek ter EMŠO osebe, ki bo unovčila bon za upravičenca,
-       
datum in podpis zakonitega zastopnika ali skrbnika upravičenca.
5. člen
(unovčitev prenesenih bonov)
(1) Če bon upravičenca unovči oseba, na katero je upravičenec
prenesel bon (med upravičenčevimi sorodniki v ravni vrsti do drugega kolena –
to so stari starši, starši, otroci, otroci zakonca ali zunajzakonskega
partnerja, vnuki – med zakonci, zunajzakonskimi partnerji, partnerji v
sklenjeni ali nesklenjeni partnerski zvezi ter med otroki in njihovimi
zakonitimi zastopniki, če to niso njihovi starši), mora ta oseba ponudniku storitev
predložiti izjavo na obrazcu iz priloge 3 »Izjava upravičenca o prenosu bona«,
ki je sestavni del te uredbe in ki jo podpiše upravičenec ali njegov zakoniti
zastopnik ali skrbnik. Izjava mora vsebovati naslednje podatke:
-       
ime in priimek ter EMŠO upravičenca, ki bon prenaša (v nadaljnjem
besedilu: prenosnik),
-       
ime in priimek ter EMŠO zakonitega zastopnika ali skrbnika prenosnika,
če ga ta ima,
-       
ime in priimek ter EMŠO osebe, na katero se bon prenaša (v nadaljnjem
besedilu: pridobitelj),
-       
sorodstveno ali pravno razmerje med prenosnikom in pridobiteljem,
-       
datum.
Izjava mora vsebovati tudi podpis prenosnika, njegovega
zakonitega zastopnika ali skrbnika.
(2) Ob unovčitvi bona ponudnik storitev v informacijski
sistem FURS ob vnosu podatkov o upravičencu iz drugega odstavka 2. člena te
uredbe vnese tudi podatke o prenosniku:
-       
ime in priimek ter EMŠO prenosnika,
-       
znesek, do višine katerega pridobitelj unovči bon prenosnika.
(3) Bon je mogoče v skladu s šestim odstavkom 62. člena
Zakona o dodatnih ukrepih za preprečevanje širjenja, omilitev, obvladovanje,
okrevanje in odpravo posledic COVID-19 (Uradni list RS, št. 206/21; v
nadaljnjem besedilu: zakon) le enkrat prenesti, in sicer v celotni vrednosti
bona. Če je upravičenec bon delno že koristil, bona v preostali vrednosti ni
mogoče več prenesti. Preneseni bon se lahko unovči le v enkratnem znesku za
opravljeno storitev pri enem ponudniku.
6. člen
(povračilo sredstev)
(1) FURS izplača ponudniku storitev sredstva unovčenega bona
v znesku opravljene storitve v naslednjih rokih, vendar najpozneje v 30 dneh,
in sicer:
-       
za bone, unovčene od 1. do 15. dne v mesecu, se izplačilo opravi do
zadnjega dne v mesecu,
-       
za bone, unovčene od 16. do zadnjega dne v mesecu, se izplačilo opravi
do 15. dne v naslednjem mesecu.
(2) Sredstva unovčenega bona v znesku opravljene storitve
FURS nakaže ponudniku storitev na njegov plačilni račun, vpisan v davčni
register.
7. člen
(način vodenja in upravljanja evidence bonov)
(1) FURS o upravičencu do bona, o ponudniku storitev in
nastanitvenem obratu, kjer je upravičenec unovčil bon, ter o izplačilu bona
vodi in upravlja evidenco bonov v elektronski obliki na podlagi predhodne
povezave zbirk osebnih podatkov iz 62. člena zakona.
(2) O izplačilu bona se vodijo podatki iz 2., 3., 4., 5. in
6. člena te uredbe.
8. člen
(hramba dokumentacije)
Pisne izjave (obrazce) iz 3., 4. in 5. člena te uredbe ter
dokumentacijo (kopije osebnih izkaznic ali potnih listov) v zvezi z unovčenjem
bonov mora ponudnik storitev hraniti dve leti od dneva unovčitve bona.
KONČNA DOLOČBA
9. člen
(začetek in prenehanje veljavnosti)
Ta uredba začne veljati 1. januarja 2022 in preneha veljati
30. julija 2022.
Št. 00726-48/2021
Ljubljana, dne 31. decembra 2021
EVA 2021-2130-0058
Vlada Republike Slovenije
Janez Janša
predsednik

Priloga
1: Potrditev unovčitve bona
Priloga
2: Izjava zakonitega zastopnika ali skrbnika za unovčitev bona upravičenca po
tretji osebi
Priloga
3: Izjava upravičenca o prenosu bona