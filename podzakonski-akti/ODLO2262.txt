1. člen
S tem odlokom se za izvedbo nalog usmerjanja in usklajevanja
dela na področju standardizacije zemljepisnih imen v Republiki Sloveniji
ustanovi Komisija za standardizacijo zemljepisnih imen (v nadaljnjem besedilu:
komisija).
2. člen
Komisija opravlja naslednje naloge:
-       
podaja mnenja o ustreznosti predlaganega imena novega naselja oziroma
novega imena naselja in o predlogu uradnega kratkega imena naselja ter sodeluje
pri pripravi predpisa o določitvi pogojev in načinu določitve uradnega kratkega
imena naselja v skladu z zakonom, ki ureja določanje območij ter imenovanje in
označevanje naselij, ulic in stavb,
-       
v imenu Republike Slovenije izvaja mednarodne obveznosti Republike
Slovenije na področju zemljepisnih imen (zastopanje na zasedanjih Organizacije
združenih narodov (v nadaljnjem besedilu: OZN) in ekspertnih skupin za
standardizacijo zemljepisnih imen (v nadaljnjem besedilu: UNGEGN)),
-       
druge naloge, povezane z resolucijami OZN in UNGEGN, pripravo
standardizacijskih dokumentov ter standardizacijo zemljepisnih imen v Republiki
Sloveniji, in
-       
druge naloge, določene z zakoni ali drugimi predpisi.
3. člen
(1) Komisijo sestavljajo:
-       
trije predstavniki Znanstvenoraziskovalnega centra Slovenske akademije
znanosti in umetnosti, Geografskega inštituta Antona Melika (predsednik
komisije in dva člana),
-       
dva predstavnika Znanstvenoraziskovalnega centra Slovenske akademije
znanosti in umetnosti, Inštituta za slovenski jezik Frana Ramovša (člana),
-       
en predstavnik Ministrstva za kulturo, Službe za slovenski jezik (član),
-       
en predstavnik Ministrstva za zunanje zadeve, Sektorja za mednarodne
organizacije (član),
-       
en predstavnik Ministrstva za okolje in prostor, Geodetske uprave
Republike Slovenije (član),
-       
en predstavnik Filozofske fakultete v Ljubljani, Oddelka za geografijo
(član),
-       
en predstavnik Filozofske fakultete v Ljubljani, Oddelka za slavistiko
(član),
-       
en predstavnik Geodetskega inštituta Slovenije (član).
(2) Člane ter predsednika komisije imenuje in razrešuje Vlada
Republike Slovenije.
(3) Komisija povabi k sodelovanju tudi predstavnike
italijanske narodne skupnosti in madžarske narodne skupnosti, ko je njihovo
sodelovanje v komisiji potrebno zaradi določitve imena naselij ali imena ulic
na območjih občin, kjer živijo pripadniki italijanske narodne skupnosti ali
madžarske narodne skupnosti.
4. člen
Sedež komisije je na Geodetski upravi Republike Slovenije, na
naslovu Zemljemerska ulica 12, 1000 Ljubljana.
5. člen
(1) Delo komisije poteka na rednih in dopisnih sejah.
(2) Seje komisije sklicuje in vodi predsednik komisije.
(3) Podrobnejši način dela komisije in način odločanja
komisije se določita s poslovnikom o delu komisije.
(4) Poslovnik o delu komisije sprejme komisija in se objavi
na osrednjem spletnem mestu državne uprave.
6. člen
(1) Strokovna dela za komisijo opravlja
Znanstvenoraziskovalni center Slovenske akademije znanosti in umetnosti,
Geografski inštitut Antona Melika.
(2) Administrativno – tehnične naloge za komisijo opravlja
Geodetska uprava Republike Slovenije, ki imenuje tajnika komisije. Tajnik
komisije opravlja naloge, določene v poslovniku o delu komisije iz prejšnjega
člena.
7. člen
Predsednik in člani komisije opravljajo naloge iz 2. člena
tega odloka v okviru svojih rednih delovnih obveznosti.
8. člen
(1) Komisija izvaja naloge iz 2. člena tega odloka v skladu s
programom dela komisije, ki je sestavni del letnega programa državne geodetske
službe. V njem se opredelita predvideni obseg nalog komisije in predvidena
višina sredstev za izvajanje teh nalog v tekočem letu.
(2) Finančna sredstva za delo komisije se zagotavljajo v
okviru proračunskih postavk Ministrstva za okolje in prostor – Geodetske uprave
Republike Slovenije. Znanstvenoraziskovalnemu centru Slovenske akademije
znanosti in umetnosti, Geografskemu inštitutu Antona Melika, se za strokovna
dela, ki jih opravlja za komisijo, zagotovijo sredstva v višini, določeni za ta
dela v sprejetem letnem programu državne geodetske službe.
PREHODNE IN KONČNA DOLOČBA
9. člen
(1) Ministrstvo za okolje in prostor v sedmih dneh od
uveljavitve tega odloka pozove pravne osebe iz 2. člena tega odloka, da v 15
dneh od prejetja poziva predlagajo svoje predstavnike v komisiji ter sporočijo
njihove kontaktne podatke.
(2) Člani in predsednik komisije se imenujejo v 30 dneh od
uveljavitve tega odloka.
10. člen
Komisija, imenovana na podlagi sklepov Vlade Republike
Slovenije št. 02401-25/2012/5 z dne 7. marca 2013 in št. 02401-15/2017/4 z dne
21. decembra 2017, nadaljuje svoje delo v skladu z dosedanjima sklepoma vlade
do imenovanja komisije v skladu z drugim odstavkom prejšnjega člena.
11. člen
Komisija sprejme poslovnik o delu komisije iz 5. člena tega
odloka na prvi redni seji, ki se skliče v treh mesecih od uveljavitve tega
odloka.
12. člen
Ta odlok začne veljati naslednji dan po objavi v Uradnem
listu Republike Slovenije.
Št. 00719-4/2021
Ljubljana, dne 11. februarja 2021
EVA 2020-2550-0104
Vlada Republike Slovenije
Janez Janša
predsednik