I. UVODNE DOLOČBE
1. člen
(uvodna določba)
Ta pravilnik ureja postopek, pogoje in merila javnega razpisa
za odkup slovenskih avdiovizualnih del neodvisnih producentov, ki jih RTV
Slovenija predvaja v svojih programih v skladu z zakonom, ki ureja področje
medijev.
2. člen
(pomen izrazov)
V tem pravilniku uporabljeni izrazi imajo naslednji pomen:
Avdiovizualno delo – filmi ter druga slovenska avdiovizualna dela,
izražena v obliki zaporedja povezanih gibljivih slik, ki omogočajo televizijsko
oziroma v razpisni dokumentaciji opredeljeno predvajanje in so izvorno
producirana s strani neodvisnih producentov;
Razpis – javni razpis za odkup slovenskih avdiovizualnih del
neodvisnih producentov;
Uslužbenec – redno zaposleni delavec RTV Slovenija;
Ustrezna vloga – vloga, ki je pravočasna, popolna in vložena
s strani upravičene osebe;
Pravočasna vloga – vloga, ki jo je RTV Slovenija prejela oziroma
jo je pošiljatelj s priporočeno pošiljko odposlal v roku, določenem v besedilu
razpisa;
Popolna vloga – vloga, ki vsebuje vse obvezne sestavine, ki
jih določa besedilo razpisa in razpisna dokumentacija;
Upravičena oseba – oseba, katere vloga izpolnjuje pogoje,
določene v besedilu razpisa. Izpolnjevanje pogojev se ugotavlja na osnovi
obveznih dokazil in vloge predlagatelja.
3. člen
(javnost postopka javnega razpisa)
RTV Slovenija na spletni strani navedeni v razpisni dokumentaciji,
objavi dokumente izdane v zvezi z razpisom. Objavijo se zlasti sklepi
generalnega direktorja, poročila komisij, pozivi za dopolnitev vlog ter druga
pomembnejša obvestila.
4. člen
(postopek javnega razpisa)
Postopek razpisa se izvede po naslednjem zaporedju:
1.     
Uvedba postopka:
- 
ugotovitev potreb po izvedbi razpisa;
- 
sprejem sklepa o začetku postopka;
- 
objava.
2.     
Priprava vlog za obravnavo:
- 
prispetje in evidentiranje vlog;
- 
odpiranje vlog;
- 
pošiljanje pozivov za dopolnitev nepopolnih vlog.
3.     
Zavrženje:
- 
izdaja sklepov o zavrženju vlog, ki niso popolne, niso pravočasne ali
niso vložene s strani upravičene osebe.
4.     
Ocenjevanje vlog:
- 
ocenjevanje vlog;
- 
oblikovanje končnega predloga komisije za ocenjevanje.
5.     
Odločba o izbiri:
- 
izdaja odločbe o izbiri.
II. UVEDBA POSTOPKA
5. člen
(posredovanje predlogov)
Odgovorni uredniki uredniško producentskih enot oziroma regionalnih
RTV centrov, pripravijo in predlagajo direktorju TV Slovenija (direktor TV)
obseg, tematiko, zvrsti, uvrstitev v programsko shemo, dinamiko odkupov,
dinamiko produkcije in dinamiko finančnih tokov za produkcijo posameznega avdiovizualnega
dela.
6. člen
(ugotovitev potreb in financiranje odkupa)
Potrebe po izvedbi razpisa in možnost financiranja odkupa
ugotovi direktor TV na podlagi tega pravilnika ter v skladu z programsko
produkcijskim načrtom (PPN) in upoštevaje zakonsko določen minimalen obseg
slovenskih avdiovizualnih del neodvisnih producentov v letnem oddajnem času,
kot ga določa zakon, ki ureja področje medijev.
Razpis se izvede vsaj enkrat na leto.
Finančna sredstva za odkup avdiovizualnega dela se planirajo
na posebnem stroškovnem mestu PPE TV Slovenija.
Direktor TV pošlje predlog za izdajo sklepa o začetku postopka
razpisa generalnemu direktorju RTV Slovenija (generalni direktor), skupaj z
besedilom razpisa.
7. člen
(sklep o začetku postopka)
Generalni direktor na podlagi predloga direktorja TV sprejme
sklep o začetku postopka razpisa s katerim določi datum objave, besedilo
razpisa in imenuje člane komisij ter določi predsednika komisij in vodjo
izvedbe razpisa.
8. člen
(vodja izvedbe razpisa)
Za vodjo izvedbe razpisa generalni direktor določi
programskega delavca TV Slovenija, ki pozna delovno področje produkcije
avdiovizualnih del in te naloge opravlja tudi v okviru svojih rednih delovnih
zadolžitev.
Vodja izvedbe razpisa vodi in usklajuje vse postopke povezane
z izvedbo razpisa, skrbi za zakonitost postopka in hrambo dokumentov v zvezi z
razpisom ter opravlja druge zadolžitve potrebne za uspešno izvedbo razpisa.
III. VSEBINA RAZPISNE DOKUMENTACIJE, OBJAVA RAZPISA TER
RAVNANJE S PREJETIMI VLOGAMI
9. člen
(besedilo razpisa)
Besedilo razpisa, ki se objavi mora vsebovati:
-       
zvrst, tematiko in obseg avdiovizualnega dela ter pomembnejše
produkcijske zahteve,
-       
jasno navedbo, da gre za javni razpis za odkup slovenskih avdiovizualnih
del neodvisnih producentov, kateri bodo odkupljeni v okviru sredstev, ki so na
razpolago,
-       
jasno navedbo, da bo na javnem razpisu izbrano tisto avdiovizualno delo,
ki bo v postopku izbire ocenjeno najvišje,
-       
umetniške, kulturnopolitične, strokovne in druge kriterije, po katerih
se bo posamezna vloga ocenjevala,
-       
pogoje, ki jih morajo izpolnjevati prijavitelji oziroma vlagatelji vlog,
-       
okvirno in maksimalno vrednost sredstev, namenjenih za predmet razpisa,
-       
obdobje, v katerem morajo biti porabljena dodeljena sredstva ter rok za
izročitev avdiovizualnega dela,
-       
razpisni rok,
-       
način pošiljanja in vsebina vlog,
-       
navedbo uslužbencev RTV Slovenija, pristojnih za dajanje informacij v
zvezi z razpisom,
-       
informacijo o vsebini in dostopu do razpisne dokumentacije, ki je
vlagateljem na razpolago,
-       
navedbo o obvezni uporabi obrazcev iz razpisne dokumentacije.
Poleg navedenih podatkov iz prejšnjega odstavka se lahko
objavijo tudi drugi podatki, če so potrebni glede na predmet razpisa.
Vsebino razpisne dokumentacije posebej določa besedilo razpisa.
10. člen
(vsebina razpisne dokumentacije)
Razpisna dokumentacija mora obsegati zlasti:
-       
opis predmeta javnega razpisa,
-       
informacijo o tem, kje so objavljeni dokumenti v zvezi z razpisom (3. člen),
-       
opis izvedbe razpisa,
-       
navedbo obvezne vsebine ponudbe,
-       
določitev nosilcev ter kvalitativnih, tehničnih in drugih standardov, v
skladu s katerimi mora biti izdelano avdiovizualno delo,
-       
tipske obrazce in izjave, ki dokazujejo izpolnjevanje zakonskih pogojev
statusa neodvisnega producenta,
-       
obrazec izjave o sprejemanju pogojev razpisa,
-       
navedbo meril oziroma ocenjevalnih kriterijev za izbiro najprimernejšega
ponudnika,
-       
tipski obrazec za navedbo referenc ponudnika,
-       
ocenjevalni listi,
-       
vzorec pogodbe o odkupu A/V dela,
-       
zahtevo, po kateri mora vlagatelj parafirati vsako stran vzorca Pogodbe
o odkupu,
-       
vzorec obrazca predračuna produkcijske cene AV dela,
-       
obrazec izjave o predložitvi garancije za zavarovanje avansa.
Razpisno dokumentacijo pripravi komisija za odpiranje vlog v
sodelovanju z uredništvom, ki je podalo pobudo za izvedbo razpisa.
Razpisno dokumentacijo, ki se nanaša na izbiro in ocenjevanje
vlog, pripravi komisija za ocenjevanje.
Uredništvo, ki je podalo pobudo za izvedbo razpisa, mora aktivno
sodelovati pri oblikovanju razpisne dokumentacije.
11. člen
(objava razpisa)
Razpis se objavi v Uradnem listu Republike Slovenije in na
spletnih straneh RTV Slovenija, lahko pa RTV Slovenija razpis objavi tudi v
drugih medijih, ki jih izdaja.
V času razpisa mora biti razpisna dokumentacija dosegljiva vsem
zainteresiranim na spletni strani in sedežu RTV Slovenija.
12. člen
(razpisni rok)
Čas od objave do zadnjega dne, ko lahko prijavitelji oddajo svoje
vloge (razpisni rok) mora trajati najmanj en mesec.
13. člen
(vloge)
Vlagatelj lahko vlogo dopolnjuje oziroma spreminja do preteka
razpisnega roka.
Vloga, ki jo je vlagatelj poslal po preteku razpisnega roka, je
prepozna.
Do poteka roka iz prvega odstavka tega člena lahko vlagatelj
sodeluje v postopku le s tem, da na način, določen v razpisu in razpisni
dokumentaciji, poda svojo vlogo.
14. člen
(sprejemanje in evidentiranje vlog)
Vloge se sprejemajo v vložišču RTV Slovenija, lahko pa se
sprejemajo tudi v ustrezno zavarovanem in temu namenjenemu elektronskemu
predalu.
Vsaka vloga ter njene dopolnitve se evidentirajo kot ena zadeva.
Uradna oseba vložišča, ki sprejema vloge, prispele na razpis,
na vsaki vlogi jasno označi datum prejema oziroma oddaje na pošti. Na enak
način evidentira tudi vsako dopolnitev oziroma spremembo vloge.
IV. KOMISIJE
15. člen
(opredelitev komisije)
Komisije so posvetovalna telesa generalnega direktorja in so
pri svojem delu samostojne.
16. člen
(sestava komisije)
Člane komisije za vsak razpis posebej imenuje generalni direktor.
Posamezno komisijo sestavlja od 3 do 5 članov, izmed katerih
generalni direktor določi predsednika komisije.
17. člen
(razrešitev člana komisije)
Po imenovanju komisije in pred dokončanjem dela komisije, lahko
generalni direktor člana komisije razreši samo v primerih, da:
-       
član sam zahteva razrešitev,
-       
se neopravičeno ne udeležuje sej ali svojega izostanka ne opraviči vnaprej,
-       
pri svojem delu ne ravna v skladu s predpisi,
-       
ne izvršuje svojin nalog oziroma jih ne opravlja strokovno,
-       
se ugotovi njegova kršitev pri podajanju informacij javnosti o zadevah,
ki jih komisija obravnava in so v pristojnosti odločanja generalnega direktorja,
-       
ravna v nasprotju z predpisi, ki urejajo varstvo osebnih podatkov,
-       
kot prijavitelj kandidira na razpisu.
Generalni direktor lahko na predlog večine ostalih članov, posameznega
člana komisije razreši tudi v primeru, da se ugotovi oziroma pojavi izrazita
interesna povezanost posameznega člana s predmetom odločanja.
V primeru predčasne razrešitve člana generalni direktor imenuje
novega člana.
18. člen
(delo komisije)
Komisija dela in odloča na sejah, ki jih sklicuje predsednik komisije.
Komisija deluje v prostorih RTV Slovenija in v okviru običajnega
delovnega časa.
Seja komisije mora biti sklicana najmanj 5 delovnih dni pred
zasedanjem.
Seje komisije vodi predsednik komisije.
Komisija je sklepčna, če je na seji prisotnih več kot
polovica njenih članov.
Komisija sprejema sklepe z večino glasov navzočih članov, poročilo
pa z večino glasov vseh članov.
Člani komisije in vodja izvedbe razpisa ne smejo nikomur posredovati
informacij o zadevah, ki jih obravnavajo in so v pristojnosti odločanja
generalnega direktorja. Kršitev prepovedi iz tega odstavka hujšo kršitev
delovnih obveznosti.
19. člen
(zapisnik komisije)
O delu komisije se vodi zapisnik, ki obsega najmanj:
-       
podatke o udeležbi na seji,
-       
dnevni red,
-       
podatke o delu na seji, zlasti o predlogih, o katerih se je
razpravljalo,
-       
sklepe, ki so bili na seji sprejeti.
Zapisnik piše vodja izvedbe razpisa, in sicer neposredno med
sejo. Vodji izvedbe razpisa se zagotovi tehnična sredstva za sočasno pisanje in
za natis zapisnika.
Zapisnik podpišejo člani komisije in vodja izvedbe razpisa takoj
po zaključku seje.
20. člen
(komisija za odpiranje vlog)
Komisija za odpiranje vlog je pristojna za opravo
postopkovnih dejanj predvidenih s tem pravilnikom.
Komisija za odpiranje vlog predvsem odpre in preveri formalno
ustreznost prejetih vlog, pošilja pozive na dopolnitev nepopolnih vlog ter
predlaga zavrženje vlog, ki niso ustrezne.
Generalni direktor imenuje člane komisije za odpiranje vlog
izmed uslužbencev RTV Slovenija, ki so vešči odpiranja in pregledovanja vlog v
okviru javnega naročanja in te naloge opravljajo tudi v okviru svojih rednih
delovnih zadolžitev.
21. člen
(komisija za ocenjevanje)
Komisija za ocenjevanje je pristojna za opravo postopkovnih dejanj
predvidenih s tem pravilnikom.
Komisija za ocenjevanje predvsem vloge oceni in razvrsti ter
predlaga izbiro posamezne vloge.
Generalni direktor imenuje člane komisije za ocenjevanje izmed
zaposlenih programskih delavcev, ki svoje delovne zadolžitve opravljajo znotraj
uredništva, ki je razpis predlagalo.
V. ODPIRANJE VLOG IN UGOTAVLJANJE FORMALNE USTREZNOSTI
22. člen
(odpiranje vlog)
Po poteku razpisnega roka komisija za odpiranje vlog hkrati
odpre vse vloge, ki so do tedaj prispele.
Odpiranju vlog sme prisostvovati vsak vlagatelj, ki kandidira
na razpisu.
Za vsako vlogo komisija za odpiranje vlog ugotovi:
-       
ali je pravočasna,
-       
ali jo je podala upravičena oseba in
-       
ali je popolna glede na besedilo javnega razpisa.
Komisija za odpiranje vlog o postopku odpiranja vlog sestavi
zapisnik, v katerega vpiše zlasti naslednje podatke:
-       
naslov, prostor in čas odpiranja vlog,
-       
imena navzočih članov komisije,
-       
ugotovitve o prepoznih in nepopolnih vlogah ter vlogah, ki jih niso
vložile upravičene osebe in
-       
seznam vlog, ki ustrezajo pogojem razpisa.
Vodja izvedbe razpisa pripravi povzetek vlog (preglednica s
ključnimi podatki).
Pri odpiranju vlog komisija za odpiranje vlog pazi, da se
osebe, ki prisostvujejo odpiranju vlog ne seznanijo z vsebino posamezne vloge
oziroma dela posamezne vloge (npr. cene, igralske zasedbe itd.), temveč so
seznanjene zgolj z informacijami, ki so potrebne za ugotovitev dejstev iz
tretjega odstavka tega člena.
23. člen
(ravnanje z nepopolnimi vlogami)
Komisija za odpiranje vlog takoj, ko ugotovi nepopolnost oziroma
formalno neustreznost posamezne vloge glede na besedilo javnega razpisa, pozove
vlagatelja, da tako vlogo dopolni. Komisija v pozivu navede rok (praviloma 3
delovne dni), do katerega mora vlagatelj vlogo dopolniti, ter ga opozori na
posledice, v primeru, da vloge ne bo dopolnil.
Vlagatelj lahko po odpiranju vlog svojo vlogo zgolj dopolni v
skladu s pozivom komisije za odpiranje vlog (npr. predloži manjkajoči dokument,
naknadno dokaže ali se izjavo o obstoju kakšnega dejstva itd.), ne more pa
svoje vloge vsebinsko spreminjati (npr. spreminjati ceno, igralsko zasedbo, scenarij
itd.).
24. člen
(poročilo komisije za odpiranje vlog)
Ko komisija pregleda vse prispele vloge in ko preteče morebitni
rok za dopolnitev vlog, predsednik komisije za odpiranje vlog sestavi poročilo.
Poročilo vsebuje šifro vloge, vlagatelja, naslov vlagatelja, oznako
ali je vloga ustrezna (pravočasna, popolna in vložena s strani upravičene
osebe) ali ne in obrazložitev iz katere so razvidni razlogi za ustreznost
oziroma neustreznost posamezne vloge.
Glede vlog, ki niso ustrezne, komisija za odpiranje vlog
generalnemu direktorju predlaga, da neustrezne vloge zavrže.
Ustrezne vloge komisija za odpiranje vlog skupaj z poročilom predloži
komisiji za ocenjevanje o tem pa tudi obvesti vodjo izvedbe razpisa.
VI. ZAVRŽENJE NEUSTREZNIH VLOG
25. člen
(sklep o zavrženju)
Na podlagi predloga komisije za odpiranje vlog, generalni direktor
z obrazloženim sklepom zavrže neustrezne vloge.
V sklepu o zavrženju se vlagatelja pouči (pravni pouk), da
lahko ta sklep izpodbija s pritožbo zoper odločbo o izbiri.
VII. OCENJEVANJE VLOG
26. člen
(ocenjevanje vlog)
Komisija za ocenjevaje razvrsti vloge glede na kriterije za
ocenjevanje, kot so bili določeni v objavi razpisa oziroma razpisni
dokumentaciji. Komisija za ocenjevanje pri razvrščanju vlog ne sme upoštevati
kriterijev, ki niso bili objavljeni v razpisu.
Člani komisije za ocenjevanje vloge ocenjujejo na vnaprej pripravljenih
ocenjevalnih listih.
Vsak član komisije za ocenjevanje na svojem ocenjevalnem listu
oceni vse kriterije ocenjevanja, in sicer vsakega posebej. Ocena mora biti
praviloma podana v razponu od 1 do 10, pri čemer pomeni ocena ena »najmanj
primerno« in ocena 10 »najbolj primerno«.
Oceno posameznega kriterija oziroma sklopa kriterijev mora
član komisije na ocenjevalnem listu tudi kratko obrazložiti in sicer tako, da
obrazložitve omogočajo vsebinsko (kvalitativno) razlikovanje med posameznimi
vlogami. Član komisije lahko pri razlagi posamezne ocene vloge med seboj primerja
in tako utemelji svojo odločitev.
Vlagatelji, ki kandidirajo na razpisu, ne morejo
prisostvovati seji komisije za ocenjevanje.
27. člen
(poročilo komisije za ocenjevanje)
O razvrstitvi iz prejšnjega člena pripravi predsednik
komisije za ocenjevanje poročilo. Poročilo mora vsebovati podpisane ocenjevalne
liste vseh članov komisije, ki so glasovali oziroma ocenjevali, točkovno
razvrstitev vlog in obrazložitev vsebinskih razlogov za takšno razvrstitev.
Obrazložitev vsebinskih razlogov pomeni povzetek obrazložitev posameznih članov
komisije na način, ki omogoča povezavo med kriteriji razpisa in razvrstitvijo
vlog ter hkrati omogoča vsebinsko (kvalitativno) razlikovanje med posameznimi
vlogami.
Predsednik komisije v poročilu generalnemu direktorju predlaga,
da naj RTV Slovenija odkupi avdiovizualno delo iz prvo uvrščene vloge. Predlog
lahko vsebuje tudi po prednostnem redu razvrščeno rezervno listo vlog oziroma
avdiovizualnih del.
Kolikor komisija za ocenjevanje presodi, da tudi
avdiovizualno delo iz prvo uvrščene vloge ni primerno za odkup, predsednik
komisije v poročilu generalnemu direktorju predlaga, da naj RTV Slovenija ne
odkupi nobenega avdiovizualnega dela.
VIII. ODLOČBA O IZBIRI
28. člen
(odločba o izbiri)
Na podlagi predloga komisije za ocenjevanje generalni direktor
izda obrazloženo odločbo, s katero odloči, katero avdiovizualno delo se sprejme
v odkup in katera ne.
Odločba lahko vključuje tudi po prednostnem redu razvrščeno rezervno
listo vlog oziroma avdiovizualnih del, ki lahko postanejo predmet odkupa,
kolikor v roku ne bi prišlo do podpisa pogodbe za odkup avdiovizualnega dela iz
prvo uvrščene vloge.
Odločbo o izbiri generalni direktor pošlje vsem vlagateljem, ki
so se prijavili na razpis.
V odločbi o izbiri se naslovnike pouči (pravni pouk), da lahko
zoper to odločbo vložijo pritožbo. Pritožbo vložijo pri generalnemu direktorju
v roku 15 dni od vročitve odločbe. O pritožbi se bo odločalo po pravilih
upravnega postopka.
IX. ODKUP AVDIOVIZUALNEGA DELA
29. člen
(sklenitev pogodbe)
Podlaga za sklenitev pogodbe o odkupu avdiovizualnega dela je
odločba, zoper katero v upravnem postopku ni rednega pravnega sredstva
(dokončnost odločbe), in sicer:
-       
če se zoper odločbo v pritožbenem roku ne pritoži noben vlagatelj,
-       
ko je bila odločba o pritožbi, s katero je bila pritožba zavržena ali
zavrnjena ali izpodbijana odločba spremenjena, vročena stranki, ki se je zoper
odločbo pritožila.
Pogodbo o odkupu avdiovizualnega dela RTV Slovenija in
izbrani vlagatelj praviloma podpišeta na sedežu RTV Slovenija, lahko pa RTV
Slovenija izbranemu vlagatelju pogodbo tudi pošlje in ga pozove k podpisu.
Kolikor izbrani vlagatelj pogodbe ne podpiše oziroma podpisane pogodbe ne vrne
v roku, določenem v pogodbi oziroma pozivu k podpisu, se šteje, da je odstopil
od svoje vloge. Na to RTV Slovenija izbranega vlagatelja v dopisu s katerim ga
pozove k podpisu pogodbe tudi izrecno opozori.
30. člen
(vsebina pogodbe o odkupu)
RTV Slovenija in izbrani vlagatelj podpišeta pogodbo o odkupu
avdiovizualnega dela, s katero uredita vsa medsebojna razmerja v zvezi z
odkupom.
V pogodbi o odkupu avdiovizualnega dela se obvezno določi, da
neodvisni producent na RTV Slovenija prenese izključno ter časovno in krajevno
neomejeno materialne avtorske pravice in druge pravice soavtorjev, avtorjev
prispevkov ter drugih avtorjev, in sicer na AV delu, njegovem prevodu, njegovih
avdiovizualnih predelavah ali na fotografijah, nastalih v zvezi s produkcijo
avdiovizualnega dela. S pogodbo o odkupu se obvezno določi, da RTV Slovenija na
avdiovizualnem delu pridobi predvsem pravico radiodifuznega oddajanja, pravico radiodifuzne
retransmisije, pravico sekundarnega radiodifuznega oddajanja, pravico dajanja
na voljo javnosti, pravico reproduciranja vključno s pravico shranitve v
elektronski obliki ter pravico do arhiviranja in posredovanja arhiviranega
posnetka javnosti, skladno z vsakokratnimi zakonskimi obveznostmi RTV
Slovenija.
V pogodbi o odkupu avdiovizualnega dela se obvezno določi, da
neodvisni producent na RTV Slovenija prenese tudi vse materialne pravice
neodvisnega producenta, ki jih ima na avdiovizualnem delu in vse materialne
pravice izvajalcev, ki jih imajo na izvedbi, vsebovani v avdiovizualnem delu.
Neodvisni producent avdiovizualnega dela mora v skladu z
navedenim, predhodno (pred odkupom oziroma pred sklenitvijo pogodbe o odkupu)
poskrbeti za ustrezne prenose pravic avtorjev, soavtorjev, avtorjev prispevkov
in izvajalcev, ki so pri produkciji avdiovizualnega dela sodelovali, nanj.
X. KONČNI DOLOČBI
31. člen
(veljavnost pravilnika)
Ta pravilnik začne veljati naslednji dan po objavi v Uradnem listu
Republike Slovenije.
32. člen
(razveljavitvena klavzula)
Z dnem uveljavitve tega
pravilnika preneha veljati Pravilnik o izvajanju javnih razpisov za odkup
avdiovizualnih del neodvisnih producentov (Uradni list RS, št. 40/03).
Predsednik Programskega sveta
RTV Slovenija
dr. Jernej Pikalo l.r.