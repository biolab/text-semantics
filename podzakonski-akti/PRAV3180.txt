1. člen
S tem pravilnikom se določajo oblika,
vsebina, postopek izdaje, zamenjave in prenehanja veljavnosti ter evidenca
izdanih službenih izkaznic pooblaščenih uradnih oseb carinske službe.
2. člen
Službena izkaznica (v nadaljevanju:
izkaznica) se izdaja pooblaščenim uradnim osebam carinske službe za opravljanje
nalog carinika, inšpektorja in izterjevalca (v nadaljevanju: imetnik izkaznice)
ter se z njo izkazuje pooblaščenost za izvajanje carinskih pooblastil.
3. člen
Izkaznice ni dovoljeno posoditi ali odtujiti
ter uporabljati v nasprotju z namenom njene izdaje.
4. člen
Izkaznica je sestavljena iz usnjenega
ovitka in plastificirane identifikacijske kartice s posebnimi zaščitnimi
elementi. Identifikacijska kartica je vstavljena v usnjeni ovitek.
5. člen
Usnjeni ovitek v velikosti 73 x100 mm ima: 
1.    
na prvi strani na vrhu vtisnjen grb Republike Slovenije, pod njim pa
napisano besedilo: “Službena izkaznica“; 
2.    
drugo, tretjo in zadnjo stran prazno.
6. člen
Vsebina obrazca identifikacijske kartice v
velikosti 85 × 55 mm je naslednja: 
1.    
Na prvi strani: 
- 
prostor za fotografijo imetnika izkaznice v velikosti 25 × 30 mm; 
- 
pod fotografijo imetnika izkaznice je prostor za vpis: 
- 
osebnega imena imetnika izkaznice, 
- 
zaporedne številke iz evidence; 
- 
desno od prostora za fotografijo je napis: “Republika Slovenija“, pod
njim “Ministrstvo za finance“ in pod njim “Carinska uprava Republike
Slovenije“; 
- 
pod nazivi je carinski znak; 
- 
v spodnjem desnem kotu je prostor za podpis izdajatelja izkaznice, pod
njim pa prostor za datum izdaje izkaznice; 
- 
v sredini spodaj je prostor za pečat osebe, ki je pooblaščena za izdajo
izkaznice. 
2.    
Na drugi strani izkaznice je navedeno naslednje besedilo: 
- 
za delavce na delovnih mestih carinika: “Imetnik te izkaznice je
pooblaščen, da v primerih in na način, kot je določeno z zakonom o carinski
službi in drugimi predpisi, izvaja carinska pooblastila carinika“; 
- 
za delavce na delovnih mestih inšpektorja: “Imetnik te izkaznice je
pooblaščen, da v primerih in na način, kot je določeno z zakonom o carinski
službi in drugimi predpisi, izvaja carinska pooblastila inšpektorja“; 
- 
za delavce na delovnih mestih izterjevalca: “Imetnik te izkaznice je
pooblaščen, da v primerih in na način, kot je določeno z zakonom o carinski
službi in drugimi predpisi, izvaja carinska pooblastila izterjevalca“. 
Osnovna barva identifikacijske kartice je
svetlo zelena, barva tiska oziroma napisov pa črna.
7. člen
Imetniku izkaznice, ki izvaja carinska
pooblastila na območju, kjer živi avtohtona italijanska oziroma madžarska
narodna skupnost, se izda identifikacijska kartica na obrazcu, na katerem je
besedilo tudi v italijanskem oziroma madžarskem jeziku.
8. člen
Identifikacijska kartica je veljavna le, če
izpolnjuje vse zahteve, naštete v 6. členu tega pravilnika. 
Ločevanje identifikacijske kartice in
usnjenega ovitka je prepovedano.
9. člen
O izdanih, zamenjanih in izgubljenih
izkaznicah se vodi evidenca v organizacijski enoti Generalnega carinskega
urada, pristojni za kadrovske zadeve. 
Evidenca o izkaznicah vsebuje: 
-    
zaporedno številko v evidenci, 
-    
osebno ime osebe, ki ji je izkaznica izdana, 
-    
datum izdaje, 
-    
naziv organizacijske enote, v kateri dela delavec, ki mu je izkaznica
izdana, 
-    
datum in razlog prenehanja veljavnosti ali nadomestitve izkaznice.
10. člen
Izkaznica se zamenja: 
-    
če jo je imetnik izgubil, 
-    
če je poškodovana, 
-    
če je imetnik spremenil osebno ime ali 
-    
so se spremenili drugi bistveni podatki iz izkaznice. 
Imetnik izkaznice mora v primeru izgube
izkaznice ali v primeru katerega koli drugega razloga iz prejšnjega odstavka to
dejstvo nemudoma sporočiti organizacijski enoti iz 9. člena tega pravilnika, da
ta izkaznico izbriše iz evidence izkaznic in v primeru izgube izkaznice uredi
preklic njene veljavnosti.
11. člen
Izkaznica preneha veljati z dnem: 
-    
ko imetniku preneha delovno razmerje ali 
-    
ko iz drugih razlogov izgubi status oziroma pooblastila pooblaščene
uradne osebe. 
V primerih iz prejšnjega odstavka mora
imetnik ob prejemu odločbe vrniti izkaznico, ki se pošlje organizacijski enoti
iz 9. člena tega pravilnika.
12. člen
Obrazci in skica po določbah tega
pravilnika so objavljeni kot priloga in so sestavni del tega pravilnika.
13. člen
Z dnem, ko začne veljati ta pravilnik,
preneha veljati Pravilnik o službeni izkaznici pooblaščenih uradnih oseb organov
carinske službe (Uradni list RS, št. 16/94).
14. člen
Izkaznice po tem pravilniku se izdajo v
roku enega leta od uveljavitve tega pravilnika. 
Do izdaje novih izkaznic so veljavne in se
uporabljajo izkaznice, izdane na podlagi predpisa iz 13. člena tega pravilnika.
Ob prejemu izkaznice, izdane po določbah
tega pravilnika, mora imetnik vrniti staro izkaznico.
15. člen
Vrnjene izkaznice se komisijsko uničijo. Za
ta namen imenuje minister za finance komisijo, ki o uničenju napiše zapisnik.
16. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 418-24/2000
Zvonko Ivanušič l. r. 
Minister 
za finance

Službena izkaznica