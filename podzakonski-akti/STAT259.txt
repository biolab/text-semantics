I. SPLOŠNE DOLOČBE
1. člen
(namen in poslanstvo)
Socialna zbornica Slovenije (v nadaljnjem besedilu: zbornica)
je osrednje strokovno združenje, v katerega se prostovoljno vključujejo
izvajalci s področja socialnega varstva in drugi izvajalci, ki prispevajo
oziroma želijo prispevati k socialni blaginji oziroma izboljšanju stanja na
področju socialnega varstva.
Poslanstvo zbornice je povezovanje socialno varstvene dejavnosti
in njenih izvajalcev v celoto, tako na lokalni, regionalni in na nacionalni
ravni, kot tudi vseh treh sektorjev – javnega, nevladnega ter zasebnega, v
skrbi za razvoj in dvig strokovne ravni izvajanja socialno varstvenih
dejavnosti.
2. člen
(naloge)
Zbornica izvaja javna pooblastila in naloge določene z
zakonom, ki ureja socialno varstvo, drugimi zakoni in s tem statutom.
Zbornica izvaja povezovalne, razvojne in podporne naloge s
področja socialnega varstva, nudi pomoč in podporo svojim članom ter skrbi za
udejanjanje Kodeksa etičnih načel v socialnem varstvu.
3. člen
(ime, sedež in poslovni naslov)
Ime zbornice je: Socialna zbornica Slovenije.
V mednarodnem poslovanju zbornica uporablja ime v angleškem
jeziku, ki se glasi: Social Chamber of Slovenia.
Zbornica je pravna oseba s sedežem v Ljubljani.
Poslovni naslov zbornice se določi in spreminja s sklepom
upravnega odbora.
4. člen
(žig in štampiljka)
Pri izvrševanju javnih pooblastil in zakonsko določenih nalog
zbornice zbornica uporablja žig, ki je okrogle oblike, v zunanjem krogu ima
napis Republika Slovenija, v sredini pa grb Republike Slovenije ter ime in
sedež zbornice.
Pri opravljanju drugih nalog zbornice, kot so določene v
prvem odstavku tega člena, zbornica uporablja štampiljko, ki je kvadratne
oblike z besedilom: Socialna zbornica Slovenije, v sredini štampiljke je znak
zbornice okrogle oblike, ki ima v temnem polju svetlo stilizirano kratico SZS.
5. člen
(zastopanje)
Zbornica ima dva zakonita zastopnika.
Prvi zastopnik zbornice je predsednik zbornice, ki zbornico zastopa
samostojno in v celoti, razen na področju delovnih razmerij zaposlenih v
strokovni službi zbornice.
Drugi zastopnik zbornice je generalni sekretar, ki zbornico
zastopa samostojno na področju delovnih razmerij zaposlenih v strokovni službi
zbornice. Na področju zagotavljanja kadrovskih, organizacijskih,
administrativnih in tehničnih pogojev za izvajanje zakonskih ter s tem statutom
določenih nalog zbornice generalni sekretar zbornico zastopa samostojno, v
skladu s splošnimi akti zbornice, ter odločitvami skupščine, upravnega odbora
ter predsednika zbornice.
6. člen
(sodelovanje z drugimi organizacijami in vključevanje v
zveze, združenja)
Pri uresničevanju svojih nalog zbornica sodeluje z
organizacijami v Republiki Sloveniji in v tujini, ki delujejo na področju
socialnega varstva in na področjih sorodnih dejavnosti oziroma imajo enake ali
sorodne namene in cilje.
Zbornica se lahko vključuje v zveze in združenja na
nacionalni in mednarodni ravni, v kolikor je to v skladu z namenom in cilji
delovanja zbornice. O vključitvi v zvezo ali združenje ter izstopu iz le te
odloči upravni odbor.
II. ČLANSTVO V ZBORNICI
7. člen
(pogoji in načini včlanjevanja)
Član zbornice lahko pod pogoji, določenimi v tem statutu,
postane fizična oziroma pravna oseba, z vložitvijo pristopne izjave, na
obrazcu, ki ga določi zbornica, in je priloga pravilnika o članstvu v zbornici,
v kateri se zaveže, da bo deloval v skladu s tem statutom in splošnimi akti
zbornice ter da bo plačeval članarino.
Pristopno izjavo se predloži zbornici osebno ali po pošti na
poslovni naslov zbornice, faksu ali v elektronski obliki na elektronski naslov
zbornice, objavljen na spletni strani zbornice.
Izpolnjevanje pogojev za članstvo preveri generalni sekretar,
ki v primeru izpolnjevanja pogojev kandidatu za člana izda obvestilo o
včlanitvi, ki velja od dne prejema pristopne izjave oziroma od oddaje le te
priporočeno na pošto.
V primeru neizpolnjevanja pogojev za včlanitev sklep o
zavrnitvi včlanitve izda upravni odbor.
8. člen
(vrste članstva)
Zbornica ima redne in častne člane.
Redni člani so individualni in kolektivni člani.
9. člen
(individualni člani)
V zbornico se kot individualni člani prostovoljno lahko
včlanijo fizične osebe oziroma posamezniki, ki opravljajo socialno varstveno
dejavnost ali izkažejo interes za članstvo v zbornici, pod pogojem, da v
zadnjih treh koledarskih letih pred predložitvijo pristopne izjave niso bile
pravnomočno obsojene za kazniva dejanja, ki so v nasprotju s poslanstvom, cilji
in nalogami zbornice oziroma je bila v tem obdobju obsodba že izbrisana iz
kazenske evidence.
10. člen
(kolektivni člani)
V zbornico se kot kolektivni člani prostovoljno lahko
včlanijo pravne osebe, ki opravljajo socialno varstveno dejavnost ali izkažejo
interes za članstvo v zbornici ter v zadnjih treh koledarskih letih pred
predložitvijo pristopne izjave niso izvajale dejavnosti oziroma delovale v
nasprotju s poslanstvom, cilji in nalogami zbornice.
11. člen
(častni člani)
Naziv častni član podeli skupščina na predlog strokovnega sveta
individualnemu članu zbornice, ki pri svojem poklicnem ali prostovoljnem delu
na področju socialnega varstva dosega izjemne dosežke in ima posebne zasluge za
razvoj socialno varstvene dejavnosti ter pri uveljavljanju poslanstva zbornice.
Častni člani so v pravicah in obveznostih izenačeni z rednimi
člani, razen plačevanja članarine, ki so jo oproščeni.
12. člen
(pravice individualnih članov)
Individualni člani zbornice imajo naslednje pravice:
-       
preko svojih predstavnikov odločati v skupščini ter v drugih organih
zbornice;
-       
skladno z določili tega statuta biti izvoljeni v organe zbornice;
-       
do varovanja strokovne integritete;
-       
da so seznanjeni z delom organov zbornice;
-       
da uresničujejo svoje interese na področju dejavnosti zbornice;
-       
da se udeležujejo vseh dejavnosti zbornice;
-       
da se strokovno in regionalno povezujejo v sekcije;
-       
da se vključujejo v izvajanje strokovnih in drugih nalog zbornice;
-       
da uveljavljajo popust v programih, ki jih izvaja zbornica;
-       
da brezplačno prejemajo bilten zbornice Socialni izziv;
-       
da brezplačno pridobijo osebno referenčno mnenje zbornice;
-       
da imajo člansko izkaznico.
13. člen
(dolžnosti individualnih članov)
Dolžnosti individualnih članov zbornice so:
-       
spoštovanje in širjenje poslanstva zbornice;
-       
spoštovanje Kodeksa etičnih načel v socialnem varstvu;
-       
aktivno sodelovanje in odzivanje na pobude ter strokovne aktivnosti
zbornice;
-       
da s svojim delom prispevajo k uresničevanju ciljev in nalog zbornice;
-       
spoštovanje tega statuta, splošnih aktov in sklepov organov zbornice;
-       
redno obveščanje zbornice o podatkih, potrebnih za vodenje evidence
individualnega članstva zbornice;
-       
redno plačevanje članarine.
14. člen
(pravice kolektivnih članov)
Kolektivni člani zbornice imajo naslednje pravice:
-       
predlaganje svojih predstavnikov – individualnih članov zbornice – v
skupščino in organe zbornice;
-       
partnersko sodelovanje v zadevah, ki so ključnega pomena za stroko in
socialno varstveno dejavnost;
-       
da predlagajo ustanovitev strokovnih delovnih skupin zbornice;
-       
do strokovnega posvetovanja oziroma oblikovanja stališč;
-       
da se preko svojih individualnih članov strokovno in regionalno
povezujejo v sekcije;
-       
pravico do popusta pri storitvah zbornice, opredeljenih v okviru nalog
zbornice;
-       
brezplačno prejemanje biltena zbornice Socialni izziv;
-       
da pridobijo mnenje o programih, ki jih izvajajo, s popustom pri
plačilu.
15. člen
(dolžnosti kolektivnih članov)
Dolžnosti kolektivnih članov zbornice so:
-       
spoštovanje avtonomije zbornice;
-       
širjenje poslanstva zbornice;
-       
spoštovanje in skrb za seznanjanje s Kodeksom etičnih načel v socialnem
varstvu;
-       
aktivno sodelovanje in odzivanje na pobude ter strokovne aktivnosti
zbornice;
-       
da s svojim delom prispevajo k uresničevanju ciljev in nalog zbornice;
-       
spoštovanje tega statuta, splošnih aktov in sklepov organov zbornice;
-       
redno obveščanje zbornice o spremembi podatkov, potrebnih za vodenje
evidence kolektivnega članstva zbornice;
-       
redno plačevanje članarine.
16. člen
(članarina)
Člani zbornice plačujejo članarino, ki jo s sklepom določi
upravni odbor.
17. člen
(prenehanje članstva)
Članstvo v zbornici preneha s:
-       
črtanjem, če član kljub pisnemu opominu ne plača članarine;
-       
prostovoljnim izstopom;
-       
izključitvijo člana;
-       
smrtjo individualnega ali častnega člana;
-       
prenehanjem delovanja kolektivnega člana.
Člana upravni odbor črta iz članstva zbornice, če ne plača
članarine tudi po naknadno določenem roku v pisnem opominu, z dnem, ko bi moral
po opominu najkasneje plačati članarino.
Član lahko kadarkoli izstopi iz članstva zbornice na podlagi izjave
o izstopu iz članstva na obrazcu, ki je priloga pravilnika, ki ureja članstvo v
zbornici.
Ugotovitveni sklep o izstopu iz članstva v zbornici sprejme
upravni odbor in velja od prvega dne v naslednjem mesecu od prejema izstopne
izjave.
Član, ki izstopa ali mu je prenehalo članstvo v zbornici, je
dolžan poravnati vse obveznosti, nastale v času članstva v zbornici.
18. člen
(izključitev iz članstva)
Častno razsodišče lahko izključi člana iz zbornice zaradi
grobih kršitev Kodeksa etičnih načel v socialnem varstvu, dolžnosti oziroma
določb tega statuta, drugih splošnih aktov zbornice, če zavestno ravna proti
interesom zbornice, če s svojimi dejanji grobo krši ugled zbornice in njegovih
članov ali če je bil pravnomočno obsojen za kaznivo dejanje, ki je v nasprotju
s poslanstvom, cilji in nalogami zbornice, pod pogojem, da obsodba še ni bila
izbrisana iz kazenske evidence.
O predlogu za izključitev člana odloči častno razsodišče
zbornice s sklepom.
Postopek o izključitvi se vodi v skladu s pravilnikom o delu
častnega razsodišča.
19. člen
(Pravilnik o članstvu v Socialni zbornici Slovenije)
Podrobneje, skladno z določili tega statuta, postopek
včlanitve, prenehanja članstva, način določitve in plačevanja članarine, ter
vodenje registra članstva zbornice ureja Pravilnik o članstvu v Socialni
zbornici Slovenije.
20. člen
(pritožbeni organ)
Zoper sklep častnega razsodišča, upravnega odbora, drugih organov
ali zastopnika zbornice ima član, če ni z zakonom ali tem statutom določeno
drugače, v 15 dneh pravico do pritožbe na skupščino zbornice.
Skupščina mora pritožbo obravnavati na prvi sklicani redni ali
izredni seji in o njej odločiti.
III. NAČIN ZAGOTAVLJANJA JAVNOSTI DELA ZBORNICE
21. člen
(javnost dela zbornice)
Za zagotovitev javnosti dela in dajanje informacij o delu
zbornice je odgovoren predsednik zbornice.
Člane zbornice in širšo javnost zbornica o svojem delovanju obvešča:
-       
s pravico vpogleda članov v zapisnike organov zbornice,
-       
preko sredstev javnega obveščanja,
-       
preko spletne strani zbornice,
-       
preko elektronske pošte,
-       
z izdajanjem strokovnega in informacijskega glasila,
-       
z organizacijo okroglih miz, tiskovnih konferenc, delavnic, posvetovanj,
izobraževanj, predavanj in drugih dogodkov,
-       
na druge primerne načine.
IV. DEJAVNOST IN NALOGE ZBORNICE
22. člen
(javna pooblastila in naloge zbornice)
Zbornica skrbi za povezanost, razvoj in dvig strokovne ravni
izvajanja socialno varstvene dejavnosti.
Zbornica opravlja kot javna pooblastila naloge, določene z
zakonom, ki ureja socialno varstvo.
Zbornica opravlja tudi druge naloge, določene z zakonom, ki
ureja socialno varstvo.
Povezovalne in razvojne naloge zbornice so:
-       
sodeluje s pristojnim ministrstvom, državnim zborom in državnim svetom
ter po potrebi z drugimi upravnimi organi na ravni države ter z organi v
regijah in lokalnih skupnostih;
-       
sodeluje s poslovnimi skupnostmi in drugimi organiziranimi subjekti s
področja socialnega varstva, invalidskega varstva, z raziskovalnimi in
izobraževalnimi organizacijami ter s strokovnimi združenji doma in v tujini;
-       
sodeluje pri pripravi standardov in normativov storitev socialnega varstva
ter standardov znanj za posamezno dejavnost in poklicnih standardov;
-       
sodeluje pri oblikovanju kriterijev za napredovanje strokovnih delavcev
in za vrednotenje strokovnega dela strokovnih delavcev in sodelavcev v
socialnem varstvu;
-       
podpira in ustvarja pogoje za razvoj socialno inovativnih in
komplementarnih dejavnosti na področju socialnega varstva;
-       
podpira in razvija prostovoljno delo v socialnem varstvu;
-       
razvija funkcijo osveščanja državljanov;
-       
daje strokovno mnenje o posameznih programih izvajalcev dejavnosti
socialnega varstva, na njihovo pobudo ali na pobudo financerja;
-       
opravlja svetovalno delo in daje strokovno pomoč posameznim izvajalcem
socialno varstvenih programov;
-       
opravlja izdajateljsko dejavnost (bilten Socialni izziv in drugo);
-       
opravlja izobraževalno dejavnost.
Podporne naloge ter dejavnosti, ki jih zbornica opravlja v
okviru nudenja pomoči in podpore svojim članom so:
-       
vzpostavi in vodi računalniško podprt informacijski sistem z registrom
članstva ter izvajalcev socialno varstvene dejavnosti;
-       
varuje strokovno integriteto svojih članov, jim daje potrebno pomoč in
referenčna mnenja;
-       
predlaga pristojnemu ministrstvu podelitev nagrad in priznanj strokovnim
delavcem in strokovnim sodelavcem ter drugim delavcem na področju socialnega
varstva;
-       
spodbuja in neguje sodelovanje med člani s strokovnimi srečanji in
drugimi oblikami druženja doma in v tujini;
-       
skrbi za obveščenost svojih članov o dogajanjih na področju socialnega
varstva in o delu zbornice z biltenom Socialni izziv;
-       
organizira strokovna srečanja, kot so dnevi Socialne zbornice Slovenije,
Socialni klub, strokovni posveti in podobno.
23. člen
(sestava organov zbornice)
Pri podaji mnenj zbornice o izdaji koncesij za opravljanje
socialno varstvene dejavnosti in določanju liste strokovnjakov za opravljanje
inštruktažnega svetovanja izvajalcem, morajo biti pri odločanju organov
zbornice sorazmerno zastopani delavci v javnih zavodih, drugih socialno
varstvenih zavodih, dobrodelnih organizacijah, organizacijah za samopomoč,
invalidskih organizacijah in pri zasebnikih.
24. člen
(pridobitna dejavnost)
Zbornica izvaja tudi naslednje, v skladu z Uredbo o
standardni klasifikaciji dejavnosti (Uradni list RS, št. 69/07 in 17/08)
opredeljene pridobitne dejavnosti:
I 56.300 Strežba pijač
J 58.110 Izdajanje knjig
J 58.140 Izdajanje revij in druge
periodike
J 58.190 Drugo založništvo
J 63.110 Obdelava podatkov in s tem
povezane dejavnosti
J 63.120 Obratovanje spletnih portalov
J 63.990 Drugo informiranje
L 68.200 Oddajanje in obratovanje lastnih
ali najetih nepremičnin
M 69.103 Druge pravne dejavnosti
M 72.200 Raziskovalna in razvojna
dejavnost na področju družboslovja in humanistike
M 73.110 Dejavnost oglaševalskih agencij
M 73.200 Raziskovanje trga in javnega
mnenja
M 74.900 Drugje nerazvrščene strokovne in
tehnične dejavnosti
N 79.120 Dejavnost organizatorjev potovanj
N 82.110 Nudenje celovitih pisarniških
storitev
N 82.190 Fotokopiranje, priprava
dokumentov in druge posamične pisarniške dejavnosti
N 82.300 Organiziranje razstav, sejmov,
srečanj
N 82.990 Drugje nerazvrščene spremljajoče
dejavnosti za poslovanje
O 84.120 Urejanje zdravstva,
izobraževanja, kulturnih in drugih socialnih storitev, razen obvezne socialne
varnosti
P 85.590 Drugje nerazvrščeno
izobraževanje, izpopolnjevanje in usposabljanje
P 85.600 Pomožne dejavnosti za
izobraževanje
Q 88.999 Drugo drugje nerazvrščeno
socialno varstvo brez nastanitve
R 91.011 Dejavnost knjižnic
R 91.012 Dejavnost arhivov
S 94.110 Dejavnost poslovnih in
delodajalskih združenj
S 94.120 Dejavnost strokovnih združenj.
Zbornica lahko opravlja pridobitno dejavnost pod pogoji, ki
jih za opravljanje te dejavnosti določa zakon. Pridobitna dejavnost mora biti
povezana z namenom in cilji, kot dopolnilna dejavnost nepridobitni dejavnosti
zbornice ter se lahko opravlja le v obsegu, potrebnem za uresničevanje namena
in ciljev, oziroma za opravljanje nepridobitne dejavnosti.
Šteje se, da je pridobitna dejavnost povezana z namenom in
cilji zbornice, če lahko neposredno pripomore k uresničevanju namena oziroma
ciljev zbornice, pri čemer doprinos ni izključno v zagotavljanju prihodkov
zbornice. Kot dopolnilna dejavnost nepridobitni dejavnosti zbornice se šteje
tista pridobitna dejavnost, ki skupaj z nepridobitno dejavnostjo sestavlja
določeno storitev ali dosežek oziroma zagotavlja boljšo izkoriščenost osnovnih
sredstev zbornice.
V. ORGANI ZBORNICE
25. člen
(organi zbornice)
Organi zbornice so:
-       
kolegijski organi:
-       
najvišji organ odločanja:
-       
skupščina
-       
organ upravljanja:
-       
upravni odbor
-       
organ nadzora:
-       
nadzorni odbor
-       
organi skupščine:
-       
častno razsodišče
-       
komisija za volitve in imenovanja
-       
posvetovalni organ, organ strokovne presoje in pritožbeni organ (javna
pooblastila):
-       
strokovni svet
-       
individualni organi:
-       
predsednik zbornice
-       
podpredsednik zbornice
-       
izvršilni in poslovodni organ:
-       
generalni sekretar.
Pri sestavi organov zbornice je potrebno upoštevati načelo zastopanosti
delavcev v javnih zavodih, drugih socialno varstvenih zavodih, humanitarnih
organizacijah, nevladnih organizacijah, ki delujejo na področju socialnega
varstva, invalidskih organizacijah in zasebnikov.
Predlog sklepa o razpisu volitev članov skupščine in organov zbornice
pripravi komisija za volitve in imenovanja, sprejme ga predsednik zbornice
najmanj dva meseca pred iztekom mandatne dobe organov zbornice.
26. člen
(skupne določbe o organih zbornice)
Mandat članov vseh kolegijskih organov zbornice, predsednika in
podpredsednika zbornice traja štiri leta, z možnostjo ponovne izvolitve.
Mandat generalnega sekretarja traja pet let, z možnostjo
ponovnega imenovanja.
Delo vseh organov zbornice, razen generalnega sekretarja, je
častno, brez plačila, člani so upravičeni do povračila materialnih stroškov, ki
jim nastanejo pri izvajanju nalog zbornice. Način in pogoje izplačevanja teh
povračil podrobneje določi upravni odbor zbornice.
Volitve v organe zbornice se opravijo v skladu s pravilnikom o
volitvah članov skupščine in organov zbornice ter s sklepom o volitvah v organe
zbornice iz prejšnjega člena tega statuta.
Novi upravni odbor, nadzorni odbor, častno razsodišče,
komisija za volitve in imenovanja in strokovni svet zbornice se prvič po
izvolitvi sestanejo v 15 dneh po seji skupščine, da se izvoli predsednik in
podpredsednik organov.
Seje vseh organov skliče predsednik zbornice.
V kolikor statut zbornice za posamezen organ izrecno ne
določa drugače, se za predsednika novoizvoljenega organa zbornice imenuje
tistega člana organa, ki je na volitvah na skupščini prejel najvišje število
glasov.
Podpredsednik organa v celoti nadomešča predsednika organa v
času njegove odsotnosti.
Generalni sekretar zbornice izmed delavcev strokovne službe
zbornice določi tajnika posameznega organa zbornice, ki opravlja
administrativna opravila ter vodi zapisnik o sejah organa zbornice. Zapisnik
mora biti posredovan članom organa najkasneje v 15 dneh po seji.
Če ni s tem statutom drugače določeno, članu organa preneha funkcija
pred potekom mandatne dobe, če sam odstopi ali če ga skupščina, generalnega
sekretarja pa upravni odbor, te funkcije skladno z določili tega statuta
razreši.
V primeru iz prejšnjega odstavka se manjkajočega člana organa
izvoli najkasneje v treh mesecih na dopisni seji skupščine. V tem primeru
mandat novo izvoljenega člana organa traja do zaključka mandata preostalih
članov organa, izvoljenih skladno z določili prvega odstavka tega člena.
Podrobneje se delo in sestava organov določi s poslovniki
oziroma pravilniki o delu organov zbornice, skladno z določili tega statuta.
V primeru rednega poteka mandata traja mandat prejšnjemu članu
kolegijskega organa oziroma prejšnjemu individualnemu organu do trenutka
izvolitve oziroma potrditve novega člana oziroma individualnega organa.
27. člen
(razrešitev predsednika, podpredsednika zbornice in članov
organov zbornice)
Postopek za razrešitev predsednika zbornice, podpredsednika zbornice
ali člana organa zbornice se začne na podlagi obrazložene pisne zahteve, ki jo
poda upravni odbor ali najmanj deset članov skupščine.
Člani komisije za volitve in imenovanja ne morejo biti
podpisniki zahteve iz prvega odstavka tega člena.
Zahtevo za razrešitev se predloži komisiji za volitve in
imenovanja, ki preveri formalno pravilnost zahteve in se ob tem ne spušča v
presojanje razlogov za razrešitev.
Če niso izpolnjeni formalni pogoji za vložitev zahteve iz
prvega odstavka tega člena, komisija zahtevo zavrže.
Če komisija zahteve ne zavrže, razpiše razpravo in glasovanje
o razrešitvi za naslednjo redno ali izredno sejo skupščine zbornice.
Predsednik zbornice, podpredsednik zbornice ali član drugega
organa zbornice je razrešen, če za razrešitev glasuje večina prisotnih članov
skupščine.
Razlogi za razrešitev predsednika, podpredsednika zbornice ali
člana organa zbornice so:
-       
če zavestno ali iz velike malomarnosti ravna v nasprotju s tem statutom
ali zoper interese in cilje zbornice;
-       
če je pravnomočno obsojen za kaznivo dejanje, ki je v nasprotju s
poslanstvom, cilji in nalogami zbornice;
-       
če blati ugled zbornice oziroma njenega organa ali drugega člana;
-       
če mu je pri opravljanju funkcije mogoče očitati veliko malomarnost,
zaradi česar je zbornici nastala škoda;
-       
nespoštovanje rokov za odpravo nepravilnosti, naloženih s strani
nadzornega odbora;
-       
drugi utemeljeni razlogi, ki onemogočajo nadaljnje opravljanje funkcije.
SKUPŠČINA
28. člen
(sestava skupščine)
Skupščina je najvišji organ zbornice.
Sestavlja jo 60 članov, od tega 30 predstavnikov individualnih
in 30 predstavnikov kolektivnih članov.
Kandidate za predstavnike individualnih članov predlagajo individualni
člani zbornice v okviru strokovnih društev, združenj in drugih organiziranih
skupin, glede na izobrazbo oziroma poklic, ki ga opravljajo in zastopajo.
Kandidate za predstavnike kolektivnih članov predlagajo
kolektivni člani zbornice izmed individualnih članov zbornice glede na pravni
status oziroma področje dela kolektivnega člana zbornice, pri katerem so
zaposleni in to vrsto kolektivnih članov oziroma njihovo področje dela
zastopajo.
V okviru predstavnikov individualnih in kolektivnih članov
morajo biti enakopravno zastopani člani zbornice v javnih zavodih, v drugih
socialno varstvenih zavodih, v gospodarskih družbah, v dobrodelnih organizacijah,
v organizacijah za samopomoč, v invalidskih organizacijah, v zavodih, ki
opravljajo socialno varstveno dejavnost na podlagi koncesije in kot zasebniki, glede
na zastopanost v članstvu zbornice, določeno v tretjem in četrtem odstavku tega
člena, na dan sprejema sklepa o razpisu volitev.
V skupščino so lahko izvoljeni predstavniki individualnih
članov oziroma imenovani predstavniki kolektivnih članov, ki imajo na dan
oddaje kandidature in izvolitve oziroma imenovanja poravnano članarino in druge
dospele in zapadle finančne obveznosti do zbornice ter izpolnjujejo svoje druge
obveznosti do zbornice.
Podrobneje postopek volitev oziroma imenovanja predstavnikov v
skupščino zbornice ureja pravilnik, ki ureja volitve članov skupščine in
organov zbornice in na njegovi podlagi izdan sklep o razpisu volitev članov
skupščine in organov zbornice.
29. člen
(pristojnosti skupščine)
Pristojnosti skupščine:
-       
sklepa o dnevnem redu;
-       
določa vsebine delovanja ter organizacijo zbornice, organe in njihove
pristojnosti;
-       
skrbi za povezanost socialno varstvene dejavnosti in njenih izvajalcev v
celoto, tako na lokalni, regionalni kot tudi na nacionalni ravni in za
povezovanje javnega, nevladnega in zasebnega sektorja;
-       
skrbi za vključevanje nalog, pomembnih za udejanjanje Republike
Slovenije kot socialne države, v program dejavnosti zbornice;
-       
sprejema in spreminja statut in druge splošne pravne akte zbornice iz
79. člena tega statuta;
-       
sprejme Kodeks etičnih načel v socialnem varstvu;
-       
potrjuje letni program dela zbornice;
-       
potrjuje letni finančni načrt zbornice;
-       
potrjuje letni zaključni račun zbornice in poročilo zbornice o
poslovanju;
-       
sklepa o nakupu, prodaji in najemu nepremičnin zbornice;
-       
potrjuje letna poročila organov zbornice;
-       
sprejema odločitve o strateško pomembnih zadevah za socialno varstveno
dejavnost;
-       
voli in razrešuje predsednika in podpredsednika zbornice,
-       
voli člane kolegijskih organov zbornice;
-       
potrjuje mandat novim članom skupščine;
-       
na predlog strokovnega sveta imenuje častne člane zbornice.
30. člen
(zasedanje skupščine)
Skupščina zbornice dela in odloča na sejah, ki so lahko
redne, izredne, dopisne ali volilne.
Seje skupščine so javne.
Redno sejo skliče predsednik zbornice enkrat letno.
Izredna seja se sklicuje v primerih, določenih s tem statutom
ter izrednih primerih, izven rednih sej skupščine, za odločanje o nujnih in
neodložljivih vprašanjih iz pristojnosti skupščine, in lahko sklepa samo o
stvareh, za katere je sklicana.
Dopisna seja skupščine se skliče v primerih, določenih s tem
statutom ter v izrednih razmerah, ko ni mogoče izvesti niti redne niti izredne
seje za odločanje o posamezni zadevi iz pristojnosti skupščine.
Vsake štiri leta se skliče volilna seja skupščine, na kateri
se voli člane zbornice v organe zbornice ter predsednika in podpredsednika zbornice.
Volitve v organe skupščine so tajne.
Za sklic, presojanje sklepčnosti, vodenje in potek izredne,
dopisne in volilne seje se, če ni v tem statutu in poslovniku o delu skupščine
drugače določeno, smiselno uporabljajo določila tega statuta in poslovnika o
delu skupščine za sklic, presojanje sklepčnosti, vodenje in potek redne seje
skupščine.
31. člen
(sklic skupščine)
Sklicatelj skupščine je predsednik zbornice na svojo pobudo, na
zahtevo upravnega odbora, nadzornega odbora ali na zahtevo desetih članov skupščine.
Predsednik zbornice je dolžan sklicati izredno skupščino
najkasneje v 30 dneh po prejemu zahteve. V nasprotnem primeru izredno skupščino
lahko v nadaljnjih 15 dneh skliče predlagatelj, ki mora predložiti dnevni red z
ustreznimi gradivi.
O sklicu skupščine, vključno z dnevnim redom, morajo biti
obveščeni vsi člani zbornice, najmanj osem dni pred dnem, za katerega je
sklicana.
32. člen
(vodenje in način dela skupščine)
Sejo skupščine vodi do izvolitve delovnih teles ter delovnega
predsedstva predsednik zbornice, ki skupščini v izvolitev predlaga delovno
predsedstvo, ki ga sestavljajo predsednik delovnega predsedstva in dva člana,
tričlanska verifikacijska komisija, dva overitelja zapisnika ter zapisnikar.
O poteku seje skupščine se vodi zapisnik, ki ga podpišejo
predsednik delovnega predsedstva, zapisnikar in dva overitelja.
33. člen
(način sprejemanja odločitev skupščine)
Skupščina veljavno sklepa, če je na seji prisotna več kot
polovica njenih članov. Člani skupščine glasujejo o predlogih odločitev javno,
razen, če se skupščina odloči, da se bo o posameznem predlogu odločitve
glasovalo tajno. Poslovnik o delu skupščine lahko za primer začetne
nesklepčnosti skupščine določa nižji prag sklepčnosti.
Skupščina sprejema odločitve z večino glasov prisotnih
članov, razen če je za sprejem posameznih odločitev s tem statutom določena
drugačna večina.
34. člen
(poslovnik o delu skupščine)
Delo skupščine podrobneje ureja poslovnik o delu skupščine, ki
ga sprejme skupščina.
PREDSEDNIK IN PODPREDSEDNIK ZBORNICE
35. člen
(volitve)
Predsednika in podpredsednika zbornice na predlog komisije za
volitve in imenovanja izvoli skupščina izmed individualnih članov zbornice, za
mandatno dobo štirih let, po poteku katere sta lahko ponovno izvoljena.
Za predsednika oziroma podpredsednika zbornice lahko
kandidira vsak individualni član zbornice, ki mu potrdi kandidaturo najmanj
deset članov zbornice.
Za svoje delo predsednik in podpredsednik zbornice
odgovarjata skupščini zbornice.
36. člen
(pristojnosti predsednika zbornice)
Predsednik zbornice:
-       
skladno z določi tega statuta zastopa zbornico in v njenem imenu sklepa
obligacijska razmerja ter podpisuje vse listine, s katerimi zbornica nastopa do
članov ter v razmerju do drugih fizičnih in pravnih oseb;
-       
je odgovoren za zakonitost delovanja zbornice in njenih organov;
-       
predstavlja zbornico v javnosti;
-       
zagotavlja javnost dela in podaja informacije o delu zbornice;
-       
podpisuje javne dokumente zbornice ter odločbe in sklepe s področja
izvajanja javnih pooblastil zbornice;
-       
sklicuje in predlaga dnevni red ter vodi seje skupščine do izvolitve
delovnega predsedstva;
-       
podpisuje splošne akte in odločitve, ki jih sprejme skupščina;
-       
izda sklep o razpisu volitev članov skupščine in organov zbornice;
-       
spremlja in skrbi za izvajanje sklepov skupščine;
-       
usklajuje delo organov zbornice;
-       
zastopa interese članov zbornice;
-       
podpira razvoj regionalnega in mrežnega povezovanja izvajalcev socialno
varstvene dejavnosti;
-       
s ciljem koordinacije dela organov zbornice sklicuje kolegij predsednika
zbornice kot posvetovalno telo predsednika zbornice;
-       
opravlja druge naloge, določene s tem statutom ali za katere ga
pooblasti skupščina.
37. člen
(pristojnosti podpredsednika zbornice)
Predsednika zbornice v času njegovi odsotnosti v celoti
nadomešča podpredsednik zbornice.
Podpredsednik lahko opravlja tudi druge naloge, za katere ga
skladno z določili tega statuta pooblasti predsednik zbornice ali skupščina.
V primeru odstopa, razrešitve ali drugih razlogov prenehanja opravljanja
funkcije predsednika zbornice, podpredsednik polnopravno opravlja funkcijo in
naloge predsednika zbornice do izvolitve novega predsednika zbornice.
UPRAVNI ODBOR
38. člen
(splošno)
Upravni odbor je organ upravljanja zbornice.
Za svoje delo upravni odbor odgovarja skupščini zbornice.
39. člen
(sestava in volitve)
Upravni odbor ima devet članov.
Člane upravnega odbora na predlog komisije za volitve in
imenovanja izvoli skupščina zbornice izmed članov zbornice.
Upravni odbor mora biti sestavljen tako, da so zastopana
raznovrstna področja dela in izvajalcev socialno varstvene dejavnosti.
40. člen
(naloge in pristojnosti)
Naloge in pristojnosti upravnega odbora:
-       
obravnava pomembna vprašanja za delovanje zbornice;
-       
izvršuje sklepe ter navodila skupščine;
-       
sprejema letni finančni načrt zbornice in letni program dela zbornice
ter ju predlaga v potrditev skupščini;
-       
sprejema letni zaključni račun zbornice in poročilo zbornice o
poslovanju ter ju predlaga v potrditev skupščini;
-       
sprejema letna poročila o delu zbornice ter jih predlaga v potrditev
skupščini;
-       
obravnava gradiva in analize ter v zvezi z njimi predlaga skupščini
zbornice delovne sklepe;
-       
spremlja izvajanje javnih pooblastil in drugih zakonsko ter statutarno
določenih nalog zbornice;
-       
imenuje generalnega sekretarja zbornice;
-       
na predlog generalnega sekretarja izmed individualnih članov zbornice
predlaga kandidate za predstavnike zbornice v organih drugih institucij oziroma
organizacij;
-       
na predlog strokovnega sveta izmed individualnih članov zbornice imenuje
predstavnike zbornice v strokovne svete ministrstev;
-       
določa višino članarine za individualne in kolektivne člane;
-       
določa ceno storitev zbornice in popuste za individualne in kolektivne
člane;
-       
odloča o ugovorih zoper odločitve organov zbornice, v kolikor ni s tem
statutom, zakonom ali na njegovi podlagi sprejetim splošnim aktom drugače
določeno;
-       
skrbi za zagotavljanje pogojev za delovanje zbornice;
-       
odloča o vključevanju zbornice v zveze in združenja in izstopu iz le
teh;
-       
sprejema splošne in druge pravne akte zbornice iz 81. člena tega
statuta;
-       
opravlja druge naloge, določene s tem statutom.
41. člen
(vodenje in način dela)
Delo upravnega odbora vodi predsednik, v njegovi odsotnosti pa
podpredsednik upravnega odbora.
Upravni odbor dela in odloča na rednih in dopisnih sejah, ki
jih sklicuje in vodi predsednik upravnega odbora v primeru njegove odsotnosti
pa podpredsednik upravnega odbora.
Seje upravnega odbora se sklicuje po potrebi, praviloma
štirikrat letno.
Predsednik upravnega odbora mora sklicati sejo upravnega odbora
na zahtevo predsednika zbornice, generalnega sekretarja ali tretjine članov
upravnega odbora. Če predsednik v osmih dneh po prejemu zahteve seje ne skliče,
to lahko storijo predlagatelji v roku desetih dni, ki morajo predložiti dnevni
red in ustrezno gradivo.
Upravni odbor lahko veljavno odloča, če je pred glasovanjem prisotnih
vsaj polovica članov upravnega odbora, odločitev pa je veljavno sprejeta, če
zanjo glasuje večina prisotnih članov.
Za sklic, vodenje, potek in glasovanje v okviru dopisne seje,
vključno z vodenjem zapisnika, se smiselno uporabljajo določila o sklicu,
vodenju, poteku in glasovanju na redni seji upravnega odbora.
42. člen
(prisotnost in sodelovanje na sejah)
Na seje upravnega odbora se vabi predsednika nadzornega odbora,
predsednika in podpredsednika zbornice ter generalnega sekretarja, ki so brez
pravice glasovanja.
Če je potrebno, upravni odbor na svoje seje vabi tudi
predsednike oziroma člane drugih organov zbornice ali druge osebe.
43. člen
(imenovanje komisij in drugih delovnih teles)
Za preučitev posameznih vprašanj ter pripravo mnenj in
predlogov sklepov, ki so v pristojnosti upravnega odbora, upravni odbor lahko
imenuje komisije, strokovne odbore, občasna delovna telesa, ekspertne skupine
in eksperte.
44. člen
(poslovnik, ki ureja delo upravnega odbora)
Delo upravnega odbora podrobneje ureja poslovnik, ki ga
sprejme upravni odbor.
NADZORNI ODBOR
45. člen
(sestava in volitve)
Nadzorni odbor ima pet članov, ki jih na predlog komisije za
volitve in imenovanja izvoli skupščina zbornice izmed članov zbornice.
Članstvo v nadzornem odboru ni združljivo s članstvom v
drugih organih zbornice.
46. člen
(naloge in pristojnosti)
Nadzorni odbor spremlja in nadzira finančno in materialno
poslovanje zbornice, spremlja delo upravnega odbora in drugih organov zbornice
ter izvajanje sklepov skupščine in organov zbornice.
Predsednik nadzornega odbora lahko, če je potrebno, skladno z
določili tega statuta sodeluje na sejah upravnega odbora in drugih organov
zbornice, vendar nima pravice glasovanja.
Za svoje delo je nadzorni odbor odgovoren skupščini.
47. člen
(način dela)
Nadzorni odbor dela na sejah, ki jih po potrebi sklicuje
predsednik nadzornega odbora, najmanj enkrat letno, da se opravi notranji
nadzor nad finančnim in materialnim poslovanjem zbornice in o tem poroča
skupščini pred potrditvijo zaključnega računa na seji skupščine zbornice.
Nadzorni odbor nadzor opravi po lastni presoji, dolžan pa ga
je opraviti tudi na pobudo:
-       
predsednika zbornice,
-       
generalnega sekretarja,
-       
upravnega odbora zbornice ali
-       
najmanj desetih članov skupščine zbornice.
Nadzorni odbor veljavno odloča, če so prisotni vsaj trije
člani, odločitev pa je sprejeta, če zanjo glasujejo vsaj trije člani.
48. člen
(ugotovitve nadzornega odbora)
Nadzorni odbor o svojih ugotovitvah poroča skupščini.
Nadzorni odbor mora o morebitnih ugotovljenih nepravilnostih nemudoma
obvestiti predsednika zbornice in generalnega sekretarja ter odgovornemu za
nepravilnosti določiti rok za njihovo odpravo.
49. člen
(poslovnik, ki ureja delo nadzornega odbora)
Delo nadzornega odbora podrobneje ureja poslovnik, ki ga
sprejme nadzorni odbor.
ČASTNO RAZSODIŠČE
50. člen
(naloge in pristojnosti)
Častno razsodišče zbornice obravnava kršitve Kodeksa etičnih
načel v socialnem varstvu, storjene pri opravljanju dejavnosti socialnega
varstva.
Častno razsodišče odloča o disciplinskih kršitvah oziroma
disciplinski odgovornosti članov zbornice.
Častno razsodišče opravlja tudi naslednje naloge:
-       
spodbuja in spremlja uveljavljanje etičnih načel in poklicnih kodeksov
delavcev na področju socialnega varstva;
-       
proučuje posamezne etične probleme na področju izvajanja dejavnosti
socialnega varstva;
-       
varuje strokovno integriteto članov in jim po potrebi nudi pomoč;
-       
skrbi za ozaveščanje uporabnikov socialno varstvenih storitev.
51. člen
(sestava in volitve)
Častno razsodišče ima sedem članov, ki jih na predlog
komisije za volitve in imenovanja izvoli skupščina zbornice izmed članov
skupščine zbornice.
Za svoje delo je častno razsodišče odgovorno skupščini.
Članstvo v častnem razsodišču ni združljivo s članstvom v
drugih organih zbornice.
52. člen
(način dela)
Seje častnega razsodišča vodi predsednik, v njegovi
odsotnosti pa podpredsednik častnega razsodišča.
Častno razsodišče je sklepčno, če so prisotni najmanj štirje
člani.
Častno razsodišče sprejema sklepe z večino glasov prisotnih članov.
Seje častnega razsodišča se sklicujejo po potrebi.
53. člen
(postopek obravnave kršitev Kodeksa etičnih načel v
socialnem varstvu, storjenih pri opravljanju dejavnosti socialnega varstva) 
Zahtevo za ugotovitev odgovornosti za kršitve Kodeksa etičnih
načel v socialnem varstvu, storjenih pri opravljanju dejavnosti socialnega
varstva, poda lahko vsak državljan, organizacija in pristojno ministrstvo, ki
opravlja strokovni in upravni nadzor nad delom izvajalcev na področju
socialnega varstva.
54. člen
(disciplinski postopek)
Predlog za uvedbo disciplinskega postopka pred častnim
razsodiščem poda član ali organ zbornice.
Častno razsodišče vodi disciplinski postopek in izreka
disciplinske ukrepe v skladu s tem statutom in pravilnikom o delu častnega razsodišča.
Disciplinski ukrepi, ki jih po izvedenem postopku v skladu s
pravilnikom o delu častnega razsodišča izreče častno razsodišče so:
-       
opomin,
-       
javni opomin,
-       
izključitev iz članstva zbornice.
Zoper sklep častnega razsodišča ima član, na katerega se odločitev
nanaša, možnost pritožbe na skupščino v 15 dneh od vročitve sklepa.
Odločitev skupščine je dokončna.
55. člen
(disciplinske kršitve)
Disciplinske kršitve, ki jih obravnava častno razsodišče, so:
-       
kršitev določb tega statuta, drugih splošnih aktov zbornice in Kodeksa
etičnih načel v socialnem varstvu,
-       
nevestno opravljanje sprejetih zadolžitev in funkcij v zbornici,
-       
neizvrševanje sklepov organov zbornice,
-       
dejanja, ki škodujejo interesom in ugledu zbornice.
56. člen
(pravilnik o delu častnega razsodišča)
Podrobneje vodenje postopka obravnave kršitev Kodeksa etičnih
načel v socialnem varstvu, storjenih pri opravljanju dejavnosti socialnega
varstva, disciplinskega postopka ter delo častnega razsodišča ureja pravilnik o
delu častnega razsodišča, ki ga sprejme skupščina.
KOMISIJA ZA VOLITVE IN IMENOVANJA
57. člen
(sestava in volitve)
Komisija za volitve in imenovanja ima pet članov, ki jih
izvoli skupščina zbornice izmed članov skupščine zbornice.
Za svoje delo je odgovorna skupščini.
58. člen
(naloge in pristojnosti)
Naloge in pristojnosti komisije za volitve in imenovanja:
-       
pripravi predlog sklepa o volitvah članov skupščine in organov zbornice;
-       
podaja predloge za sestavo, izvolitev in imenovanje organov zbornice,
delovnih teles in njihovih članov;
-       
pripravi predlog liste za izpraševalce izpitnih komisij za izvajanje
strokovnih izpitov, liste izvajalcev inštruktažnega svetovanja, liste
ocenjevalcev za postopek strokovne verifikacije socialnovarstvenih programov,
liste ocenjevalcev za izdelavo strokovnih mnenj ter liste članov komisij za
preizkus usposobljenosti strokovnih sodelavcev;
-       
pripravi predlog besedila javnega razpisa za imenovanje generalnega
sekretarja, ki ga posreduje upravnemu odboru ter predlaga upravnemu odboru
kandidate za imenovanje generalnega sekretarja, ki izpolnjujejo razpisne
pogoje;
-       
predlaga kandidate za prejemnike nagrad in priznanj za področje
socialnega varstva ter opravlja druge kadrovske naloge na podlagi določb tega
statuta, splošnih aktov zbornice in sklepov skupščine zbornice;
-       
obravnava druga vprašanja, ki jih določi skupščina.
59. člen
(vodenje in način dela)
Delo komisije za volitve in imenovanja vodi predsednik, v
njegovi odsotnosti pa podpredsednik komisije za volitve in imenovanja.
Komisija za volitve in imenovanja dela in odloča na rednih in
dopisnih sejah, ki jih sklicuje in vodi predsednik komisije za volitve in
imenovanja, v primeru njegove odsotnosti pa podpredsednik komisije za volitve
in imenovanja.
Seje komisije za volitve in imenovanja se sklicuje po
potrebi.
Predsednik komisije za volitve in imenovanja mora sklicati
sejo komisije za volitve in imenovanja na zahtevo najmanj dveh članov komisije
za volitve in imenovanja, upravnega odbora, predsednika zbornice ali
generalnega sekretarja. Če predsednik v osmih dneh po prejemu zahteve seje ne
skliče, to lahko v roku desetih dni storijo predlagatelji, ki morajo predložiti
dnevni red in ustrezno gradivo.
Komisija za volitve in imenovanja lahko veljavno odloča, če
je prisotnih vsaj polovica članov komisije, odločitev pa je veljavno sprejeta,
če zanjo glasujejo vsaj trije člani.
60. člen
(poslovnik, ki ureja delo komisije za volitve in imenovanja)
Delo komisije za volitve in imenovanja podrobneje ureja
poslovnik, ki ga sprejme komisija za volitve in imenovanja.
STROKOVNI SVET
61. člen
(sestava in volitve)
Strokovni svet je posvetovalni organ zbornice, ki ga
sestavljajo ugledni strokovnjaki s področja socialno varstvene dejavnosti.
Strokovni svet sestavlja enajst članov, praktikov in
teoretikov s področja socialnega varstva, ki jih na predlog komisije za volitve
in imenovanja izvoli skupščina zbornice izmed strokovnjakov
-       
individualnih članov zbornice.
Za svoje delo strokovni svet odgovarja skupščini.
62. člen
(naloge in pristojnosti)
Naloge in pristojnosti strokovnega sveta:
-       
spremlja in proučuje problematiko socialnega varstva v državi v luči
uresničevanja strateških usmeritev zbornice, ciljev nacionalnega programa
socialnega varstva Republike Slovenije in Republike Slovenije kot socialne
države;
-       
pripravlja strokovne predloge za razvoj posamezne dejavnosti v okviru
socialnega varstva in nacionalnega programa;
-       
podpira razvoj socialno inovativnih in komplementarnih dejavnosti na
področju socialnega varstva;
-       
spremlja dejavnost raziskovalnih in izobraževalnih institucij na
področju socialnega varstva ter skrbi za povezovanje zborničnih nalog z njimi;
-       
obravnava pomembnejša razvojna vprašanja stroke ter organom zbornice
svetuje v zvezi z njimi;
-       
sprejema mnenja in stališča, s katerimi sodeluje pri razvoju socialnega
varstva v državi, skladno s sprejetimi usmeritvami področja;
-       
upravnemu odboru izmed individualnih članov zbornice predlaga
predstavnike zbornice v strokovne svete ministrstev;
-       
generalnemu sekretarju podaja soglasje k ustanavljanju in ukinjanju
sekcij zbornice;
-       
sprejema liste zunanjih sodelavcev, ki sodelujejo pri izvajanju javnih
pooblastil in drugih nalogah zbornice:
-       
izpraševalcev izpitnih komisij za izvajanje strokovnih izpitov na
področju socialnega varstva;
-       
ocenjevalcev za postopek strokovne verifikacije socialnovarstvenih programov;
-       
ocenjevalcev za izdelavo strokovnih mnenj;
-       
člane komisij za preizkus usposobljenosti strokovnih sodelavcev;
-       
strokovnjake za izvajanje inštruktažnih svetovanj;
-       
sodeluje z organi zbornice, s strokovno službo zbornice, ekspertnimi in
delovnimi skupinami zbornice ter po potrebi podaja strokovna mnenja;
-       
na predlog strokovne službe zbornice sprejme katalog programov stalnega
strokovnega usposabljanja.
Strokovni svet zbornice deluje tudi kot organ strokovne
presoje in pritožbeni organ, pristojen za reševanje ugovorov, ki se nanašajo na
odločitve organov zbornice, povezane z izvajanjem javnih pooblastil in z
zakonom določenih nalog ter uveljavljanjem Kodeksa etičnih načel v socialnem
varstvu, razen če ni z zakonom ali z na podlagi zakona sprejetim splošnim
pravnim aktom drugače določeno.
63. člen
(vodenje in način dela)
Delo strokovnega sveta vodi predsednik, v njegovi odsotnosti pa
podpredsednik strokovnega sveta.
Strokovni svet dela in odloča na rednih in dopisnih sejah, ki
jih sklicuje in vodi predsednik strokovnega sveta, v primeru njegove odsotnosti
pa podpredsednik strokovnega sveta.
Seje strokovnega sveta se sklicuje po potrebi, praviloma
štirikrat letno.
Predsednik strokovnega sveta mora sklicati sejo strokovnega sveta
na zahtevo tretjine članov strokovnega sveta, predsednika zbornice ali
generalnega sekretarja. Če predsednik v osmih dneh po prejemu zahteve seje ne
skliče, to lahko v roku desetih dni storijo predlagatelji, ki morajo predložiti
dnevni red in ustrezno gradivo.
Strokovni svet lahko veljavno odloča, če je prisotnih vsaj
polovica članov strokovnega sveta, odločitev pa je veljavno sprejeta, če zanjo
glasuje večina prisotnih članov.
64. člen
(poslovnik, ki ureja delo strokovnega sveta)
Delo strokovnega sveta podrobneje ureja poslovnik, ki ga
sprejme strokovni svet.
GENERALNI SEKRETAR ZBORNICE
65. člen
(vloga)
Generalni sekretar zbornice je izvršilni in poslovodni organ zbornice
s posebnimi pooblastili in odgovornostmi, ki opravlja delo profesionalno in s
polnim delovnim časom.
Generalni sekretar je vodja strokovne službe in odgovoren za
izvajanje organizacijskih, administrativnih in tehničnih nalog zbornice.
66. člen
(imenovanje in mandat)
Generalnega sekretarja zbornice na podlagi javnega razpisa,
izmed individualnih članov zbornice imenuje upravni odbor zbornice.
Pogoje, ki jih mora izpolnjevati kandidat za generalnega
sekretarja, določi upravni odbor v skladu z zakonom in aktom zbornice o
sistemizaciji delovnih mest.
Mandat generalnega sekretarja traja pet let, z možnostjo
ponovnega imenovanja.
Individualno pogodbo o zaposlitvi v skladu z delovnopravno zakonodajo,
z njim v imenu zbornice sklene predsednik upravnega odbora zbornice.
Generalni sekretar je za svoje delo odgovoren upravnemu
odboru zbornice.
Upravni odbor lahko generalnega sekretarja razreši iz
naslednjih razlogov:
-       
če zavestno ali iz velike malomarnosti ravna v nasprotju s tem statutom
ali zoper interese in cilje zbornice;
-       
če je pravnomočno obsojen za kaznivo dejanje, ki je v nasprotju s
poslanstvom, cilji in nalogami zbornice;
-       
če blati ugled zbornice oziroma njenega organa ali drugega člana;
-       
če mu je pri opravljanju funkcije mogoče očitati veliko malomarnost,
zaradi česar je zbornici nastala škoda;
-       
nespoštovanje rokov za odpravo nepravilnosti, naloženih s strani
nadzornega odbora;
-       
drugi utemeljeni razlogi, ki onemogočajo nadaljnje opravljanje funkcije.
67. člen
(naloge generalnega sekretarja)
Naloge generalnega sekretarja:
-       
skladno z določili tega statuta zastopa zbornico v pravnem prometu;
-       
vodi delo strokovne službe zbornice;
-       
skrbi za zagotovitev pogojev za izvajanje organizacijskih, administrativnih
in tehničnih nalog zbornice;
-       
sodeluje in nudi strokovno podporo pri delu skupščine, upravnega odbora
in drugih organov zbornice;
-       
izvršuje sklepe skupščine in upravnega odbora,
-       
nudi podporo organom zbornice za izvajanje nalog zbornice;
-       
na podlagi s strani strokovnega sveta potrjenih list izmed individualnih
članov zbornice imenuje zunanje strokovne delavce in sodelavce v delovne,
ekspertne in druge strokovne skupine, ki razvijajo in izvajajo naloge zbornice;
-       
s soglasjem strokovnega sveta ustanavlja ter ukinja sekcije zbornice;
-       
spremlja delovanje sekcij;
-       
v okviru s tem statutom določenih pristojnosti ter skladno z usmeritvami
upravnega in nadzornega odbora izvaja finančno poslovanje zbornice;
-       
predlaga upravnemu odboru v imenovanje izmed individualnih članov
zbornice izbrane predstavnike zbornice v organe drugih institucij oziroma
organizacij.
68. člen
(mnenja, usmeritve in priporočila)
Skupščina in drugi organi zbornice lahko dajejo generalnemu sekretarju
zbornice v zvezi z opravljanjem njegovih nalog mnenja, usmeritve in priporočila
o načinu izvrševanja.
VI. STROKOVNA SLUŽBA ZBORNICE
69. člen
(naloge strokovne službe)
Strokovne, organizacijske, tehnične in administrativne
naloge, potrebne za zagotavljanje pogojev za izvajanje dejavnosti in nalog
zbornice, opredeljenih zakonodajo in s tem statutom, zagotavlja strokovna
služba zbornice, ki jo vodi generalni sekretar.
VII. SEKCIJE
70. člen
(ustanovitev)
Glede na izkazan strokovni interes se v zbornici kot oblike
samostojnega strokovnega delovanja ustanovijo sekcije za posamezne strokovne
dejavnosti, strokovna področja posameznih dejavnosti (strokovno povezovanje)
ali glede na območje delovanja (regionalno povezovanje) članov.
O ustanavljanju in ukinjanju sekcij odloča generalni sekretar
zbornice s soglasjem strokovnega sveta.
Delovanje sekcij spremlja generalni sekretar.
Določbe tega člena glede ustanovitve se ne uporabljajo za
sekcije, ki so pri zbornici že ustanovljene.
71. člen
(sestava)
V sekcije se združujejo člani zbornice, ki opravljajo
istovrstno ali sorodno dejavnost, ki delujejo na istem ali sorodnem strokovnem
področju oziroma na istem ožjem ali širšem območju, z namenom opravljanja
strokovnih nalog iz dejavnosti zbornice, ki se nanašajo na posamezno dejavnost,
strokovno področje posamezne dejavnosti ali določeno območje opravljanja posamezne
dejavnosti.
72. člen
(naloge in pristojnosti)
Sekcije sprejemajo stališča in predloge glede svoje
dejavnosti in jih uveljavljajo v okviru zbornice ter drugih organov kot tudi v
razmerju do ministrstev, drugih javnih in strokovnih institucij itd.
Naloge in pristojnosti sekcij:
-       
spremljanje zakonodaje s področja dejavnosti sekcije in priprava
predlogov za spremembe in dopolnitve zakonodaje,
-       
zastopanje skupnih interesov članov sekcije na področju delovanja
sekcije,
-       
vzpodbujanje razvoja in dvig kakovosti strokovnega dela na področju
oziroma območju delovanja sekcije,
-       
opravljanje drugih nalog v skladu s programom dela sekcije.
Sekcija za vsako leto posebej sprejme svoj program dela, ki
mora biti skladen s tem statutom, programom dela zbornice in njenim finančnim
načrtom.
73. člen
Podrobneje organe in delovanje sekcije ureja poslovnik o delu
posamezne sekcije, ki ga sprejme posamezna sekcija in potrdi generalni
sekretar.
VIII. FINANCIRANJE DELOVANJA ZBORNICE IN RAZPOLAGANJE S
PREMOŽENJEM ZBORNICE
74. člen
(viri financiranja)
Zbornica pridobiva sredstva za svoje delovanje iz naslednjih virov:
-       
s prispevki članov;
-       
iz proračuna Republike Slovenije za izvajanje javnih pooblastil;
-       
z darili in volili;
-       
iz drugih virov.
75. člen
(premoženje zbornice)
Premoženje zbornice sestavljajo nepremičnine in premičnine, denarna
sredstva ter druga sredstva, materialne pravice in terjatve.
76. člen
(upravljanje s premoženjem zbornice)
Zbornica avtonomno uporablja in razpolaga s premoženjem iz
prejšnjega člena za uresničevanje namena in ciljev, zaradi katerih je bila
ustanovljena.
S premoženjem zbornice skladno z določili tega statuta ter
usmeritvami in sklepi skupščine upravlja upravni odbor.
Zbornica razpolaga z denarnimi sredstvi v skladu s programom in
letnim finančnim načrtom, ki ga potrjuje skupščina. Na redni seji skupščine se
vsako leto obravnava in potrjuje letno poročilo in poročilo o poslovanju.
O nakupu, prodaji in najemu nepremičnin sklepa skupščina.
Nadzor nad upravljanjem s premoženjem zbornice izvaja
nadzorni odbor.
77. člen
(pravilnik o finančnem poslovanju)
Finančno poslovanje zbornice podrobneje ureja pravilnik o
finančnem poslovanju, ki ga sprejme upravni odbor.
78. člen
(razpolaganje s premoženjem v primeru prenehanja zbornice)
V primeru prenehanja delovanja zbornice se poravnajo vse
obveznosti, neporabljena proračunska sredstva se vrnejo proračunu, preostanek
premoženja pa se prenese na drugo nepridobitno organizacijo oziroma pravno
osebo, ki jo določi skupščina hkrati z odločitvijo o prenehanju delovanja
zbornice.
IX. SPLOŠNI IN DRUGI PRAVNI AKTI ZBORNICE
79. člen
(pravni akti, ki jih sprejema skupščina)
Skupščina zbornice sprejema naslednje splošne pravne akte ter
njihove spremembe in dopolnitve:
-       
statut zbornice;
-       
poslovnik o delu skupščine;
-       
pravilnik o volitvah članov skupščine in organov zbornice;
-       
Kodeks etičnih načel v socialnem varstvu;
-       
pravilnik o načrtovanju, spremljanju in izvajanju supervizije strokovnega
dela strokovnih delavcev;
-       
pravilnik o pripravništvu na področju socialnega varstva;
-       
pravilnik o načrtovanju in organiziranju stalnega strokovnega izobraževanja
in usposabljanja;
-       
pravilnik o reševanju ugovorov zoper opravljanje socialno varstvene
storitve zasebnikov;
-       
pravilnik o delu častnega razsodišča;
-       
pravilnik o določitvi vrste in stopnje izobrazbe za strokovne sodelavce
v socialnem varstvu;
-       
pravilnik o strokovnem izpitu na področju socialnega varstva;
-       
druge splošne pravne akte, potrebne za izvrševanje javnih pooblastil.
Statut zbornice je temeljni splošni pravni akt zbornice, s
katerim morajo biti usklajeni vsi drugi splošni in drugi pravni akti zbornice.
80. člen
(postopek sprejemanja sprememb statuta in drugih splošnih
pravnih aktov, ki jih sprejema skupščina)
Pobudo za spremembo oziroma dopolnitev statuta ali drugega
splošnega oziroma pravnega akta skupščine lahko poda skupščina in vsak organ
zbornice.
O pobudi za spremembo statuta in drugih pravnih aktov
skupščine predhodno razpravlja upravni odbor, ki s sklepom določi obseg
sprememb in vprašanja, ki jih je potrebno urediti.
Spremembe statuta ali drugega splošnega akta skupščine
pripravi generalni sekretar zbornice in jih predloži v predhodno obravnavo in
potrditev upravnemu odboru.
Statut oziroma spremembe in dopolnitve statuta zbornice in
Kodeks etičnih načel v socialnem varstvu sprejme skupščina zbornice z veljavnim
sklepom, za katerega je glasovalo najmanj dve tretjini vseh članov skupščine
zbornice.
Splošne in druge pravne akte zbornice, razen aktov iz
prejšnjega odstavka tega člena, sprejme skupščina zbornice z večino glasov
prisotnih članov skupščine zbornice.
81. člen
(pravni akti, ki jih sprejema upravni odbor)
Splošni in drugi pravni akti, ki jih sprejema upravni odbor
zbornice, so:
-       
pravilnik o izdaji strokovnih mnenj zbornice, ki se sprejme po
predhodnem mnenju strokovnega sveta;
-       
pravilnik o članstvu v zbornici;
-       
pravilnik o finančnem poslovanju zbornice;
-       
pravilnik o notranji organizaciji in sistemizaciji delovnih mest v
strokovni službi;
-       
pravilnik o varovanju poslovne in strokovne tajnosti ter premoženja;
-       
drugi pravilniki, odredbe in akti, ki so nujni za zakonito izvajanje
nalog zbornice ter za sprejem niso v pristojnosti skupščine.
Pravne akte sprejme upravni odbor z večino glasov prisotnih članov
upravnega odbora.
82. člen
(objava splošnih in drugih pravnih aktov zbornice)
Sprejete splošne, po potrebi pa tudi druge pravne akte,
zbornica objavi na svoji spletni strani.
Splošne pravne akte, izdane v okviru izvrševanja javnih
pooblastil, skladno z zakonom, ki ureja socialno varstvo, predloži zbornica v
soglasje pristojnemu ministrstvu, po prejemu soglasja jih objavi v Uradnem
listu Republike Slovenije.
PREHODNE IN KONČNE DOLOČBE
83. člen
Mandatna doba predsednika in podpredsednika zbornice,
generalnega sekretarja ter članov organov in delovnih teles, izvoljenih oziroma
imenovanih na podlagi statuta, sprejetega 12. 2. 2002, s spremembami in
dopolnitvami, sprejetimi 23. 5. 2006, (Uradni list RS, št. 59/02 in
108/07), se izteče po preteku časa, določenega s sklepom o imenovanju.
84. člen
Statut začne veljati z dnem sprejema na seji skupščine
zbornice, razen določil, ki se nanašajo na javna pooblastila zbornice.
Na podlagi četrtega odstavka 79. člena Zakona o
socialnem varstvu da soglasje k statutu zbornice v delu, ki se nanaša na javna
pooblastila zbornice, Vlada Republike Slovenije.
Po pridobitvi soglasja Vlade RS se besedilo celotnega statuta
objavi v Uradnem listu Republike Slovenije. Naslednji dan po objavi začnejo
veljati določbe statuta, ki se nanašajo na javna pooblastila zbornice.
85. člen
Z uveljavitvijo tega statuta zbornice preneha veljati statut,
sprejet na skupščini Socialne zbornice Slovenije dne 12. 2. 2002, s
spremembami in dopolnitvami, sprejetimi 23. 5. 2006 (Uradni list RS,
št. 59/02 in 108/07) in vsa določila drugih splošnih pravnih aktov
zbornice, ki so v nasprotju z določili tega statuta.
Do uskladitve splošnih pravnih aktov zbornice z določili tega
statuta se določbe le teh še naprej uporabljajo, če niso v nasprotju s tem
statutom, sicer se smiselno uporabljajo določila tega statuta.
Splošne in druge pravne akte, ki so potrebni za delo
zbornice, zbornica sprejme ali uskladi z določili tega statuta najkasneje v
šestih mesecih od sprejema tega statuta.
Ljubljana, dne
25. oktobra 2018
mag. Nace Kovač l.r.
predsednik
Socialne zbornice Slovenije