1. člen
Ta uredba v skladu z Direktivo Sveta
91/676/EGS z dne 12. decembra 1991 o varstvu voda pred onesnaževanjem z
nitrati iz kmetijskih virov (UL L št. 375 z dne 31. 12. 1991,
str. 1), zadnjič spremenjeno z Uredbo (ES) št. 1137/2008 Evropskega
parlamenta in Sveta z dne 22. oktobra 2008 o prilagoditvi nekaterih aktov,
za katere se uporablja postopek, določen v členu 251 Pogodbe, Sklepu Sveta
1999/468/ES, glede regulativnega postopka s pregledom Prilagoditev regulativnemu
postopku s pregledom – Prvi del (UL L št. 311 z dne 21. 11. 2008,
str. 1) določa:
-       
mejne vrednosti vnosa dušika iz kmetijskih virov v tla ali na tla in
-       
ukrepe za zmanjšanje in preprečevanje onesnaževanja voda, ki ga
povzročajo nitrati iz kmetijskih virov.
2. člen
Izrazi, uporabljeni v tej uredbi, imajo
naslednji pomen:
1.     
vnos dušika je vnos dušika v tla ali na tla z gnojenjem v obliki
organskih ali mineralnih gnojil, z namakanjem in z drugimi snovmi, ki vsebujejo
dušik in se izraža v masnih enotah na površino tal;
2.     
dušikova spojina je katerakoli snov, ki vsebuje dušik, razen plinastega
molekularnega dušika;
3.     
letni vnos dušika v tla ali na tla je vnos dušika z organskimi in
mineralnimi gnojili v tla ali na tla v obdobju enega koledarskega leta;
4.     
vnos v tla ali na tla je dodajanje snovi tlom z nanašanjem na površino
ali injeciranjem v tla, vnašanjem pod površino ali mešanjem s površinskimi
plastmi tal;
5.     
gnojilo je katerakoli snov, ki vsebuje dušikovo spojino ali dušikove
spojine in je namenjena spodbujanju rasti rastlin;
6.     
organska gnojila so živinska gnojila in druga gnojila organskega izvora,
kakor so digestat, ostanki proizvodnje bioplina, kompost, rastlinski odpadki,
blato iz čistilnih naprav, mulji, šota in druga gnojila v skladu s predpisom,
ki ureja uporabo blata iz komunalnih čistilnih naprav v kmetijstvu, in
predpisom, ki ureja predelavo biološko razgradljivih odpadkov in uporabo
komposta ali digestata;
7.     
Ostanek proizvodnje bioplina je:
- 
digestat, če gre za digestat ali pregnito blato v skladu s predpisom, ki
ureja predelavo biološko razgradljivih odpadkov in uporabo komposta ali
digestata, ali
- 
bioplinska gnojevka, če zanjo ne veljajo zahteve iz predpisa, ki ureja
predelavo biološko razgradljivih odpadkov in uporabo komposta ali digestata;
8.     
živinska gnojila so hlevski gnoj, gnojevka, gnojnica in izločki, ki jih
živali izločijo na paši. Hlevski gnoj so iztrebki rejnih živali, kot sta blato
in seč, pomešani s steljo. Gnojevka so iztrebki rejnih živali, kot sta blato in
seč, brez ali z manjšim dodatkom stelje in z večjim ali manjšim dodatkom vode.
Gnojnica je mešanica seča rejnih živali z vodo in snovmi, ki nastanejo iz seča
zaradi naravne presnove ter odcednih voda iz gnojišč. Med živinska gnojila se
uvršča tudi ostanek proizvodnje bioplina (digestat ali bioplinska gnojevka), če
so bili za proizvodnjo bioplina uporabljeni tudi hlevski gnoj, gnojevka ali
gnojnica;
9.     
mineralno gnojilo je gnojilo v skladu s predpisi, ki urejajo mineralna
gnojila;
10.  
uležan hlevski gnoj je gnoj, ki je bil v povprečju skladiščen najmanj
dva meseca. Če je skladišče za ta gnoj urejeno posebej, tako da je onemogočeno
mešanje s svežim gnojem, zadostuje skladiščenje dva meseca. Če pride med
skladiščenjem gnoja do mešanja s svežim gnojem, potem se šteje, da je bil gnoj
v povprečju skladiščen dva meseca, če je od predhodnega praznjenja gnojišča
preteklo vsaj štiri mesece;
11.  
začetno gnojenje je gnojenje pred setvijo oziroma ob setvi oziroma
saditvi rastlin;
12.  
dognojevanje je gnojenje med rastno dobo rastlin;
13.  
zamrznjena tla so tla, ki so tako zamrznjena, da ne morejo vpiti uporabljene
količine gnojevke ali gnojnice, kar povzroči njuno zadrževanje na površini ali
površinsko odtekanje;
14.  
tla, nasičena z vodo, so tla, ki ne morejo vpiti dodatnih količin vode;
15.  
tla, prekrita s snežno odejo, so tla, ki so prekrita s snežno odejo ne
glede na njeno debelino;
16.  
strmo zemljišče je zemljišče s povprečnim nagibom nad 20%;
17.  
mejna vrednost vnosa dušika v tla je količina dušika, ki jo za posamezno
kmetijsko rastlino lahko vnesemo v tla v obliki mineralnih in organskih gnojil
ter pri namakanju rastlin v času od priprave tal za setev do spravila pridelka,
pri trajnih nasadih in travnikih pa v obdobju enega koledarskega leta;
18.  
tekoče organsko gnojilo so gnojevka, gnojnica, tekoči ostanek
proizvodnje bioplina (digestat ali bioplinska gnojevka) in druga gnojila
organskega izvora, če so v tekočem agregatnem stanju;
19.  
enota rabe kmetijskih zemljišč je strnjena površina kmetijskega
zemljišča z enako vrsto dejanske rabe na eni ali več zemljiških parcelah ali na
njenem delu ali njihovih delih, ki je v uporabi enega kmetijskega gospodarstva.
Vrste dejanske rabe so opredeljene v predpisu, ki ureja evidenco dejanske rabe
kmetijskih zemljišč;
20.  
kmetijska zemljišča v uporabi so zemljišča, ki jih kmetijska
gospodarstva uporabljajo za kmetijsko pridelavo;
21.  
kmetijsko gospodarstvo je kmetijsko gospodarstvo v skladu z zakonom, ki
ureja kmetijstvo;
22.  
rastlinjaki so prostori, ki so v celoti ali le delno zaščiteni pred
zunanjimi vplivi in v katerih je omogočeno pridelovanje rastlin vse leto,
posebej jeseni, pozimi in spomladi, in sicer: rastlinjaki s trdo kritino,
plastenjaki z mehko kritino, tuneli, pokriti s folijo in zaprte grede;
23.  
zelena odeja je naravno ali sejano travinje ter njiva, pokrita s
strnjeno rastlinsko odejo;
24.  
ozimine so kmetijske rastline, ki jih sejemo jeseni z namenom prezimitve
posevka;
25.  
živina so vse živali, ki se vzdržujejo za uporabo ali dobiček (v
nadaljnjem besedilu: rejne živali);
26.  
turnusna reja je reja, pri kateri je hlev naseljen v času turnusa,
prazen pa med dvema turnusoma;
27.  
sladka voda je naravna voda z nizko koncentracijo soli, ki je pogosto
sprejemljiva kot primerna za odvzem in obdelavo za proizvodnjo pitne vode;
28.  
podzemna voda je voda pod površino tal v zasičenem območju in v
neposrednem stiku s tlemi in podtaljem;
29.  
onesnaževanje je neposredno ali posredno odvajanje dušikovih spojin iz
kmetijskih virov v vodno okolje, ki ogroža zdravje ljudi, škoduje živim virom
in vodnim ekosistemom, zmanjšuje možnost za rekreacijo ali ovira druge zakonite
načine rabe vode;
30.  
kompost je humusu podoben material, ki nastane pri:
- 
kompostiranju v skladu s predpisom, ki ureja predelavo biološko
razgradljivih odpadkov in uporabo komposta ali digestata, ali
- 
kompostiranju na kmetijskih gospodarstvih, ki niso zavezanci iz
predpisa, ki ureja predelavo biološko razgradljivih odpadkov in uporabo
komposta ali digestata;
31.  
rastlinski odpadki so rastlinski odpadki v skladu s predpisom, ki ureja
predelavo biološko razgradljivih odpadkov in uporabo komposta ali digestata.
3. člen
Zaradi varstva voda pred onesnaževanjem z
nitrati iz kmetijskih virov je celotno območje Republike Slovenije opredeljeno
kot ranljivo območje.
4. člen
Zavezanci za izvajanje določb te uredbe so
vsa kmetijska gospodarstva, ki izvajajo gnojenje, oziroma kmetijska gospodarstva,
kjer pri izvajanju njihove dejavnosti nastajajo živinska gnojila ali
bioplinska gnojevka, ali kompost ali digestat, četudi slednja ne vsebujeta
živinskih gnojil.
5. člen
(1) Na območju iz 3. člena te uredbe
letni vnos dušika iz živinskih gnojil ne sme presegati 170 kg N/ha kmetijskih zemljišč v uporabi na ravni kmetijskega gospodarstva.
(2) Letni vnos dušika v tla z
živinskimi gnojili se izračuna na podlagi podatkov o številu živali na
kmetijskem gospodarstvu in letne količine dušika v živinskih gnojilih, ki ga
prispevajo posamezne vrste in kategorije rejnih živali
in so prikazani v preglednici 1 v Prilogi 1, ki je sestavni del te uredbe. Pri
izračunu letnega vnosa dušika iz živinskih gnojil v tla se upoštevajo tudi
podatki o prejeti ali oddani količini živinskih gnojil. Količina prejetih ali
oddanih živinskih gnojil mora biti izkazana na obrazcu iz Priloge 3, ki je
sestavni del te uredbe.
(3) Na kmetijskih gospodarstvih, na katerih letni vnos dušika
iz živinskih gnojil iz prejšnjega odstavka presega 350 kg N/leto, hkrati pa
letna obremenitev z živinskimi gnojili presega 140 kg N/ha kmetijskih zemljišč
v uporabi, je treba letni vnos živinskih gnojil v tla ali na tla izračunati in
zabeležiti prvič najpozneje šest mesecev po uveljavitvi te uredbe in nato vsako
naslednje leto. Na kmetijskih gospodarstvih, na katerih letni vnos dušika iz
živinskih gnojil iz prejšnjega odstavka ne presega 350 kg N/leto ali pa letna
obremenitev z živinskimi gnojili ne presega 140 kg N/ha kmetijskih zemljišč v
uporabi, morajo letni vnos živinskih gnojil v tla ali na tla izračunati in
zabeležiti prvič najpozneje šest mesecev po uveljavitvi te uredbe in nato vsako
peto leto.
(4) Če na
kmetijskem gospodarstvu prihaja do velikega nihanja števila živali ali če se
živali redijo v turnusih, se lahko letni vnos dušika na ravni kmetijskega
gospodarstva izračuna na podlagi povprečnega letnega števila živali iz podatkov
iz uradnih evidenc v skladu s predpisi, ki urejajo identifikacijo in
registracijo govedi, identifikacijo in registracijo prašičev, identifikacijo in
registracijo drobnice ter identifikacijo in registracijo kopitarjev. Če uradne
evidence za vodenje števila živali niso predpisane, se letni vnos dušika na
ravni kmetijskega gospodarstva izračuna na podlagi podatkov o rojstvu, prihodu
in odhodu rejnih živali iz kmetijskega gospodarstva
ter starosti rejnih živali ob prihodu in odhodu iz
kmetijskega gospodarstva. Navedene podatke mora imetnik živali voditi v pisni
obliki. Pri izračunih se upoštevajo podatki po posameznih živalih ali po
turnusih, če gre za hkratno obravnavo večjih skupin živali.
(5) Ne glede
na določbe prejšnjega odstavka podatkov o rojstvu, prihodu in odhodu rejnih živali iz kmetijskega gospodarstva ter starosti rejnih živali ob prihodu in odhodu iz kmetijskega gospodarstva ni
potrebno voditi, če dnevna količina dušika (DKN), ki jo živali prispevajo v
živinska gnojila, v nobenem dnevu leta ne preseže 0,46
kg/ha. Zgornja dnevna meja se izračuna po enačbi:
pri čemer je:
-       
n – število živali posameznih vrst in kategorij,
-       
LKN – pripadajoča letna količina N iz preglednice 1 iz Priloge 1 te
uredbe,
-       
KZD – površina zemljišč na kmetijskem gospodarstvu, na katera je vnos
živinskih gnojil dovoljen.
(6) Zabeležke iz tretjega odstavka tega člena morajo
vsebovati datum zabeležke, število rejnih živali na dan zapisa po vrstah in
kategorijah iz preglednice 1 iz Priloge 1 te uredbe, letne količine dušika v
živinskih gnojilih po vrstah in kategorijah rejnih živali in skupaj, skupno
površino kmetijskih zemljišč v uporabi in izračunan letni vnos dušika v tla ali
na tla z živinskimi gnojili, izražen v kg N/ha, vse na ravni kmetijskega
gospodarstva.
6. člen
(1) Kmetijsko gospodarstvo, na katerem
nastajajo živinska gnojila v količinah, ki presegajo dovoljeni letni vnos dušika
iz prvega odstavka prejšnjega člena, mora zagotoviti:
-       
oddajo presežkov živinskih gnojil drugim uporabnikom kmetijskih
zemljišč,
-       
predelavo presežkov živinskih gnojil in njihovo prodajo na trgu v
različnih oblikah ali
-       
ravnanje s presežki živinskih gnojil v skladu s predpisi, ki urejajo
odpadke, in predpisi, ki urejajo ravnanje z živalskimi stranskimi proizvodi.
(2) Količina oddanega, prodanega ali
na drug način odstranjenega dušika iz živinskih gnojil se izračuna na podlagi
vsebnosti dušika v živinskih gnojilih iz preglednice 2 Priloge 1 te uredbe ali
na podlagi analize dušika v teh gnojilih.
(3) Količina oddanih, prodanih ali na
drug način odstranjenih živinskih gnojil mora biti izkazana na obrazcu iz
Priloge 3 te uredbe, pri čemer mora biti obrazec izpolnjen vsakič na dan oddaje
živinskega gnojila.
6.a člen
(1) Kmetijsko gospodarstvo, ki uporablja
kupljena ali izven lastnega kmetijskega gospodarstva pridobljena živinska ali
druga organska gnojila, mora količino kupljenega ali izven lastnega kmetijskega
gospodarstva pridobljenega gnojila izkazati na obrazcu iz tretjega odstavka
prejšnjega člena.
(2) Kmetijsko gospodarstvo iz
prejšnjega odstavka, ki uporablja digestat, mora k obrazcu iz tretjega odstavka
prejšnjega člena priložiti tudi dokazilo o vsebnosti dušika v skladu s
predpisom, ki ureja predelavo biološko razgradljivih odpadkov in uporabo
komposta ali digestata. Iz dokazila o vsebnosti dušika v digestatu mora biti
razviden tudi delež dušika iz živinskih gnojil. Delež dušika iz živinskih
gnojil v digestatu se izračuna na ravni bioplinske naprave v skladu s tretjim
odstavkom tega člena.
(3) Delež dušika
iz živinskih gnojil v digestatu se izračuna po naslednji enačbi:
,
pri čemer je:
-       
dNŽG : delež dušika iz živinskih gnojil,
-       
NŽG: letna količina dušika, ki pride na bioplinsko napravo z
živinskimi gnojili,
-       
NSKUP: letna količina skupnega dušika v digestatu.
(4) Letna
količina skupnega dušika v digestatu iz prejšnjega odstavka se izračuna kot
produkt med skupno letno količino digestata, izraženo v m3, in
vsebnostjo dušika v digestatu, ki je določena v drugem in tretjem odstavku tega
člena ter izražena v kg N/m3. Letna količina
dušika, ki pride na bioplinsko napravo z živinskimi gnojili, se izračuna kot
vsota dušika, ki ga bioplinska naprava pridobi na lastnem kmetijskem
gospodarstvu in od drugih kmetijskih gospodarstev, v skladu z določbami drugega
odstavka 5. člena in drugega odstavka 6. člena te uredbe.
(5) Dokazila o oddaji ali prejemu živinskih in drugih
organskih gnojil ter dokazila o vsebnosti dušika v prejetem gnojilu morajo
zavezanci iz 4. člena te uredbe hraniti najmanj pet let.
7. člen
(1) Ukrepi za zmanjšanje in
preprečevanje onesnaževanja voda z nitrati iz kmetijskih virov so določeni
zlasti:
-       
z obdobji, v katerih je vnos določenih gnojil v tla ali na tla
prepovedan;
-       
s pravili gnojenja na strmih zemljiščih;
-       
s pravili gnojenja na tleh, ki so nasičena z vodo, na poplavljenih tleh,
zamrznjenih tleh ali tleh, prekritih s snežno odejo;
-       
s pravili gnojenja v bližini vodotokov;
-       
z najmanjšimi zmogljivostmi skladišč za živinska gnojila, ki morajo
presegati potrebe po skladiščenju preko najdaljšega obdobja, ko je vnos
živinskih gnojil v tla ali na tla prepovedan, razen kadar je mogoče dokazati,
da je mogoče živinska gnojila, ki presegajo dejanske zmogljivosti skladišč,
odstraniti na način, ki ne ogroža okolja;
-       
z ukrepi za preprečevanje onesnaževanja voda z izcedki iz skladiščenja
hlevskega gnoja;
-       
s postopki pri gnojenju, vključno z odmerki in homogenostjo trosenja
mineralnih in živinskih gnojil, ki bodo vzdrževali izgube dušika v vode na
sprejemljivi ravni;
-       
z omejitvami vnosa gnojil v tla, kjer je treba upoštevati značilnosti
ranljivega območja.
(2) Pri ukrepih iz prejšnjega odstavka
je treba upoštevati vse razpoložljive znanstvene in tehnične podatke v zvezi z
zmanjševanjem onesnaževanja z nitrati in okoljevarstvene pogoje, ki so značilni
za območje, na katerega se ukrepi nanašajo.
8. člen
(1) Gnojenje s tekočimi organskimi gnojili je na kmetijskih
zemljiščih prepovedano od 15. novembra do 1. marca. 
(2) Ne glede na prejšnji odstavek je gnojenje s tekočimi
organskimi gnojili na kmetijskih zemljiščih prepovedano od 15. novembra do 15.
februarja, če gre za:
-       
pripravo zemljišč za setev jarih žit, trav in travno-deteljnih mešanic
ali
-       
pomladansko dognojevanje ozimin in sejanega travinja. 
(3) Ne glede na prvi odstavek tega člena je gnojenje s
tekočimi organskimi gnojili na kmetijskih zemljiščih z zeleno odejo v
katastrskih občinah, določenih v Prilogi 2, ki je sestavni del te uredbe,
prepovedano od 15. decembra do 15. januarja, na kmetijskih zemljiščih brez
zelene odeje pa od 1. decembra do 15. februarja. 
(4) Ne glede na prvi odstavek tega člena je gnojenje s
tekočimi organskimi gnojili na kmetijskih zemljiščih brez zelene odeje v
katastrskih občinah, določenih v Prilogi 2 te uredbe, prepovedano od 1.
decembra do 1. februarja, če gre za pripravo zemljišč za setev jarih žit, trav
in travno-deteljnih mešanic. 
(5) Ne glede na prvi do četrti odstavek tega člena lahko
minister, pristojen za kmetijstvo, dovoli podaljšanje obdobja gnojenja s
tekočimi organskimi gnojili za največ trideset dni, vendar ne dlje kot do 15.
decembra, na prizadetih območjih, če gre za nepredvidene ali izjemne okoliščine
zaradi poplav in so bila kmetijska zemljišča poplavljena in tla zasičena z vodo
v obdobju dvajsetih dni pred začetkom prepovedi iz prvega odstavka tega člena
ter zato razvoz gnojil in gnojenje v predpisanih rokih nista bila mogoča.
8.a člen
(1) Gnojenje s hlevskim gnojem, kompostom ali
digestatom, če slednji vsebuje več kakor 20 odstotkov suhe snovi, je na kmetijskih zemljiščih prepovedano
od 1. decembra do 15. februarja.
(2) Ne glede na prejšnji odstavek je
gnojenje s hlevskim gnojem, kompostom ali digestatom, če slednji vsebuje več
kakor 20 odstotkov suhe snovi, na kmetijskih zemljiščih z zeleno odejo v
katastrskih občinah, določenih v Prilogi 2 te uredbe, prepovedano od 15.
decembra do 15. januarja, na kmetijskih zemljiščih brez zelene odeje pa od 1.
decembra do 1. februarja.
(3) Določbe prejšnjih odstavkov tega člena ne veljajo za
gnojenje kmetijskih rastlin v rastlinjakih.
9. člen
(1) Gnojenje z mineralnimi gnojili, ki vsebujejo dušik, je
prepovedano od 15. oktobra do 1. marca.
(2) Ne glede na prejšnji odstavek je gnojenje ozimin z
mineralnimi gnojili, ki vsebujejo dušik, prepovedano od 1. decembra do 15.
februarja.
(3) Ne glede na prvi odstavek tega člena je gnojenje z
mineralnimi gnojili, ki vsebujejo dušik, na kmetijskih zemljiščih z zeleno
odejo v katastrskih občinah, določenih v Prilogi 2 te uredbe, prepovedano od 15.
decembra do 15. januarja, na kmetijskih zemljiščih brez zelene odeje pa od 1.
decembra do 1. februarja.
(4) Vnos dušika v tla v obliki mineralnih gnojil v času od 1.
septembra do začetka trajanja prepovedi iz prvega, drugega in tretjega odstavka
tega člena ne sme presegati 40 kg N/ha.
(5) Določbe prejšnjih odstavkov tega člena ne veljajo za
gnojenje kmetijskih rastlin v rastlinjakih.
10. člen
(1) Gnojenje z organskimi in mineralnimi gnojili je prepovedano na poplavljenih tleh, na
tleh, nasičenih z vodo, na tleh, prekritih s snežno odejo, in na zamrznjenih
tleh.
(2) Na strmih zemljiščih, ki so nagnjena k površinskim vodam,
je treba odmerke organskih in mineralnih gnojil, ki vsebujejo dušik, razdeliti
v več delov tako, da enkratni odmerek dušika ne presega 80 kg/ha.
(3) Poleg zahtev iz prejšnjega
odstavka je treba na njivah, ki so na strmih zemljiščih, nagnjenih k
površinskim vodam, zagotoviti enega od naslednjih ukrepov:
-       
njiva mora biti razmejena s prečnimi ozelenjenimi pasovi ali
-       
med njivo in površinsko vodo mora biti najmanj 15 m širok pas zemljišča,
porasel z zeleno odejo ali drugimi kmetijskimi rastlinami, ali
-       
njiva mora biti obdelana prečno na strmino ali
-       
njiva mora biti čez zimo prekrita z zeleno odejo.
11. člen
(1) Vnos gnojil v tla ali na tla je
prepovedan na kmetijskih zemljiščih v zaraščanju ter na nerodovitnih in vodnih
zemljiščih.
(2) Vnos gnojil v tla ali na tla je
prepovedan na gozdnih zemljiščih, razen:
-       
pri presajanju sadik in pri sejanju,
-       
za spodbujanje in utrjevanje ob ozelenitvi brežin ob cestah in
-       
na površinah, ki so v skladu s predpisi, ki urejajo gozdove, določene za
raziskovalne namene.
(3) Če za območje okoli objekta
za zajem pitne vode, ki je vključen v sistem javne oskrbe s pitno vodo, ni
določen vodovarstveni režim, sta do sprejetja vodovarstvenih režimov v skladu z
zakonom, ki ureja vode, vnos tekočih organskih gnojil v tla ali na tla in
preoravanje trajnega travinja prepovedana v razdalji 100 m od tega objekta.
(4) Ob vodotokih je prepovedan vnos
gnojil na priobalnih zemljiščih v tlorisni širini, določeni z zakonom, ki ureja
vode.
12. člen
(1) Živinska gnojila in bioplinska gnojevka, četudi ta ne
vsebuje živinskih gnojil, se morajo skladiščiti v zbiralnikih tekočih živinskih
gnojil, na gnojiščih ali v drugih vodotesnih objektih (v nadaljnjem besedilu:
skladišča za živinska gnojila). Skladišča za živinska gnojila morajo biti
umeščena v prostor ter grajena in upravljana tako, da ne pride do
nenadzorovanega iztekanja in onesnaženja vode ali tal. Biti morajo vodotesna,
stabilna in odporna proti mehanskim, toplotnim ali kemičnim vplivom. Skladišča
za živinska gnojila morajo biti redno vzdrževana. Ob poškodbah je treba
živinska gnojila ali bioplinsko gnojevko hitro in varno uporabiti ali
skladiščiti drugje tako, da ne pride do onesnaževanja vode ali tal.
(2) Pretočni kanali in cevovodi, ki povezujejo hleve in
skladišča za živinska gnojila ali skladišča za živinska gnojila med seboj,
morajo biti vodotesni, stabilni, nepremični in odporni proti mehanskim,
toplotnim ali kemičnim vplivom. Pretočni kanali in cevovodi morajo biti redno
vzdrževani. Pri poškodbah kanala ali cevovoda pretakanje tekočih organskih
gnojil ni dovoljeno. 
(3) Zmogljivost skladišča za živinska gnojila mora biti
prilagojena številu in vrsti živali na kmetijskem gospodarstvu in mora
zagotavljati skladiščne zmogljivosti za najmanj šestmesečno skladiščenje.
Najmanjše potrebne zmogljivosti skladišč za živinska gnojila so določene v
preglednici 3 iz Priloge 1 te uredbe. Če kmetijsko gospodarstvo nima dovolj
velikega skladišča za živinska gnojila, lahko manjkajoče zmogljivosti najame,
kar mora biti izkazano z najemno pogodbo. 
(4) Če se na kmetijskem gospodarstvu uporabljajo različni
načini zbiranja živinskih gnojil, se najmanjše potrebne zmogljivosti skladišč
za živinska gnojila, ki so določene v preglednici 3 iz Priloge 1 te uredbe,
ustrezno preračunajo. Če se različni načini zbiranja živinskih gnojil
uporabljajo za različne vrste ali kategorije rejnih živali, se potrebe po
zmogljivostih za gnojevko, gnojnico ali hlevski gnoj računajo za vsako vrsto
ali kategorijo živali posebej in se na koncu seštejejo. Če se izločki iste
kategorije živali zbirajo na različne načine (npr. gnojevka na hodniku ob
krmilni mizi in globoki nastil na ležalnem prostoru), potem mora kombinacija
vseh načinov skladiščenja živinskih gnojil zadostiti potrebnim zmogljivostim iz
preglednice 3 iz Priloge 1 te uredbe.
(5) Uležan hlevski gnoj se lahko začasno odloži na kmetijskem
zemljišču v uporabi, ki ni nagnjeno k površinskim vodam, vendar ne dlje kakor
dva meseca z obvezno menjavo lokacije vsako leto. Začasno odlaganje uležanega
hlevskega gnoja mora biti od tekočih ali stoječih voda oddaljeno najmanj 25 m.
(6) Začasno odlaganje uležanega hlevskega gnoja je
prepovedano v razdalji 100 m od objekta za zajem pitne vode, ki je vključen v
sistem javne oskrbe s pitno vodo, če za območje okoli tega objekta ni določen
vodovarstveni režim. 
(7) Pri reji na globokem nastilu se hlevski gnoj lahko
skladišči tudi v hlevu. V tem primeru se zahtevana zmogljivost skladišč za
živinska gnojila iz tretjega odstavka tega člena zmanjša za prostornino
skladišča v hlevu. 
(8) Pri reji živali, ki se pasejo osem mesecev ali več, ni
treba zagotavljati skladiščnih zmogljivosti, ki jih določa preglednica 3 iz
Priloge 1 te uredbe. V tem primeru je treba za vsak mesec bivanja živali v
hlevu zagotoviti četrtino zmogljivosti, ki so določene v preglednici 3 iz
Priloge 1 te uredbe.
(9) Skladišče za gnojnico ali gnojevko ni potrebno, če zaradi
posebnih načinov reje in skladiščenja gnoja z nastilom gnojevka ali gnojnica ne
nastajata. 
(10) Ne glede na določbe tretjega odstavka tega člena mora
biti zagotovljena najmanj šestina zmogljivosti skladišč za živinska gnojila, ki
so določene v preglednici 3 iz Priloge 1 te uredbe, če kmetijsko gospodarstvo
živinska gnojila predeluje in jih v različnih oblikah prodaja na trgu ali če
živinska gnojila odstranjuje po predpisih, ki urejajo ravnanje z odpadki, kar
mora biti izkazano z evidenčnimi listi ali drugimi knjigovodskimi listinami, iz
katerih mora biti razvidna tudi količina predelanih, prodanih ali drugače
odstranjenih živinskih gnojil. 
(11) Ne glede na določbe tretjega odstavka tega člena je na
območju katastrskih občin iz Priloge 2 te uredbe treba zagotoviti skladiščne
zmogljivosti za najmanj štiri mesece, kar pomeni dve tretjini skladiščnih
zmogljivosti, kakor so določene v preglednici 3 iz Priloge 1 te uredbe.
(12) Ne glede na prvi in peti odstavek tega
člena se lahko perutninski
gnoj z nastiljem skladišči na kmetijskem zemljišču v uporabi do največ šest mesecev z obvezno menjavo lokacije vsako leto, če:
-       
gre za gnoj iz talne reje,
-       
gnoj vsebuje več kot 400 g suhe snovi na kg,
-       
se gnoj nalaga v kup, katerega skupna prostornina je enaka ali manjša
kot 30 m3,
-       
je kup v celoti prekrit z nepoškodovano vodoodporno folijo, ki mora
segati čez vznožje kupa najmanj 1 m v vse smeri, da ne pride do zatekanja vode
pod folijo,
-       
je folija obtežena ali kako drugače pritrjena k tlom, da je onemogočeno
razkritje zaradi vetra,
-       
je kup oblikovan in prekrit najpozneje v štirih dneh od začetka
dovažanja gnoja,
-       
je kup oblikovan tako, da se na foliji, s katero je prekrit, ne nabira
deževnica,
-       
je kup oddaljen od stoječih ali tekočih voda najmanj 25 m,
-       
je kup oddaljen več kot 100 m od objekta za zajem pitne vode, ki je
vključen v sistem javne oskrbe s pitno vodo, če za območje okoli tega objekta
ni določen vodovarstveni režim,
-       
kup leži neposredno ob hlevu ali je od naselja oddaljen več kot 300 m in
-       
kup ni na strmem zemljišču, na poplavnem zemljišču ali zemljišču, na
katerem lahko zastaja voda.
(13) Prostornina skladišč za perutninski
gnoj z nastiljem, ki so
urejena v skladu z zahtevami iz prejšnjega odstavka, se upošteva pri preverjanju najmanjših
potrebnih zmogljivosti skladišč za živinska gnojila, kot jih določa tretji odstavek tega člena.
(14) Določbe prvega in drugega odstavka
tega člena se uporabljajo
tudi za skladiščenje tekočih organskih gnojil, četudi ta ne vsebujejo živinskih gnojil.
12.a člen
(1) Določbe prejšnjega člena se ne uporabljajo za kmetijska
gospodarstva, na katerih skupna letna količina dušika iz živinskih gnojil ne
presega 150 kg in na katerih letna količina dušika iz živinskih gnojil, ki ga
prispevajo posamezne vrste in kategorije rejnih živali, ne presegajo:
-       
120 kg dušika pri govedu, drobnici in konjih,
-       
60 kg dušika pri prašičih in
-       
20 kg dušika pri perutnini in kuncih. 
(2) Ne glede na določbe prejšnjega odstavka mora biti
skladiščenje živinskih gnojil urejeno tako, da je preprečeno izlivanje,
izpiranje ali odtekanje izcedkov gnojnice ali izcedkov hlevskega gnoja v
površinske ali podzemne vode ali okolje.
(3) Določbe tega člena se ne uporabljajo za načine reje z
zbiranjem gnojevke.
13. člen
(1) Gnojila je treba uporabljati v
skladu s potrebami rastlin. Te se določijo na podlagi pričakovanih pridelkov,
tipov tal, razmer v tleh, podnebnih razmer, rabe zemljišč in drugih
pridelovalnih razmer. Ob upoštevanju navedenih dejavnikov mejna vrednost
vnosa dušika v tla na posamezno enoto rabe kmetijskih zemljišč pri gnojenju posameznih vrst kmetijskih rastlin ne sme presegati
mejnih vrednosti, ki so navedene v preglednici 4 iz Priloge 1 te uredbe.
(2) Letni vnos dušika iz organskih
gnojil na posamezno enoto rabe kmetijskih zemljišč ne sme presegati 250 kg N/ha.
(3) Letni
vnos dušika iz živinskih gnojil na posamezno enoto rabe kmetijskih zemljišč se
izračuna na podlagi vsebnosti dušika v živinskih gnojilih iz preglednice 2 iz
Priloge 1 te uredbe ali na podlagi analize dušika v teh gnojilih.
(4) Kmetijsko
gospodarstvo, na katerem letni vnos dušika iz živinskih gnojil iz drugega
odstavka 5. člena te uredbe presega 350 kg N/leto, hkrati pa letna obremenitev z živinskimi gnojili presega 140 kg N/ha kmetijske zemlje v uporabi, mora
voditi podatke o uporabi živinskih gnojil v pisni obliki. Podatki morajo
vsebovati seznam enot rabe kmetijskih zemljišč, gnojenih z živinskimi gnojili,
ter količino, čas in vrsto uporabljenih gnojil
14. člen
(1) Mineralna in organska gnojila morajo biti po površini, ki
se gnoji, raztrošena enakomerno. Pri prevozu in gnojenju je treba preprečiti
nenadzorovano raztrošanje gnojil in gnojenje zunaj predvidenega območja
gnojenja.
(2) Za gnojenje z mineralnimi gnojili je dovoljeno
uporabljati široke trosilnike, metalne trosilnike z vrtečo enojno ali dvojno
ploščo (centrifugalni ploščni trosilniki), metalne trosilnike z nihajno cevjo,
pnevmatične trosilnike, trosilnike s polžastim transporterjem in naprave za
tekoče gnojenje. Za gnojenje s hlevskim gnojem in drugimi netekočimi organskimi
gnojili je dovoljeno uporabljati trosilnike s trosilno napravo s horizontalnimi
ali vertikalnimi trosilnimi valji, trosilnike s trosilno napravo z vrtečo
ploščo in trosilnike z bočno izmetalno napravo. Za gnojenje s tekočimi
organskimi gnojili je dovoljeno uporabljati cisterne z razpršilno ploščo,
cisterne z razpršilnim topom, cisterne za nanašanje tekočih organskih gnojil v
pasovih (vlečene cevi in vlečene sani), cisterne za plitev vnos tekočih
organskih gnojil v tla z odprtimi režami ali z zapiranjem rež in cisterne za globok
vnos tekočih organskih gnojil v tla. Poleg cistern je dovoljeno za gnojenje s
tekočimi organskimi gnojili uporabljati tudi naprave s priključkom na cevi za
distribucijo tekočih organskih gnojil.
(3) Ne glede na prejšnji odstavek je za gnojenje z mineralnimi
organskimi gnojili dovoljen tudi ročni raztros.
(4) Naprave za gnojenje ne smejo imeti poškodovanih tistih
delov, ki lahko vplivajo na enakomernost raztrosa, zagotavljati morajo pravilne
odmerke in njihovo porazdelitev ter čim manjše izgube pri vnosu.
15. člen
Za zagotovitev višje ravni varstva voda
pred onesnaževanjem z nitrati iz kmetijskih virov se na kmetijskih gospodarstvih
priporoča izvajanje dejavnosti v skladu s priporočili, ki jih ministrstvo,
pristojno za okolje, in ministrstvo, pristojno za kmetijstvo, objavita na
svojih spletnih straneh.
16. člen
(1) Za določitev obsega onesnaženja
voda z nitrati iz kmetijskih virov se uporabljajo podatki o monitoringu površinskih
in podzemnih vodah, ki se izvaja v skladu s predpisom, ki ureja stanje površinskih
voda in monitoring stanja površinskih voda, in predpisom, ki ureja stanje
podzemnih voda in monitoring podzemnih voda.
(2) Monitoring površinskih voda se
ponovi najmanj vsaka štiri leta. Če je bila vsebnost nitrata v vseh prejšnjih
vzorcih na merilnih mestih manjša od 25 mg/l in se ni pojavil noben nov
dejavnik, ki bi lahko povzročil povečanje deleža nitratov, se lahko program
monitoringa vsebnosti nitrata ponovi le vsakih osem let.
(3) Vsaka štiri leta se pregleda
stanje sladkih površinskih voda, površinskih voda ob izlivu v morje in obalnih
voda glede na obremenitev z dušikovimi spojinami.
17. člen
Na podlagi ocene učinkovitosti ukrepov za
zmanjševanje in preprečevanje onesnaževanja voda zaradi vnosa dušika iz
kmetijskih virov, določenih s to uredbo, ter na podlagi podatkov o monitoringu
površinskih in podzemnih voda iz prejšnjega člena, se za območje Republike
Slovenije oziroma za območja, kjer so zaznane presežene vrednosti nitratov v
vodi, lahko določijo podrobnejši ukrepi za zmanjševanje in preprečevanje
nadaljnjega onesnaževanja voda z nitrati iz kmetijskih virov. Pri izbiri teh
ukrepov je treba upoštevati njihovo učinkovitost in stroške v primerjavi z
drugimi možnimi preventivnimi ukrepi.
17.a člen
Prepovedi in zahteve iz 8., 8.a, 9., 10. in
12. člena te uredbe se ne uporabljajo v primerih, če gre za raziskovalno
delo, ki ga za izvajanje te uredbe naroči ministrstvo, pristojno za okolje, ali
ministrstvo, pristojno za kmetijstvo.
18. člen
(1) Nadzor nad izvajanjem te uredbe v
zvezi z ukrepi za zmanjševanje in preprečevanje onesnaževanja voda z nitrati iz
kmetijskih virov opravljajo inšpektorji, pristojni za kmetijstvo.
(2) Ne glede na prejšnji odstavek
opravljajo nadzor nad ukrepi, ki se nanašajo na gradnjo objektov in izvedbo gradbenih
del, pristojni gradbeni inšpektorji.
19. člen
(1) Z globo od 1.000 eurov do
2.500 eurov se za prekršek kaznuje pravna oseba, če:
-       
so presežene količine letnega vnosa dušika iz živinskih gnojil iz prvega
odstavka 5. člena te uredbe,
-       
količina prejetih ali oddanih živinskih gnojil ni izkazana v skladu z
drugim odstavkom 5. člena te uredbe,
-       
ne vodi podatkov v pisni obliki v skladu s tretjim, četrtim in šestim
odstavkom 5. člena te uredbe,
-       
s presežki živinskih gnojil ravna v nasprotju s prvim odstavkom 6. člena
te uredbe,
-       
količina oddanih, prodanih ali na drug način odstranjenih živinskih
gnojil ni izkazana v skladu tretjim odstavkom 6. člena te uredbe, 
-       
nima dokazil v skladu s prvim, drugim in tretjim odstavkom 6.a člena te
uredbe, 
-       
ne hrani pisnih dokazil v skladu s petim odstavkom 6.a člena te uredbe,
-       
ne zagotovi ukrepov iz tretjega odstavka 10. člena te uredbe,
-       
nima pisnih dokazil v skladu z desetim odstavkom 12. člena te uredbe,
-       
ravna v nasprotju s prvim in drugim odstavkom 12.a člena te uredbe, 
-       
gnoji v nasprotju s prvim in drugim odstavkom 13. člena te uredbe,
-       
ne vodi pisnih podatkov o uporabi živinskih gnojil v skladu s četrtim
odstavkom 13. člena te uredbe,
-       
ravna v nasprotju s prvim odstavkom 14. člena te uredbe.
(2) Z globo od 500 eurov do 1.000
eurov se za prekršek iz prejšnjega odstavka kaznuje samostojni podjetnik posameznik.
(3) Z globo od 400 eurov do 600 eurov
se za prekršek iz prvega odstavka tega člena kaznuje odgovorna oseba pravne
osebe ali odgovorna oseba samostojnega podjetnika posameznika ali posameznik.
20. člen
(1) Z globo od 2.000 eurov do 5.000
eurov se za prekršek kaznuje pravna oseba:
-       
če vnaša gnojila v nasprotju z 8. in 8.a členom te uredbe,
-       
če gnoji z mineralnimi gnojili, ki vsebujejo dušik, v nasprotju z 9.
členom te uredbe,
-       
če gnoji v nasprotju z 10. členom te uredbe,
-       
če ravna v nasprotju z 11. členom te uredbe,
-       
če skladišči živinska gnojila v nasprotju z 12. členom te uredbe.
(2) Z globo od 1.000 eurov do 2.000
eurov se za prekršek iz prejšnjega odstavka kaznuje samostojni podjetnik
posameznik.
(3) Z globo od 800 eurov do 1.200
eurov se za prekršek iz prvega odstavka tega člena kaznuje odgovorna oseba
pravne osebe ali odgovorna oseba samostojnega podjetnika posameznika ali
posameznik.

Priloga
1: Preglednica 1, Preglednica 2, Preglednica 3, Preglednica 4
Priloga
2: Seznam katastrskih občin v območju s submediteranskim podnebjem
Priloga
3: Obrazec za oddajo in prejem živinskih gnojil, digestata ali komposta

Uredba o varstvu voda pred onesnaževanjem z
nitrati iz kmetijskih virov (Uradni list RS, št. 113/09)
vsebuje naslednjo prehodno in končne določbe:
»21. člen
(1) Ministrstvo za okolje in prostor skupaj
z Ministrstvom za kmetijstvo, gozdarstvo in prehrano poročata Evropski komisiji
o določitvi ranljivega območja, ukrepih za zmanjševanje in preprečevanje
onesnaževanja voda, ki ga povzročajo nitrati iz kmetijskih virov, povzetkih
rezultatov monitoringa površinskih in podzemnih voda ter o drugih informacijah,
če so te pomembne za varstvo voda pred onesnaževanjem z nitrati iz kmetijskih
virov. Poročilo zajema štiriletno obdobje in se pošlje Evropski komisiji v
šestih mesecih po koncu obdobja, na katerega se nanaša.
(2) Ministrstvo za okolje in prostor skupaj
z Ministrstvom za kmetijstvo, gozdarstvo in prehrano najmanj na vsaka štiri
leta pripravita pregled obvezujočih ukrepov za zmanjšanje vnosa dušika v tla in
na tla zaradi varstva voda pred onesnaževanjem z nitrati iz kmetijskih virov v
tla ali na tla ter o tem obvestita Evropsko komisijo.
22. člen
(1) Določbe glede zmogljivosti
skladišč za gnojnico, gnojevko ali hlevski gnoj iz drugega odstavka 12. člena
te uredbe se ne uporabljajo, če je bilo pred uveljavitvijo te uredbe skladišče
za gnojnico, gnojevko ali hlevski gnoj zgrajeno v skladu z Uredbo o mejnih
vrednostih vnosa nevarnih snovi in gnojil v tla (Uradni list RS, št. 84/05) in
Pravilnikom za izvajanje dobre kmetijske prakse pri gnojenju (Uradni list RS,
št. 130/04).
(2) Postopki, za katere je bila pred
uveljavitvijo te uredbe, podana vloga za gradnjo skladišč za gnojnico, gnojevko
ali hlevski gnoj oziroma je bilo izdano dovoljenje za gradnjo tovrstnih
objektov, v skladu s predpisi, ki urejajo graditev objektov, se dokončajo po
dosedanjih predpisih.
23. člen
Z dnem uveljavitve te uredbe prenehajo
veljati 1., 4., 5., 6., 7., 8., 9., 10., 17. in 20. člen ter Priloga 2 in Priloga 5 Uredbe o mejnih vrednostih vnosa nevarnih snovi in gnojil v tla (Uradni list
RS, št. 84/05).
24. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
varstvu voda pred onesnaževanjem z nitrati iz kmetijskih virov (Uradni list RS,
št. 5/13) spreminja 21. člen uredbe tako, da
se glasi:
»21. člen
(1) Ministrstvo, pristojno za
okolje, skupaj z ministrstvom, pristojnim za kmetijstvo,
poročata Evropski komisiji o določitvi ranljivega območja, ukrepih za zmanjševanje
in preprečevanje onesnaževanja voda, ki ga povzročajo nitrati iz kmetijskih
virov, povzetkih rezultatov monitoringa površinskih in podzemnih voda ter o
drugih informacijah, če so te pomembne za varstvo voda pred onesnaževanjem z
nitrati iz kmetijskih virov. Poročilo zajema štiriletno obdobje in se pošlje
Evropski komisiji v šestih mesecih po koncu obdobja, na katerega se nanaša.
(2) Ministrstvo, pristojno za
okolje, skupaj z ministrstvom, pristojnim za kmetijstvo,
najmanj na vsaka štiri leta pripravita pregled obvezujočih ukrepov za zmanjšanje
vnosa dušika v tla in na tla zaradi varstva voda pred onesnaževanjem z nitrati
iz kmetijskih virov v tla ali na tla ter o tem obvestita Evropsko komisijo.«;
ter vsebuje naslednje končne določbe:
»20. člen
Spremenjene določbe uredbe se za postopke,
ki se izvajajo na podlagi predpisa, ki ureja izvedbo ukrepov kmetijske
politike, predpisa, ki ureja predpisane zahteve ravnanja ter dobre kmetijske in
okoljske pogoje pri kmetovanju, in predpisa, ki ureja ukrepe osi 2 iz Programa
razvoja podeželja Republike Slovenije za obdobje 2007–2013 v letih 2010–2013,
začnejo uporabljati 1. januarja 2014.
21. člen
(1) Z dnem uveljavitve te uredbe preneha
veljati Pravilnik za izvajanje dobre kmetijske prakse pri gnojenju (Uradni list
RS, št. 130/04).
(2) Z dnem uveljavitve te uredbe se preneha
uporabljati Strokovno navodilo o urejanju gnojišč in greznic (Uradni list SRS,
št. 10/85 in Uradni list RS, št. 67/02 – ZV-1 in 98/07).
22. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
varstvu voda pred onesnaževanjem z nitrati iz kmetijskih virov (Uradni list RS,
št. 22/15) vsebuje naslednjo prehodno in
končno določbo:
»PREHODNA IN KONČNA DOLOČBA
15. člen
Ta uredba se za postopke, ki se izvajajo na
podlagi predpisa, ki ureja izvedbo ukrepov kmetijske politike, predpisa, ki
ureja navzkrižno skladnost, in predpisa, ki ureja ukrep
kmetijsko-okoljska-podnebna plačila in ukrep ekološko kmetovanje iz Programa
razvoja podeželja Republike Slovenije za obdobje 2014-2020, začne uporabljati
1. januarja 2016.
16. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
varstvu voda pred onesnaževanjem z nitrati iz kmetijskih virov (Uradni list RS,
št. 12/17) vsebuje naslednjo končno določbo:
»6. člen
Ta uredba začne veljati naslednji dan po
objavi v Uradnem listu Republike Slovenije.«.