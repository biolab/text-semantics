1. člen
(vsebina)
(1) Ta pravilnik določa posebne zahteve
glede označevanja in predstavljanja predpakiranih živil, ki so v prometu namenjena
za prodajo končnemu potrošniku in za oskrbo obratov javne prehrane:
-       
za izvajanje Uredbe (EU) št. 1169/2011 Evropskega parlamenta in Sveta z
dne 25. oktobra 2011 o zagotavljanju informacij o živilih potrošnikom,
spremembah uredb (ES) št. 1924/2006 in (ES) št. 1925/2006 Evropskega
parlamenta in Sveta ter razveljavitvi Direktive Komisije 87/250/EGS, Direktive
Sveta 90/496/EGS, Direktive Komisije 1999/10/ES, Direktive 2000/13/ES
Evropskega parlamenta in Sveta, direktiv Komisije 2002/67/ES in 2008/5/ES in
Uredbe Komisije (ES) št. 608/2004 (UL L št. 304 z dne 22. 11. 2011, str.
18), zadnjič spremenjene z Uredbo (EU) 2015/2283 Evropskega parlamenta in Sveta
z dne 25. novembra 2015 o novih živilih, spremembi Uredbe (EU) št.
1169/2011 Evropskega parlamenta in Sveta in razveljavitvi Uredbe (ES) št.
258/97 Evropskega parlamenta in Sveta ter Uredbe Komisije (ES)
št. 1852/2001 (UL L št. 327 z dne 11. 12. 2015, str. 1), (v nadaljnjem
besedilu: Uredba 1169/2011/EU).
-       
v skladu z Direktivo 2011/91/EU Evropskega parlamenta in Sveta z dne
13. decembra 2011 o označbah ali znakih za identifikacijo serije, v katero
spada živilo (UL L št. 334 z dne 16. 12. 2011, str. 1).
(2) Določbe tega pravilnika se ne
uporabljajo za živila v prometu, ki niso predpakirana, za živila, ki so
pakirana na mestu prodaje na zahtevo končnega potrošnika, in za živila, ki so
predpakirana za neposredno prodajo in je njihovo označevanje urejeno s posebnim
predpisom.
2. člen
(izrazi)
Izrazi, uporabljeni v tem pravilniku, imajo
naslednji pomen:
1.     
serija (lot) je serija prodajnih enot živila, predelanega, izdelanega in
pakiranega v enakih razmerah;
2.     
nosilec živilske dejavnosti je fizična ali pravna oseba, odgovorna za
zagotavljanje izpolnjevanja zahtev pri opravljanju živilske dejavnosti;
3.     
obrtno proizvedena živila so živila, ki jih v okviru svoje živilske
dejavnosti dajejo na trg posamezniki, posamezniki, ki samostojno opravljajo
dejavnost, ali mikro družbe v skladu s predpisom, ki ureja gospodarske družbe,
katerih povprečno število delavcev v poslovnem letu ne presega 10.
3. člen
(pretečen datum)
(1) Datuma uporabe in datuma minimalne
trajnosti ni dovoljeno podaljševati.
(2) Živilo, ki ima pretečen datum
minimalne trajnosti, mora biti v primeru prodaje nameščeno na posebnih
prodajnih policah, dejstvo pretečenega datuma minimalne trajnosti pa mora biti
jasno, vidno in nedvoumno označeno. V ostalih primerih dajanja v promet, ki
niso prodaja na drobno, je treba prejemnike tistih živil, ki imajo pretečen
datum minimalne trajnosti, o tem seznaniti.
(3) Živilo, kateremu je potekel datum
uporabe, ne sme biti v prometu.
3.a člen
(označevanje hranilne vrednosti)
V skladu z 19. točko priloge V Uredbe
1169/2011/EU označevanje hranilne vrednosti na predpakiranih živilih iz
3. točke 2. člena tega pravilnika ni obvezno.
4. člen
(pogoji za navedbo serije oziroma lota)
(1) Vsako živilo, ki je v prometu,
mora imeti navedeno označbo serije (lot) na predpakiranju ali na nameščeni
etiketi tako, da je dobro vidna, razločno napisana in neizbrisna.
(2) Serijo (lot) določi pridelovalec,
predelovalec, tisti, ki živilo pakira, ali prvi prodajalec s sedežem v Evropski
uniji.
(3) Serija (lot) mora biti označena s
črko L in številko serije, ki skupaj omogočata identifikacijo živila. Črka L ni
potrebna, če se serija (lot) jasno razlikuje od drugih označb na etiketi.
5. člen
(neobvezna navedba serije oziroma lota)
Navedba serije (lota) iz prejšnjega člena ni
obvezna za:
-       
živila, ki imajo na embalaži naveden datum uporabe ali datum minimalne
trajnosti, ki vključuje najmanj dan in mesec v tem zaporedju;
-       
kmetijske pridelke, ki se prodajajo ali dostavljajo na začasno
skladiščenje, pripravo ali pakiranje oziroma se dostavljajo do proizvajalcev
ali pa se zberejo za takojšnjo uporabo v tehnološki pripravi oziroma predelavi;
-       
živila, ki pri prodaji končnemu potrošniku niso predpakirana, so
zapakirana na zahtevo končnega potrošnika ali so predpakirana za neposredno
prodajo;
-       
embalažo, katere največja površina je manjša od 10 cm2;
-       
posamezna pakiranja sladoleda, ker mora biti navedba, ki omogoča
identifikacijo serije (lota), navedena na skupnem pakiranju.

Pravilnik o posebnih zahtevah glede
označevanja in predstavljanja predpakiranih živil (Uradni list RS, št. 83/14) vsebuje naslednji končni določbi:
»6. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o splošnem označevanju predpakiranih živil (Uradni list RS,
št. 36/14).
7. člen
(začetek
veljavnosti)
Ta pravilnik začne veljati
14. decembra 2014.«.

Pravilnik o spremembah in dopolnitvi
Pravilnika o posebnih zahtevah glede označevanja in predstavljanja predpakiranih
živil (Uradni list RS, št. 74/16) vsebuje naslednjo končno določbo:
»4. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.