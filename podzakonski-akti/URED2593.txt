1. člen
(1) S to uredbo Vlada Republike Slovenije
(v nadaljnjem besedilu: vlada) določa pogoje za podelitev koncesije za rabo
naravnih vrednot Postojnski jamski sistem in Predjamski jamski sistem in ureja
druga vprašanja v zvezi s podelitvijo koncesije.
(2) Naravna vrednota Postojnski jamski
sistem obsega: Postojnsko jamo, Otoško jamo, Magdaleno jamo, Črno jamo in Pivko
jamo.
(3) Naravna vrednota Predjamski jamski
sistem obsega: Ponorno jamo Lokve, ponorno Jamo 1 v Grapi, ki ima vhod pod
vasjo Bukovje, in jame, ki se odpirajo v steni Predjamskega gradu: Zmajeve
luknje, Konjski hlev, Erazmova luknja in Fižence.
(4) Koncesija za rabo naravnih vrednot
Postojnski jamski sistem in Predjamski jamski sistem (v nadaljnjem besedilu:
naravnih vrednot) vključuje tudi rabo stvari, ki služijo rabi naravnih vrednot
za namene vodenja po jamah in se nahajajo v jamah ali neposredno ob vhodih v
jame (v nadaljnjem besedilu: jamska infrastruktura) in so v lasti države.
2. člen
(1) Predmet koncesije po tej uredbi je raba
naravnih vrednot (v nadaljnjem besedilu: koncesija), ki vključuje vodenje
obiskovalcev po jamah, organiziranje prireditev v jamah z namenom popestritve
turistične ponudbe in druge aktivnosti, ki služijo informiranju in ozaveščanju
javnosti o vrednotah narave.
(2) Koncesija iz prejšnjega odstavka se
nanaša na dele naravnih vrednot:
-      
ki so za obiskovanje posebej urejeni,
-      
ki se za ta namen lahko uredijo ob upoštevanju
naravovarstvenih pogojev in
-      
ki jih za obiskovanje ni treba posebej urediti.
(3) Koncesija vključuje tudi urejanje
naravnih vrednot za namene iz prvega odstavka tega člena na podlagi predpisov s
področja ohranjanja narave in ob upoštevanju naravovarstvenih pogojev.
3. člen
Koncesija se mora izvajati v skladu z
določbami te uredbe in predpisi, ki urejajo ohranjanje narave, ob spoštovanju
predpisanih varstvenih in razvojnih usmeritev ter varstvenih režimov, tako da
se ne prizadenejo oziroma uničijo naravne lastnosti jam, jamski inventar in
biotska raznovrstnost, ter da je zagotovljena varnost obiskovalcev.
4. člen
(1) Koncesionar mora izvajati koncesijo ob
upoštevanju zlasti naslednjih prepovedi:
1.    
prepovedano je vstopati v jame, razen delavcem
koncesionarja v zvezi z opravljanjem koncesije, obiskovalcem jame med
organiziranim turističnim ogledom, jamarjem med opravljanjem neposrednih
jamarskih raziskav ter fizičnim osebam, ki se ukvarjajo z znanstveno raziskovalno
dejavnostjo, in delavcem pravne osebe, ki je registrirana za znanstveno
raziskovalno dejavnost, med opravljanjem dovoljenih raziskav;
2.    
prepovedano je uničevati, poškodovati ali
odstranjevati naravne tvorbe v jami, zlasti sigaste (kapniške) tvorbe in druge
sedimente, minerale, kristale, oblike v blatu in ilovici ter reliefne oblike na
stenah, stropu in tleh;
3.    
prepovedano je iz jame odnašati, omogočati
dajanje v promet ali izvažati naravne tvorbe iz jame, zlasti sigaste (kapniške)
tvorbe in druge sedimente, minerale, kristale, oblike v blatu in ilovici ter
reliefne oblike na stenah, stropu in tleh;
4.    
prepovedano je onesnaževati stene, strop ali
tla jame, zrak v jami ali vode, ki tečejo skozi jame;
5.    
prepovedano je vrtati v stene, strop ali tla
jame;
6.    
prepovedano je minirati;
7.    
prepovedano je povzročati hrup, ki presega
predpisane mejne vrednosti;
8.    
prepovedano je povzročati vibracije, razen
vibracij, ki jih povzroča normalno obratovanje jamske železnice v Postojnski
jami;
9.    
prepovedano je skladiščiti ali odlagati
predmete, snovi ali odpadke;
10. 
prepovedano je kuriti in kaditi;
11. 
prepovedano je uporabljati svetila z odprtim
plamenom, razen acetilenskih in drugih plinskih svetil;
12. 
prepovedano je uporabljati vse vrste vozil in
plovil na motorni pogon, razen jamskega vlaka kot dela jamske infrastrukture
Postojnske jame;
13. 
prepovedano je graditi jamsko infrastrukturo in
postavljati kakršnekoli stalne ali začasne objekte, razen za namene, predvidene
v letnem programu rabe;
14. 
prepovedano je loviti, ubijati, prenašati z
enega mesta v jami na drugo, odnašati iz jame, zastrupljati, zadrževati v
ujetništvu v jami ali namerno vznemirjati živali v vseh razvojnih oblikah, ki
stalno živijo v podzemnih jamah in podzemnih vodah, ali se v njih občasno
zadržujejo;
15. 
prepovedano je odnašati iz jame mrtve živali,
ki stalno živijo v podzemnih jamah in podzemnih vodah, ali se v njih občasno
zadržujejo, oziroma njihove dele;
16. 
prepovedano je preprečevati živalim selitev in
rastlinam naravno razširjanje;
17. 
prepovedano je odkopavati ali prekopavati
sedimente, arheološke ali paleontološke plasti ter odnašati, prenašati ali
poškodovati paleontološke ali arheološke predmete;
18. 
prepovedano je spreminjati, poškodovati,
odnašati ali uničevati predmete kulturne dediščine;
19. 
prepovedano je uničevati, poškodovati, nabirati
ali odnašati rastline ali njihove dele v vhodnih delih jam, kamor sega dnevna
svetloba;
20. 
prepovedano je opravljati dejavnosti ali
posege, ki lahko ogrozijo jamo, jamski inventar ali jamski živi svet.
(2) Ne glede na določbe prejšnjega odstavka
lahko koncesionar:
1.    
na naravnih vrednotah gradi, vzdržuje ali
uporablja jamsko infrastrukturo na način in pod pogoji, določenimi v skladu s
to uredbo in s predpisi s področja ohranjanja narave;
2.    
na naravnih vrednotah postavi vrata na vhodu v
jamo ali v del jame, če je to potrebno zaradi varstva jame;
3.    
prikazuje obiskovalcem jame posamezne živalske
osebke ujetih jamskih živali v skladu s predpisi s področja ohranjanja narave.
5. člen
(1) Pri izvajanju koncesije mora
koncesionar upoštevati naslednje naravovarstvene pogoje:
1.    
v jamo se ne sme vnašati hrane;
2.    
iz jame je treba sproti odnašati vse odpadke,
odrske rekvizite, kulise in druge organske odpadke;
3.    
po vsakem servisnem posegu izven urejenih
pohodnih površin je treba sledove hoje zabrisati;
4.    
dela v jami, ki jih izvajajo delavci podjetja,
ki ga je najel koncesionar, morajo potekati pod neposrednim nadzorom jamskih
delavcev koncesionarja;
5.    
obiskovalci in vodniki se med ogledom ne smejo
dotikati sigastih tvorb;
6.    
sigove ponvice je treba redno čistiti in sproti
odnašati kovance, ki jih vanje odmetavajo obiskovalci;
7.    
vnos in uporaba koncentriranih kemikalij za
čiščenje v jami nista dovoljena;
8.    
zagotovljen mora biti nadzor nad vhodi v
Postojnski jamski sistem in vhodi v Predjamski jamski sistem ter preprečitev
nezakonitega vstopa v oba jamska sistema;
9.    
vhoda v Pivko jamo in Magdaleno jamo morata
biti fizično zaprta;
10. 
prireditve (koncerti, snemanja filmov, reklam,
znanstvenih ali poučnih filmov, zborovanja) se organizirajo tako, da se
dogajajo na že urejenih površinah in ne na naravnih jamskih tleh;
11. 
ob vstopu je treba seznaniti obiskovalce s tem,
da je: obvezna hoja znotraj označenih poti, prepovedano metanje kovancev v
ponvice v jami, kajenje v jami, dotikanje in lomljenje kapnikov in vnašanje
hrane v jamo ter prehranjevanje v jami.
(2) Pri izvajanju koncesije na tistih delih
naravnih vrednot, ki so urejeni za obisk, mora koncesionar poleg
naravovarstvenih pogojev iz prejšnjega odstavka upoštevati še naslednje
naravovarstvene pogoje:
1.    
obiskovalci in vodniki morajo med rednim
obiskom na urejenih delih naravnih vrednot in med prireditvami hoditi in se
zadrževati izključno na urejenih pohodnih površinah;
2.    
neposredno po končani prireditvi je treba iz
jame odnesti vso prineseno opremo, odrske rekvizite, kulise in odpadke;
3.    
v urejenih delih naravnih vrednot je hoja izven
urejenih pohodnih površin dovoljena le za servisne posege v jamsko
infrastrukturo ob največji možni pazljivosti;
4.    
pri osvetljevanju urejenih delov jame je
obvezna uporaba takih tehničnih in organizacijskih rešitev (sektorsko
razsvetljevanje, skrajševanje časa osvetljevanja na minimum, zmanjševanje moči
svetil na minimum, uporaba svetil s prilagojenim spektrom sevanja, premeščanje
luči), da se zmanjša pojav rasti alg na osvetljenih površinah na minimum in
obenem zmanjša uporaba kemičnih sredstev za čiščenje.
6. člen
(1) Koncesionar mora izpolnjevati naslednje
pogoje:
1.    
da je državljan Republike Slovenije ali pravna
oseba, ki je registrirana oziroma s sedežem v Republiki Sloveniji;
2.    
da je priglašena oziroma ima pridobljeno
registracijo, ki omogoča opravljanje dejavnosti iz 2. člena te uredbe;
3.    
da v zadnjih petih letih pred objavo javnega
razpisa proti njemu ni bila izdana sodna odločba za kaznivo dejanje, ki je
povezano z njegovim poslovanjem, ki je postala izvršljiva, oziroma sodna ali
upravna odločba, s katero mu je prepovedano opravljati dejavnost, ki je
povezana z izvajanjem koncesije, in je ta postala izvršljiva;
4.    
da ima poravnane davke, prispevke in druge
obvezne dajatve državi;
5.    
da ni proti njemu uveden postopek prisilne
poravnave, stečaja ali likvidacijski postopek ali ni prenehal poslovati na
podlagi sodne ali druge odločbe;
6.    
da je kadrovsko, finančno, organizacijsko in
tehnično usposobljen za opravljanje dejavnosti iz 2. člena te uredbe;
7.    
da ima izdelan poslovni načrt z razvojno
strategijo za čas trajanja koncesije;
8.    
da ima izdelan vsebinski in finančni program
rabe naravnih vrednot z usmeritvami s področja promocije in trženja naravnih
vrednot, s predvidenimi investicijskimi vlaganji v naravne vrednote in jamsko
infrastrukturo za čas trajanja koncesije;
9.    
da ima izdelan predlog varnostnega elaborata.
(2) Šteje se, da je kadrovsko,
organizacijsko in tehnično usposobljen za rabo naravnih vrednot, če ima
ustrezno število usposobljenih strokovnjakov s področja jamarstva in jamskih
vodnikov ter razpolaga z ustrezno opremo za gibanje in vodenje po jamah, kar
izkaže s programom rabe naravnih vrednot.
7. člen
Koncesija se podeli za dobo 20 let od dneva
sklenitve koncesijske pogodbe, ki se lahko podaljša najdlje za 20 let na način
in pod pogoji, določenimi v tej uredbi in koncesijski pogodbi.
8. člen
(1) Koncesionar plačuje za koncesijo za
rabo naravne vrednotne letno koncesijsko dajatev, ki znaša prvih pet let
trajanja koncesije 30 odstotkov in naslednjih petnajst let 35 odstotkov
ustvarjenega letnega prihodka od vstopnin za ogled naravnih vrednot in drugih
prihodkov, ustvarjenih z rabo naravnih vrednot, vendar ne manj kot 1.700.000,00
eurov letno (v nadaljnjem besedilu: minimalna koncesijska dajatev) in ne več
kot 3.000.000,00 eurov letno. Plačilo koncesijske dajatve se zniža za znesek
potrjenih investicijskih vlaganj, investicijskega vzdrževanja in zavarovanja za
jamsko infrastrukturo v jamah in njihovi neposredni okolici (v nadaljnjem
besedilu: vlaganja v naravne vrednote). Vlaganja v naravne vrednote se izvajajo
na sredstvih, ki so v lasti države in služijo dejavnosti, ki je predmet
koncesije.
(2) Ne glede na prejšnji odstavek se v
primeru, ko zaradi višje sile
koncesije ni mogoče izvajati, minimalna koncesijska dajatev lahko zniža sorazmerno glede na čas trajanja višje sile. Čas trajanja višje sile se ne všteva v
dobo trajanja koncesije iz prejšnjega
člena.
9. člen
(1) Koncesijska dajatev za rabo naravne
vrednote se razdeli med državo in občino Postojna tako, da pripada državi 40
odstotkov, občini Postojna pa pripada 60 odstotkov, in sicer od zneska celotne
koncesijske dajatve, znižane za vlaganja v naravne vrednote.
(2) Vlaganja
v naravne vrednote lahko znašajo največ eno petino koncesijske dajatve, pri čemer lahko vlada odloči o višjem znesku vlaganj v naravne
vrednote s potrditvijo poslovnega načrta koncesionarja iz prvega odstavka 9.a člena te uredbe.
(3) Vlaganja v naravne vrednote izvaja
koncesionar v svojem imenu in za svoj račun kot vlaganja v tuja osnovna
sredstva. Ta vlaganja se koncesionarju priznajo kot odbitna postavka ob
poračunu koncesijske dajatve.
(4) Delež koncesijske dajatve, ki
pripada državi, je prihodek državnega proračuna.
(5) Ne glede na določbe prvega
odstavka tega člena sta občina Postojna in občina Pivka upravičeni tudi do 97,5
odstotkov dela koncesijske dajatve, ki pripada državi, če ta sredstva vlagata v
gradnjo infrastrukture lokalnega pomena za izvajanje gospodarskih javnih služb
varstva okolja v skladu z operativnimi programi varstva okolja, sprejetimi za
izvedbo nacionalnega programa varstva okolja na področju teh javnih služb, pri
čemer se ta delež koncesijske dajatve razdeli med občinama tako, da pripada
občini Postojna 28,89 odstotkov in občini Pivka 71,11 odstotkov tega dela
koncesijske dajatve.
(6) Občini Postojna in Pivka ter vlada
z medsebojnim dogovorom določijo medsebojna razmerja. Plan vlaganj občine
Postojna in občine Pivka v gradnjo infrastrukture lokalnega pomena za izvajanje
gospodarskih javnih služb varstva okolja pa na predlog ministrstva, pristojnega
za okolje (v nadaljnjem besedilu: ministrstvo), potrdi vlada.
9.a člen
(1) Koncesijska dajatev se izplačuje
akontativno štirikrat letno ob koncih trimesečij. Ministrstvo določi
koncesionarju višino akontacije koncesijske dajatve do 15. februarja
tekočega leta. Odbor za spremljanje koncesije predlaga ministrstvu višino
akontacije koncesijske dajatve do 30. januarja tekočega leta, ki jo
izračuna na podlagi podatkov iz potrjenega poslovnega načrta koncesionarja za
tekoče leto. Poslovni načrt koncesionarja mora vsebovati tudi program vlaganj v
naravne vrednote, pripravljen v skladu z dogovorjenim programom rabe naravnih
vrednot, ki je priloga koncesijske pogodbe. Koncesionar predloži poslovni načrt
za naslednje leto ministrstvu v potrditev najpozneje do 1. novembra
tekočega leta, ministrstvo pa poslovni načrt posreduje vladi v potrditev.
(2) Na način iz prejšnjega odstavka se
izplačuje občini Postojna in občini Pivka del koncesijske dajatve iz petega
odstavka prejšnjega člena. Občini Postojna in Pivka morata ministrstvu
predložiti načrt vlaganj v gradnjo infrastrukture lokalnega pomena za naslednje
leto najpozneje do 1. novembra tekočega leta, ministrstvo pa predloži ta
načrt vladi v potrditev. Na podlagi potrjenega načrta vlaganj v gradnjo
infrastrukture lokalnega pomena določi ministrstvo višino akontacije dela
koncesijske dajatve iz petega odstavka prejšnjega člena.
(3) Plačilo akontacij iz prvega in
drugega odstavka tega člena zapade v plačilo zadnji delovni dan trimesečja, za
katerega nastane obveznost plačila. Za nepravočasno plačane zneske akontacij
mora koncesionar plačati zakonske zamudne obresti.
(4) V primeru, da ministrstvo do
15. februarja tekočega leta ne določi višine akontacij iz prvega in
drugega odstavka tega člena, se šteje, da so za tekoče leto določene akontacije
v višini iz preteklega leta, razen ob izpolnjevanju pogojev iz drugega odstavka
tega člena, ko občina Postojna in Pivka ne predložita letnega načrta vlaganj in
zato nista upravičeni do koncesnine.
9.b člen
(1) Dejansko višino koncesijske
dajatve za preteklo poslovno leto določi vlada na podlagi predloženega
revidiranega letnega poročila in poročila o vlaganjih v naravne vrednote.
Koncesionar mora predložiti letno poročilo vladi v potrditev najkasneje do
30. aprila tekočega leta za preteklo leto. Koncesionar je dolžan članom
odbora za spremljanje koncesije oziroma pooblaščenim osebam zagotoviti pregled
dejanskih plačil za izvršena vlaganja v naravne vrednote tako po vrednosti kot
tudi po namenu ter pojasniti morebitna odstopanja od poslovnega načrta iz
prvega odstavka 9.a člena te uredbe.
(2) Morebitna razlika med določeno
koncesijsko dajatvijo ter vsoto dejansko plačanih akontacij koncesijske dajatve
v preteklem letu in realiziranih vlaganj v naravne vrednote v preteklem letu v
skladu s potrjenim programom se poračuna pri prvi naslednji akontaciji plačila
koncesijske dajatve.
(3) Na podlagi dejanske višine
koncesijske dajatve za preteklo poslovno leto se določi tudi dejanska višina
dela koncesijske dajatve iz petega odstavka 9. člena te uredbe. Občina
Postojna in občina Pivka morata najkasneje do 30. aprila prihodnjega
poslovnega leta predložiti vsebinsko in finančno poročilo o načinu porabe
sredstev iz petega odstavka 9. člena te uredbe za preteklo leto ter
pojasniti morebitno razliko med podatki iz načrta vlaganj v gradnjo
infrastrukture lokalnega pomena iz drugega odstavka 9.a člena te uredbe in
podatki iz finančnega poročila o načinu porabe sredstev, pridobljenih iz
koncesijske dajatve.
(4) Morebitna razlika med določeno
višino dela koncesijske dajatve iz prejšnjega odstavka ter vsoto dejansko
plačanih akontacij dela koncesijske dajatve v preteklem letu in realiziranih
vlaganj v gradnjo infrastrukture lokalnega pomena za izvajanje gospodarskih
javnih služb varstva okolja v skladu z operativnimi programi varstva okolja se
poračuna pri prvi naslednji akontaciji plačila dela koncesijske dajatve.
(5) Ministrstvo izstavi koncesionarju
poračun za plačano koncesijsko dajatev za preteklo leto v skladu z določbami
prejšnjih odstavkov.
(6) Učinkovitost, namenskost in
zakonitost porabe sredstev plačila koncesijske dajatve iz petega odstavka
9. člena te uredbe ugotavlja ministrstvo na podlagi vsebinskih in
finančnih poročil občine Postojna in občine Pivka o načinu porabe sredstev iz
petega odstavka 9. člena te uredbe ob izstavitvi poračuna iz prejšnjega
odstavka. Ministrstvo s svojimi ugotovitvami seznani vlado najpozneje do
1. novembra tekočega leta.
(7) Ministrstvo spremlja učinkovitost,
namenskost in zakonitost rabe dela koncesijske dajatve iz drugega odstavka
9. člena te uredbe pri koncesionarju na podlagi letnih poročil in s
sodelovanjem pri letnem popisu.
10. člen
Koncesionar ima naslednje pravice in
dolžnosti:
1.    
izvajati koncesijo v skladu s predpisi s
področja ohranjanja narave, to uredbo, odločbo o izbiri koncesionarja ter
koncesijsko pogodbo;
2.    
zahtevati od ministrstva posebna navodila za
izvajanje koncesije;
3.    
zahtevati od organizacije, pristojne za
ohranjanje narave, strokovno pomoč in usmeritve pri izvajanju koncesije;
4.    
zahtevati od pristojnih organov podatke o
dejstvih, ki so pomembna za izvajanje koncesije;
5.    
skrbeti za tekoče obveščanje javnosti o dogodkih
na območju Postojnskega jamskega sistema in Predjamskega jamskega sistema;
6.    
pred sprejemom poslovnega načrta pridobiti
pozitivno mnenje ministrstva, ki ga s sklepom izda minister;
7.    
do 1. januarja posredovati ministrstvu s strani
nadzornega sveta sprejet letni poslovni načrt, ki vsebuje program rabe naravnih
vrednot in program vlaganj v naravne vrednote;
8.    
izdelati revidirano letno poročilo, ki mora
vsebovati tudi poročilo in dokazila o investicijskih vlaganjih, vlaganjih za
tekoče vzdrževanje in zavarovanju jamske infrastrukture ter ga posredovati
ministrstvu do 30. aprila za preteklo leto;
9.    
vzpostaviti transparentni informacijski sistem
spremljanja stroškov po stroškovnih nosilcih oziroma stroškovnih mestih;
10. 
redno obveščati organizacijo, pristojno za
ohranjanje narave, o izvajanju koncesije;
11. 
skrbeti za jamsko infrastrukturo, jo tekoče
vzdrževati in vlagati vanjo kot dober gospodar;
12. 
skrbeti za izboljšavo jamske infrastrukture v
skladu s tehničnimi in varnostnimi standardi;
13. 
skrbeti za informiranje in ozaveščanje javnosti
in skrbeti za promocijo naravnih vrednot, ki so predmet koncesije, kar
vključuje tudi sodelovanje na domačih in mednarodnih projektih;
14. 
zagotoviti strokovno vodenje po jami in
skleniti zavarovalno pogodbo za zavarovanje jamskih vodnikov in obiskovalcev
jame za primer nesreče v jami;
15. 
skrbeti za varnost obiskovalcev;
16. 
zagotoviti strokovno fotografiranje mest
stalnih prireditev, tako da se opazujejo spremembe, ki nastanejo v toku več
let, ter o izsledkih obveščati ministrstvo v letnih poročilih;
17. 
zagotoviti upoštevanje določb te uredbe med
prireditvami in snemanji s prisotnostjo usposobljenih delavcev;
18. 
voditi vpisno knjigo raziskav, opravljenih na
naravnih vrednotah;
19. 
zagotoviti sanacijo morebitnih nastalih
degradacij sproti in po prenehanju koncesije;
20. 
obveščati pristojne inšpektorje o ugotovljenih
kršitvah iz zakona;
21. 
omogočiti vsakokratni pregled finančnega
poslovanja;
22. 
omogočiti naravovarstveni nadzor.
11. člen
(1) Koncesija za rabo naravne vrednote se
podeli na podlagi javnega razpisa, ki ga izvede ministrstvo.
(2) Javni razpis se objavi v Uradnem listu
Republike Slovenije ter na spletnih straneh ministrstva in vsebuje naslednje
navedbe:
1.    
podatke o koncedentu ter izvajalcu javnega
razpisa,
2.    
predmet koncesije,
3.    
višino koncesijske dajatve,
4.    
pogoje, ki jih mora izpolnjevati koncesionar za
pridobitev koncesije,
5.    
začetek in čas trajanja koncesije,
6.    
merila za izbiro koncesionarja in prednostna
merila, ki bodo vplivala na izbor,
7.    
obvezne sestavine prijave na razpis,
8.    
čas in kraj oddaje prijav,
9.    
rok za izbiro koncesionarja,
10. 
rok, v katerem bodo prijavitelji obveščeni o
izboru,
11. 
odgovorne osebe za dajanje pisnih informacij
med trajanjem razpisa,
12. 
način zavarovanja resnosti prijave.
12. člen
(1) Javni razpis traja najmanj 21 dni od
dneva objave v Uradnem listu Republike Slovenije.
(2) Razpis je neuspešen, če do poteka
razpisnega roka ni predložena nobena veljavna prijava. Prijava ni veljavna, če
ne vsebuje vseh obveznih sestavin prijave na razpis.
(3) Če javni razpis ni uspel, se lahko
ponovi.
13. člen
(1) Pri odločanju o izbiri
koncesionarja se kot merila upoštevajo:
-      
boniteta prijavitelja, iz katere je razvidna
finančna usposobljenost prijavitelja, ki mora biti vnaprej natančneje določena
z merili v javnem razpisu;
-      
predlog programa rabe naravne vrednote, iz
katere je razvidna kadrovska, organizacijska in tehnična usposobljenost
prijavitelja, ki mora biti vnaprej natančneje določena z merili v javnem
razpisu;
-      
dosedanja vlaganja v naravne vrednote;
-      
poslovni načrt za obdobje pet let, ki mora
vsebovati razvojno strategijo družbe s poudarkom na investicijah.
(2) Prednostna merila so: boniteta družbe,
višja stopnja strokovne izobrazbe in interdisciplinarnost ekipe ter višje
število usposobljenih strokovnjakov s področja jamarstva in jamskih vodnikov,
boljše finančne in organizacijske sposobnosti, boljša tehnična usposobljenost
in razpolaganje z boljšo opremo za gibanje oziroma vodenje po jami,
naravovarstveno sprejemljivejši program rabe z zagotovili za investicije, ki so
v skladu z načelom varstva naravnih vrednot.
14. člen
(1) O izbiri koncesionarja odloči vlada z
upravno odločbo na podlagi mnenja organizacije, pristojne za ohranjanje narave.
(2) Odločba preneha veljati, če koncesionar
v roku treh mesecev od njene dokončnosti ne sklene koncesijske pogodbe iz
razlogov s strani koncesionarja.
15. člen
Izbrani koncesionar sme prenesti podeljeno
koncesijo za rabo naravne vrednote na drugo pravno ali fizično osebo ob
predhodnem soglasju vlade.
16. člen
(1) Po prenehanju koncesije preidejo v
brezhibnem stanju v last in posest koncedenta vsi objekti jamske
infrastrukture, ki jih je na naravnih vrednotah ali za njihovo rabo v skladu s
to uredbo, zgradil ali kako drugače pridobil koncesionar.
(2) Način prenosa jamske infrastrukture se
uredi s koncesijsko pogodbo.
17. člen
(1) Medsebojna razmerja med koncedentom in
koncesionarjem se podrobneje uredijo s koncesijsko pogodbo, ki se mora skleniti
najkasneje v treh mesecih po dokončnosti odločbe o podelitvi koncesije.
(2) Z dokončnostjo odločbe o podelitvi
koncesije za rabo naravnih vrednot nastopi dolžnost koncedenta, da izroči
koncesionarju v rabo jamsko infrastrukturo v lasti države na območju naravnih
vrednot, kar se uredi s koncesijsko pogodbo.
(3) Koncesijsko pogodbo sklene v imenu
koncedenta vlada.
(4) V primeru neskladja med to uredbo in
koncesijsko pogodbo veljajo določbe uredbe.
(5) S koncesijsko pogodbo se uredi tudi:
-      
način izvedbe popisa stanja naravnih vrednot in
jamske infrastrukture,
-      
morebitne obveznosti v zvezi s sanacijo
naravnih vrednot in
-      
vsebina vpisne knjige iz 18. točke 10. člena te
uredbe.
18. člen
(1) Za spremljanje učinkov koncesije se s
to uredbo ustanovi Odbor za spremljanje koncesije (v nadaljnjem besedilu:
odbor), ki je sestavljen iz treh predstavnikov ministrstva, enega predstavnika
občine Postojna, enega predstavnika občine Pivka in enega predstavnika stroke.
Delovanje tega odbora zagotovi koncesionar.
(2) Naloge odbora iz prejšnjega
odstavka so:
-      
spremljanje izvajanja koncesije v vsebinskem,
poslovnem in finančnem pogledu ter z vidika rabe in urejanja naravnih vrednot,
-      
dajanje mnenj in predlogov v skladu z določili
te uredbe,
-      
pregled poslovnega načrta.
(3) Člane odbora imenuje minister.
(4) Odbor uredi način svojega dela s
poslovnikom.
19. člen
Razmerje med koncedentom in koncesionarjem
preneha:
1.    
s prenehanjem koncesijske pogodbe,
2.    
z odvzemom koncesije in
3.    
v drugih primerih, ki jih določa ta uredba.
20. člen
(1) Koncesijska pogodba preneha:
1.    
po preteku časa, za katerega je bila sklenjena,
2.    
z razdrtjem,
-  
če je proti koncesionarju uveden postopek
prisilne poravnave, stečaja ali likvidacijski postopek ali je prenehal
poslovati na podlagi sodne ali druge prisilne odločbe,
-  
če je bila koncesionarju izdana sodna ali
upravna odločba zaradi kršitve okoljevarstvenih in naravovarstvenih predpisov,
koncesijske pogodbe ali upravnih aktov, izdanih za izvajanje koncesije, na
podlagi katere se utemeljeno dvomi v nadaljnje pravilno izvajanje koncesije,
-  
če je po sklenitvi koncesijske pogodbe
ugotovljeno, da je koncesionar dal zavajajoče in neresnične podatke, ki so
vplivali na podelitev koncesije,
-  
če je koncesionar v zamudi s plačilom
koncesijske dajatve v skladu s koncesijsko pogodbo,
- 
če izvede kakršnekoli statusne spremembe brez
soglasja ministrstva,
- 
če ne izpolnjuje več pogojev iz 6. člena te
uredbe.
(2) Razlogi in pogoji za prenehanje
koncesijske pogodbe in druge medsebojne pravice in obveznosti se podrobneje
določijo v koncesijski pogodbi.
21. člen
Koncesija za rabo naravne vrednote se lahko
odvzame z upravno odločbo, če koncesionar ravna v nasprotju s predpisi s
področja ohranjanja narave in to uredbo. Pogoji in način odvzema koncesije se
določijo v koncesijski pogodbi.
22. člen
(1) Koncesionar lahko predlaga vladi
podaljšanje koncesijske pogodbe, in sicer 6 mesecev pred prenehanjem
veljavnosti koncesijske pogodbe.
(2) Koncesija se lahko podaljša, če
koncesionar izpolnjuje vse pogoje in obveznosti iz te uredbe, s sklenitvijo
aneksa h koncesijski pogodbi.
23. člen
Nadzor nad zakonitim izvajanjem koncesije
izvršujejo pristojni inšpektorji, strokovni nadzor nad ustrezno rabo naravne
vrednote pa ministrstvo in organizacija, pristojna za ohranjanje narave.

Uredba o koncesiji za rabo naravnih vrednot
Postojnski jamski sistem in Predjamski jamski sistem (Uradni list RS, št. 77/02)
vsebuje naslednjo končno določbo:
»24. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
koncesiji za rabo naravnih vrednot Postojnski jamski sistem in Predjamski jamski
sistem (Uradni list RS, št.66/07) vsebuje naslednje prehodne in
končno določbo:
»Prehodne in končna določba
7. člen
(1) V treh mesecih po uveljavitvi te
uredbe objavi Ministrstvo za okolje in prostor javni razpis za podelitev
koncesije za rabo naravnih vrednot Postojnski jamski sistem in Predjamski
jamski sistem. Na javnem razpisu za izbiro koncesionarja je eno od meril tudi
višina koncesijske dajatve, ki jo je koncesionar pripravljen plačati, pri čemer
pa ta ne sme biti nižja od minimalne koncesijske dajatve iz novega
8. člena uredbe.
(2) Koncesionar, ki ima ob uveljavitvi
te uredbe pravico rabe naravnih vrednot Postojnski jamski sistem in Predjamski
jamski sistem, podeljeno na podlagi Uredbe o koncesiji za rabo naravnih vrednot
Postojnski jamski sistem in Predjamski jamski sistem (Uradni list RS, št. 77/02
in 41/04 – ZVO-1), ima ob izpolnjevanju razpisnih pogojev prednostno pravico do
podelitve koncesije na podlagi te uredbe.
(3) V primeru iz prejšnjega odstavka
se ne uporabljajo določbe drugega odstavka 13. člena uredbe.
(4) Koncesionar iz drugega odstavka
tega člena mora izvajati koncesijo do začetka izvajanja koncesije, podeljene na
podlagi te uredbe.
(5) Če koncesionar iz drugega odstavka
tega člena ne pridobi koncesije na podlagi te uredbe, ima pravico izvajati
koncesijo do poteka roka petih let od sklenitve koncesijske pogodbe, to je do
31. decembra 2008.
(6) Če koncesionar iz drugega odstavka
tega člena pridobi koncesijo na podlagi te uredbe, se medsebojna razmerja lahko
uredijo z aneksom k obstoječi koncesijski pogodbi, pri čemer se za začetek
izvajanja koncesije šteje datum, določen v aneksu k obstoječi koncesijski
pogodbi.
(7) Obvezna sestavina aneksa iz
prejšnjega odstavka je dogovorjen program rabe naravnih vrednot in vlaganj v
naravne vrednote in infrastrukturo.
8. člen
(1) Koncesijska dajatev za leto 2006
se določi v višini razlike med vsoto plačanih koncesijskih dajatev za leti 2004 in 2005 ter trikratnim zneskom povprečnega letnega plačila za koncesijo, ki znaša 4.256.384,58
eura.
(2) V primeru iz petega odstavka
prejšnjega člena se plačilo koncesijske dajatve za leto:
-      
2007 določi v višini razlike med vsoto plačanih
koncesijskih dajatev za leta 2004, 2005 in 2006 ter štirikratnim zneskom povprečnega letnega plačila za koncesijo, ki znaša 5.675.179,33 eura,
-      
2008 določi v višini razlike med vsoto plačanih
koncesijskih dajatev za leta 2004, 2005, 2006 in 2007 ter petkratnim zneskom povprečnega letnega plačila za koncesijo, ki znaša 7.093.974,29
eura.
9. člen
(1) Postopek za določitev akontacije
koncesijske dajatve za leto 2007 se nadaljuje in zaključi v skladu z določbami
te uredbe.
(2) Do poteka datuma za plačilo tretje
akontacije koncesijske dajatve v letu 2007, določi Ministrstvo za okolje in
prostor v skladu z določbami te uredbe tudi akontaciji dela koncesijske
dajatve, ki se namenjata za gradnjo infrastrukture lokalnega pomena za
izvajanje gospodarskih javnih služb varstva okolja v občini Postojna in v občini
Pivka.
10. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi in dopolnitvi Uredbe o
koncesiji za rabo naravnih vrednot Postojnski jamski sistem in Predjamski
jamski sistem (Uradni list RS, št. 104/20)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
V letu 2020 se za višjo silo v skladu z
novim drugim odstavkom 8.
člena uredbe šteje razglasitev epidemije nalezljive bolezni SARS-CoV-2
(COVID-19) v trajanju od 12. marca 2020 do 31. maja 2020.
4. člen
Ta uredba začne veljati naslednji dan po
objavi v Uradnem listu
Republike Slovenije.«.