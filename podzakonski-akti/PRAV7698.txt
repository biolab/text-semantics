I. SPLOŠNE DOLOČBE
1. člen
(vsebina)
Ta pravilnik določa minimalne ukrepe za
ugotavljanje, preprečevanje in zatiranje afriške prašičje kuge (v nadaljnjem
besedilu: bolezen) v skladu z Direktivo Sveta 2002/60/ES z dne 27. junija
2002 o določitvi posebnih ukrepov za nadzor nad afriško prašičjo kugo in o
spremembi Direktive 92/119/EGS v zvezi z nalezljivo ohromelostjo prašičev in
afriško prašičjo kugo (UL L št. 192 z dne 20. 7. 2002, str. 27), zadnjič
spremenjeno z Direktivo Sveta 2008/73/ES z dne 15. julija 2008 o
poenostavitvi postopkov za oblikovanje seznamov in objavljanje informacij na
veterinarskem in zootehniškem področju, ter o spremembi direktiv 64/432/EGS,
77/504/EGS, 88/407/EGS, 88/661/EGS, 89/361/EGS, 89/556/EGS, 90/426/EGS,
90/427/EGS, 90/428/EGS, 90/429/EGS, 90/539/EGS, 91/68/EGS, 92/35/EGS,
91//496/EGS, 92/65/EGS, 92/66/EGS, 92/119/EGS, 94/28/ES, 200/75/ES, Odločbe
2000/258/ES ter direktiv 2001/89/ES, 2002/60/ES in 2005/94/ES (UL L št. 219 z
dne 14. 8. 2008, str. 40).
2. člen
(izrazi)
Za potrebe tega pravilnika se uporabljajo
izrazi iz Zakona o veterinarskih merilih skladnosti (Uradni list RS, št. 93/05)
in Uredbe (ES) št. 1774/2002 Evropskega parlamenta in Sveta z dne
3. oktobra 2002 o določitvi zdravstvenih pravil za živalske stranske
proizvode, ki niso namenjeni prehrani ljudi (UL L št. 273 z dne 10. 10.
2002, str. 1, z vsemi spremembami), ter izrazi, ki imajo naslednji pomen:
­      
prašič pomeni žival iz družine Suidae, vključno z divjimi
prašiči;
­      
divji prašič pomeni prašiča, ki se ga ne goji ali vzreja na
gospodarstvu;
­      
gospodarstvo pomeni kmetijske ali druge objekte na ozemlju
Republike Slovenije, kjer se stalno ali začasno vzrejajo ali gojijo prašiči. Ta
opredelitev ne vključuje klavnic, prevoznih sredstev ter obor, kjer se gojijo
in lovijo divji prašiči, če je velikost in struktura obor takšna, da zanje
ukrepi, ki jih določa tretji odstavek 5. člena tega pravilnika, niso
izvedljivi;
­      
diagnostični priročnik je priročnik za diagnosticiranje afriške
prašičje kuge, ki je odobren z Odločbo Komisije 2003/422/ES z dne 26. maja
2003 o odobritvi Diagnostičnega priročnika za afriško prašičjo kugo (UL L št.
143 z dne 11. 6. 2003 str. 35);
­      
prašič, sumljiv na okužbo z virusom afriške prašičje kuge pomeni
prašiča ali truplo prašiča, ki kaže klinične znake ali patološke spremembe pri
raztelesbi ali reakcije pri opravljenih laboratorijskih preiskavah, izvedenih v
skladu z diagnostičnim priročnikom, ki kažejo na možnost afriške prašičje kuge;
­      
primer afriške prašičje kuge ali prašič, okužen z afriško prašičjo
kugo pomeni prašiča ali truplo prašiča:
a)     
pri katerem so bili klinični znaki ali patološke
spremembe pri raztelesbi uradno potrjeni, ali
b)     
pri katerem je bila prisotnost bolezni uradno
potrjena na podlagi izvidov laboratorijskih preiskav, izvedenih v skladu z
diagnostičnim priročnikom;
­      
izbruh afriške prašičje kuge pomeni gospodarstvo, na katerem je
bil ugotovljen en ali več primerov afriške prašičje kuge;
­      
primarni izbruh pomeni izbruh bolezni, ki epizootiološko ni
povezan s predhodnim izbruhom na istem območju države članice, ali prvi izbruh
na drugem območju iste države članice;
­      
okuženo območje pomeni območje Republike Slovenije ali države
članice, kjer se po potrditvi enega ali več primerov afriške prašičje kuge pri
divjih prašičih izvajajo ukrepi za izkoreninjenje bolezni v skladu s 15. ali
16. členom tega pravilnika;
­      
primarni pojav afriške prašičje kuge pri divjih prašičih pomeni
vsak primer pojava afriške prašičje kuge pri divjih prašičih na področju, kjer
se ne izvajajo ukrepi v skladu s 15. ali 16. členom tega pravilnika;
­      
kontaktno gospodarstvo pomeni gospodarstvo, na katerem bi se bolezen
lahko pojavila zaradi njegove lokacije, gibanja oseb, prašičev, vozil ali na
kakšen drug podoben način;
­      
imetnik pomeni fizično ali pravno osebo ali osebe, ki so imetniki
prašičev in jih vzrejajo odplačno ali neodplačno;
­      
predelava pomeni enega izmed načinov obdelave živalskih odpadkov
z visokim tveganjem, ki se izvede tako, da se izključi nevarnost širjenja
virusa afriške prašičje kuge;
­      
pokončanje ali usmrtitev pomeni kakršenkoli postopek, ki povzroči
smrt živali;
­      
zakol pomeni povzročitev smrti živali z izkrvavitvijo v skladu s
pravilnikom, ki določa zaščito živali pri zakolu;
­      
vektor pomeni klopa vrste Ornithodorus erraticus.
II. SUM BOLEZNI
3. člen
(prijavljanje suma afriške prašičje kuge)
(1) Vsak sum bolezni ali pojav bolezni
mora veterinar veterinarske organizacije s koncesijo (v nadaljnjem besedilu:
veterinar) nemudoma javiti na glavni urad VURS.
(2) Klinični znaki, na osnovi katerih se
lahko postavi sum na bolezen, so navedeni v prilogi 8, ki je sestavni del tega
pravilnika.
4. člen
(ukrepi na gospodarstvu v primeru suma
bolezni)
(1) Veterinarska organizacija s
koncesijo je dolžna v skladu s pravilnikom, ki ureja kužne bolezni živali ob
sumu ali obvestilu, da se je na gospodarstvu pojavila bolezen, nemudoma
sprožiti postopke za potrditev ali ovrženje suma bolezni v skladu s postopki iz
diagnostičnega priročnika in o vsakem sumu nemudoma telefonsko in po faksu
obvestiti Veterinarsko upravo Republike Slovenije (v nadaljnjem besedilu:
VURS).
(2) VURS mora nemudoma po prijavi suma
bolezni sklicati člane Državnega središča za nadzor bolezni (v nadaljnjem
besedilu: DSNB), ki vodi in nadzira ukrepe za ugotavljanje, preprečevanje in
zatiranje bolezni.
(3) Veterinarska organizacija s
koncesijo mora nemudoma po prijavi suma bolezni v skladu z navodili DSNB:
­      
poslati truplo poginulih živali in krvne vzorce sumljivih živali v
preiskavo,
­      
opraviti epizootiološko poizvedovanje na območju, kjer je prijavljen
sumljiv primer in s pisnim navodilom določiti ukrepe za preprečitev širjenja
bolezni,
­      
zagotoviti neškodljivo uničenje trupel poginulih živali.
(4) Če suma na bolezen ni mogoče
izključiti, odredi uradni veterinar nadzor na sumljivem gospodarstvu ter
izvajanje naslednjih ukrepov, ki jih v skladu z navodili DSNB izvaja
veterinarska organizacija, dokler ni sum uradno izključen:
­      
zaporo žarišča okužbe,
­      
popis vseh živali na sumljivem gospodarstvu ter posebej živali,
dovzetnih za bolezen, bolnih in sumljivih živali ter poginulih živali. Popis
živali mora biti redno ažuriran, vključno z novorojenimi živalmi ter živalmi,
ki poginejo v obdobju suma bolezni. Za namen uradnega nadzora morajo biti ti
podatki stalno na razpolago,
­      
osamitev prašičev oziroma prepoved gibanja prašičev znotraj sumljivega
gospodarstva,
­      
prepoved prometa in gibanja prašičev iz oziroma na sumljivo gospodarstvo.
Glede na nevarnost širjenja okužbe lahko uradni veterinar prepove tudi gibanje
drugih živalskih vrst in zahteva izvedbo dezinfekcije, dezinsekcije in deratizacije,
­      
prepoved odvoza trupel poginulih živali z gospodarstva, razen z
dovoljenjem uradnega veterinarja,
­      
prepoved odvoza mesa, izdelkov iz prašičjega mesa, semena, jajčec ali
zarodkov prašičev, živalske krme, orodja, materialov ali odpadkov, s katerimi
bi se lahko prenesla bolezen z gospodarstva, razen če to dovoli uradni
veterinar, pri čemer je ne glede na navedeno prepovedan promet z mesom, izdelki
iz prašičjega mesa, semenom, jajčeci ali zarodki prašičev z gospodarstva za
trgovanje znotraj Evropske unije,
­      
prepoved gibanja oseb in prevoznih sredstev iz oziroma na sumljivo
gospodarstvo, razen če to pisno dovoli uradni veterinar,
­      
postavitev razkuževalnih preprog na vhodu in izhodu na sumljivo
gospodarstvo in v posamezne objekte na sumljivem gospodarstvu. Osebe, ki
prihajajo in zapuščajo sumljivo gospodarstvo, morajo razkužiti obutev in
upoštevati druge higienske ukrepe, ki so potrebni za zmanjšanje nevarnosti
širjenja bolezni,
­      
razkuževanje vsakega prevoznega sredstva preden zapusti sumljivo
gospodarstvo,
­      
epizootiološko poizvedovanje v skladu z 8. členom tega pravilnika,
­      
ostale ukrepe za preprečitev širjenja bolezni.
(5) Ukrepe iz prejšnjega odstavka se
lahko uvede tudi na drugih gospodarstvih, za katera se sumi, da so okužena.
(6) Če tako zahteva epizootiološko
stanje in še posebej v primeru, če se sumljivo gospodarstvo nahaja na območju z
visoko gostoto prašičev, lahko uradni veterinar po posvetovanju z DSNB odredi
ukrepe iz tretjega odstavka 5. člena tega pravilnika. Če pogoji dopuščajo,
uradni veterinar izvajanje teh ukrepov omeji samo na prašiče, ki so sumljivi na
okužbo z virusom bolezni in le na tiste objekte, kjer so bili ti prašiči
nastanjeni, pod pogojem, da so bili ti prašiči nastanjeni in krmljeni povsem
ločeno od drugih prašičev na gospodarstvu. V vsakem primeru je potrebno po
pokončanju prašičev odvzeti zadostno količino vzorcev, da se v skladu z
določili diagnostičnega priročnika, prisotnost virusa afriške prašičje kuge
potrdi ali izključi.
(7) Okrog sumljivega gospodarstva
lahko uradni veterinar določi začasno območje nadzora, znotraj katerega se
izvajajo ukrepi iz četrtega odstavka tega člena.
(8) Ob vsakem obisku gospodarstva
uradni veterinar izvede tudi pregled registra in identifikacijskih številk
živali, dokler se sum ne ovrže oziroma sprejmejo ukrepi v primeru potrditve
bolezni.
III. POTRDITEV SUMA BOLEZNI
5. člen
(ukrepi in obveščanje po potrditvi bolezni na gospodarstvu)
(1) Prisotnost bolezni uradno potrdi
ali izključi VURS na podlagi kliničnih znakov in rezultatov laboratorijskih
preiskav.
(2) Ne glede na prejšnji odstavek
lahko VURS v primeru epidemije uradno potrdi prisotnost bolezni zgolj na
podlagi kliničnih znakov bolezni oziroma rezultatov epizootioloških
poizvedovanj.
(3) Ko je bolezen uradno potrjena,
mora uradni veterinar poleg ukrepov iz četrtega odstavka 4. člena tega
pravilnika na okuženem gospodarstvu odrediti naslednje ukrepe:
­      
takojšnje pokončanje vseh prašičev na okuženem gospodarstvu pod nadzorom
uradnega veterinarja, na način, da se med pokončanjem in prevozom prepreči
tveganje širjenja virusa afriške prašičje kuge,
­      
v skladu z določili diagnostičnega priročnika odvzem vzorcev tkiva
oziroma krvi od pokončanih prašičev, da se ugotovi način vnosa virusa na
gospodarstvo in trajanje okužbe pred uradno prijavo bolezni,
­      
uničenje trupel poginulih in pokončanih prašičev pod uradnim nadzorom,
­      
uničenje mesa prašičev, ki so bili zaklani v obdobju med verjetnim
vnosom bolezni in uvedenimi ukrepi pod uradnim nadzorom,
­      
uničenje semena, jajčec in zarodkov prašičev, ki so bili odvzeti v
obdobju med verjetnim vnosom bolezni in uvedenimi ukrepi pod uradnim nadzorom,
­      
prepoved prometa z živalmi, živili, surovinami, odpadki, krmo ter z
drugimi predmeti, s katerimi se lahko bolezen prenese,
­      
obdelava vseh snovi in odpadkov, ki bi lahko bili kontaminirani (npr.
krma), na način, da je zagotovljeno uničenje virusa bolezni v skladu z navodili
uradnega veterinarja. Vse snovi in odpadke, ki bi lahko bili kontaminirani, kot
npr. krma, je treba predelati; vse materiale za enkratno uporabo, ki bi lahko
bili kontaminirani, in zlasti tiste, ki so bili uporabljeni pri pokončanju
živali, je treba uničiti. Ti ukrepi se izvedejo v skladu z navodili uradnega
veterinarja,
­      
uničenje vsega materiala za enkratno uporabo, ki bi lahko bil
kontaminiran, zlasti tistega, ki se je uporabljal v postopku klanja, v skladu z
navodili uradnega veterinarja,
­      
v primeru primarnega izbruha bolezni: za določitev genetskega tipa
virusa, uporaba izolata virusa bolezni v laboratorijskem postopku, ki je
določen z diagnostičnim priročnikom,
­      
izvedba epizootiološkega poizvedovanja v skladu z 8. členom tega
pravilnika,
­      
čiščenje, dezinfekcija in dezinsekcija objektov, vozil, opreme, kot tudi
stelje, gnoja in gnojevke v skladu z določbami 12. člena tega pravilnika,
­      
drugi ukrepi za sanacijo okuženega gospodarstva.
(4) V primeru ugotovitve bolezni v
laboratoriju, živalskem vrtu, parku z divjimi živalmi ali ograjenem območju,
kjer so prašiči nastanjeni v znanstvene namene, namene ohranjanja vrste in
redkih pasem, lahko VURS dovoli odstopanja od ukrepov iz prve in pete alinee
prejšnjega odstavka, pri čemer ne sme obstajati nevarnost širjenja okužbe na
ozemlju Republike Slovenije in Evropske unije. O tej odločitvi mora
glavni urad VURS nemudoma obvestiti Evropsko komisijo.
(5) Ko je bolezen uradno potrjena,
glavni urad VURS prijavi bolezen Mednarodnemu uradu za zdravje živali (OIE) v
skladu s pravilnikom, ki ureja kužne bolezni živali, ter Evropski komisiji in
državam članicam v skladu s prilogo 1, ki je sestavni del tega pravilnika,
posreduje naslednje podatke:
­      
o izbruhih bolezni, ki so potrjeni na gospodarstvih,
­      
o primerih bolezni, ki so potrjeni v klavnici ali na prevoznih
sredstvih,
­      
o primarnih pojavih bolezni, potrjenih pri divjih prašičih,
­      
o rezultatih epizootiološke poizvedbe, opravljene v skladu z
8. členom tega pravilnika.
(6) Glavni urad VURS tedensko pošilja
Mednarodnemu uradu za zdravje živali (OIE), Evropski komisiji in državam
članicam podatke o nadaljnjih potrjenih primerih bolezni pri divjih prašičih na
okuženem območju v skladu s točko a) četrtega odstavka in petega odstavka
16. člena tega pravilnika.
6. člen
(ukrepi po potrditvi bolezni na
gospodarstvu, sestavljenem iz različnih proizvodnih enot)
(1) Če je bolezen potrjena na
gospodarstvu, ki je sestavljeno iz dveh ali več ločenih proizvodnih enot, lahko
VURS za neokužene proizvodne enote dovoli odstopanje od ukrepov iz prve alinee
tretjega odstavka 5. člena tega pravilnika za zdrave prašiče, da se
omogoči dokončanje pitanja, pod pogojem, da uradni veterinar potrdi, da so
proizvodne enote popolnoma ločene glede prostorov, skrbnikov živali, reje in
krmljenja, tako da je onemogočeno širjenje virusa iz ene proizvodne enote v
drugo. V tem primeru pripravi VURS natančna navodila za preprečitev širjenja
bolezni.
(2) O dovoljenem odstopanju iz
prejšnjega odstavka glavni urad VURS nemudoma obvesti Evropsko komisijo.
7. člen
(ukrepi na kontaktnih gospodarstvih)
(1) Gospodarstva se označijo kot
kontaktna gospodarstva, če uradni veterinar ugotovi ali sklepa na podlagi
epizootiološke poizvedbe iz 8. člena tega pravilnika, da bi bolezen lahko
bila zanesena iz drugih gospodarstev na sumljivo ali okuženo gospodarstvo ali
iz sumljivega ali okuženega gospodarstva na druga gospodarstva.
(2) Na kontaktnih gospodarstvih odredi
uradni veterinar ukrepe iz 4. člena tega pravilnika, ki se izvajajo,
dokler ni sum na afriško prašičjo kugo uradno izključen.
(3) Če je epizootiološko stanje
neugodno (na primer visoka populacija prašičev, prisotnost vektorjev,
oddaljenost drugih gospodarstev), lahko uradni veterinar po posvetovanju z DSNB
odredi na kontaktnih gospodarstvih tudi ukrepe iz tretjega odstavka
5. člena tega pravilnika. V skladu z diagnostičnim priročnikom se
pokončanim prašičem odvzame zadostno količino vzorcev krvi oziroma tkiva, da se
potrdi ali izključi prisotnost virusa bolezni na kontaktnih gospodarstvih.
8. člen
(epizootiološka poizvedba)
(1) Na podlagi vprašalnikov iz Priloge
2, ki je sestavni del tega pravilnika in so pripravljeni v okviru načrta
ukrepov za izkoreninjenje bolezni, izvede veterinarska organizacija s koncesijo
epizootiološko poizvedbo v povezavi s sumljivimi primeri ali izbruhi bolezni, ki
mora vsebovati vsaj naslednje podatke:
­      
čas, ki je pretekel od možnega obstoja virusa bolezni na gospodarstvu do
postavitve suma oziroma prijave bolezni,
­      
možen izvor bolezni na gospodarstvu in določitev vseh ostalih
gospodarstev, kjer bi se lahko prašiči okužili na isti način,
­      
navedbo premikov ljudi, vozil, živali, trupov, semena, mesa ali drugih
materialov, ki bi lahko bili vektor za prenos virusa,
­      
preveritev možnosti, da so vzrok za širjenje bolezni vektorji ali divji
prašiči.
(2) Če pokaže epizootiološka poizvedba,
da obstaja sum, da se je bolezen razširila iz ali na gospodarstva, ki se
nahajajo na območju drugih držav članic, VURS o tem nemudoma obvesti Evropsko
komisijo in zadevne države članice.
9. člen
(okuženo in ogroženo območje)
(1) Po uradni potrditvi bolezni na
gospodarstvu mora uradni veterinar takoj določiti meje okuženega območja s
polmerom najmanj tri km in meje ogroženega območja s polmerom najmanj deset km,
pri čemer je treba upoštevati geografske, administrativne, ekološke in
epizootiološke faktorje glede na bolezen in možen nadzor.
(2) Na okuženem in ogroženem območju
uradni veterinar odredi ustrezne ukrepe iz 10. in 11. člena tega pravilnika.
(3) Pri določanju velikosti okuženega
in ogroženega območja VURS upošteva:
­      
rezultate epizootiološke poizvedbe iz prejšnjega člena,
­      
geografski položaj, predvsem naravne in umetne meje,
­      
položaj in bližino drugih gospodarstev,
­      
vzorce premikov prašičev, njihov promet in razpoložljivost klavnic in
obratov za predelavo živalskih odpadkov,
­      
sredstva in zmožnost osebja, ki lahko kontrolira premike prašičev
znotraj območja, zlasti če je potrebno prašiče pokončati in premakniti iz
izvornega gospodarstva,
­      
uvedene ukrepe.
(4) Če okuženo ali ogroženo območje
vključuje del ozemlja drugih držav članic, se okuženo oziroma ogroženo območje
določi v sodelovanju s pristojnimi organi zadevnih držav članic.
(5) VURS sprejme vse potrebne ukrepe,
vključno s postavitvami vidnih oznak in opozorilnih napisov ter uporabo medijev
kot so televizija, radio in tisk, da se zagotovi, da se vse osebe znotraj
okuženega in ogroženega območja v celoti seznanijo z uvedenimi ukrepi iz 10. in 11. člena tega pravilnika.
10. člen
(ukrepi na okuženem območju)
(1) Na okuženem območju uradni
veterinar:
a)  odredi izvedbo popisa vseh gospodarstev, kjer se redijo prašiči.
Najkasneje v sedmih dneh po določitvi okuženega območja mora ta gospodarstva
obiskati veterinar in opraviti klinični pregled prašičev ter pregled registra
in identifikacijskih oznak prašičev,
b)  prepove premike in prevoz prašičev, razen:
-     v izjemnih
primerih, ko zaradi izvedbe določb drugega odstavka tega člena, uradni
veterinar po predhodnem posvetovanju z VURS, določi oskrbovalne poti
gospodarstva,
-     tranzita
prašičev po cesti ali železnici, brez vmesnega raztovarjanja in ustavljanja,
-     če komisija
dovoli premike prašičev za zakol prašičev, ki prihajajo izven okuženega območja
in so namenjeni neposrednemu zakolu znotraj okuženega območja,
c)  v skladu z določbami 12. člena tega pravilnika odredi
čiščenje, dezinsekcijo in dezinfekcijo prevoznih sredstev in opreme, ki se
uporabljajo za prevoz prašičev, drugih živali ali stvari (npr. trupi, krma,
gnoj, gnojevka), ki bi lahko bili okuženi. Nobeno prevozno sredstvo, ki je bilo
uporabljeno za prevoz prašičev, ne sme zapustiti okuženega območja, ne da bi
bilo prej očiščeno, razkuženo in s strani uradnega veterinarja pregledano in
odobreno,
d)  prepove premike in promet z živalmi, dovzetnimi za bolezen z in na
gospodarstvo, razen v izjemnih primerih po predhodnem posvetovanju z DSNB,
e)  odredi, da je potrebno vsak pogin ali bolnega prašiča na
gospodarstvu nemudoma prijaviti uradnemu veterinarju, ki opravi ustrezne
preiskave v skladu s postopki, določenimi v diagnostičnem priročniku,
f)   prepove premike prašičev iz gospodarstev, kjer morajo ostati
najmanj 40 dni po opravljenem čiščenju, dezinsekciji in dezinfekciji na
okuženih gospodarstvih. Po 40 dneh se lahko premike dovoli pod pogoji iz
tretjega odstavka tega člena in le za prevoz:
-     v
neposredni zakol v klavnico znotraj okuženega ali ogroženega območja,
-     v
kafilerijo ali drug primeren objekt, kjer se prašiče takoj pokonča in
neškodljivo uniči pod uradnim nadzorom,
-     v izjemnih
primerih, ko je ogrožena dobrobit živali, z dovoljenjem VURS, po predhodnem
posvetovanju z DSNB, na druga gospodarstva znotraj okuženega območja. O tej izjemi
VURS v okviru Stalnega veterinarskega odbora nemudoma obvesti Evropsko
komisijo,
g)  prepove promet in premike semena, jajčec in zarodkov prašičev z
gospodarstev, ki se nahajajo znotraj okuženega območja,
h)  odredi, da morajo osebe, ki prihajajo in zapuščajo gospodarstvo na
okuženem območju, upoštevati ustrezne higienske ukrepe, ki so potrebni za
zmanjšanje nevarnosti širjenja afriške prašičje kuge.
(2) Če ostanejo ukrepi iz prejšnjega
odstavka zaradi novih izbruhov v veljavi dlje kot 40 dni in je ogroženo dobro
počutje živali ali se pojavijo drugi problemi zaradi zadrževanja živali, lahko
uradni veterinar, po predhodnem posvetovanju z DSNB, na podlagi utemeljene
vloge imetnika živali, dovoli odpremo prašičev iz neokuženega gospodarstva
znotraj okuženega območja:
­      
v neposredni zakol v klavnico znotraj okuženega ali ogroženega območja,
­      
v obrat za predelavo živalskih stranskih proizvodov ali drug primeren
objekt, kjer se prašiče takoj pokonča in neškodljivo uniči pod uradnim
nadzorom,
­      
v izjemnih primerih v druge objekte znotraj okuženega območja. O tej
izjemi VURS v okviru Stalnega veterinarskega odbora nemudoma obvesti Evropsko
komisijo.
(3) Uradni veterinar lahko dovoli
odpremo prašičev iz prejšnjega odstavka pod naslednjimi pogoji:
a)  da je odobreni veterinar opravil klinični pregled prašičev na
gospodarstvu, zlasti tistih, ki so namenjeni za odpremo, vključno z merjenjem
telesne temperature pri določenem odstotku prašičev in kontrolo registra in
identifikacije prašičev, pri čemer ta pregled ne pokaže znakov bolezni,
b)  da se prašiče prevaža v prevoznih sredstvih, ki jih je zapečatil
uradni veterinar,
c)  da so prevozna sredstva in oprema v skladu z določbami
12. člena tega pravilnika očiščena in razkužena takoj po opravljenem
prevozu,
d)  da se v primeru zakola ali pokončanja v skladu z diagnostičnim
priročnikom odvzame zadostno število vzorcev, da se lahko prisotnost virusa
bolezni na gospodarstvih potrdi ali izključi,
e)  če so prašiči namenjeni neposrednemu zakolu v klavnici:
-     da je o
prihodu prašičev v klavnico obveščen uradni veterinar v klavnici, ki mora o
prihodu prašičev nemudoma obvestiti območni urad VURS, ki je prašiče poslal,
-     da se
prašiči nastanijo in koljejo ločeno od drugih prašičev,
-     da uradni
veterinar pri pregledu pred in po zakolu preveri morebitne znake okužbe z boleznijo,
-     da je meso
zaklanih prašičev neškodljivo uničeno ali poslano v nadaljnjo obdelavo, pri
čemer mora biti meso posebej označeno z žigom, opisanim v prilogi II
pravilnika, ki določa pogoje zdravstvenega varstva živali, ki vplivajo na
proizvodnjo, predelavo in distribucijo živil živalskega izvora in da se
toplotno obdela v zaprtih posodah, pri katerih vrednost Fc doseže 3,00 ali več,
v skladu s pravilnikom, ki določa pogoje zdravstvenega varstva živali, ki
vplivajo na proizvodnjo, predelavo in distribucijo živil živalskega izvora. Obdelava
se mora izvesti v obratu, ki ga določi uradni veterinar. Pošiljka mora biti
zapečatena ob odhodu in ves čas prevoza do obrata.
(4) Ukrepi na okuženem območju morajo
ostati v veljavi najmanj:
­      
dokler na okuženih gospodarstvih nista bila opravljena čiščenje in
dezinfekcija in
­      
dokler niso na vseh gospodarstvih zaključene klinične in laboratorijske
preiskave v skladu z diagnostičnim priročnikom. Preiskave se ne smejo opraviti
pred potekom 45 dni po opravljenem predhodnem čiščenju, dezinfekciji in
dezinsekciji na okuženih gospodarstvih.
(5) VURS lahko po predhodnem
posvetovanju z DSNB skrajša roke iz tega člena iz 40 in 45 dni na 30 dni, če je bil v skladu z diagnostičnim priročnikom izveden intenzivni program
vzorčenja in preiskav ter s tem omogočeno, da se prisotnost afriške prašičje
kuge na preiskovanem gospodarstvu uradno izključi.
11. člen
(ukrepi na ogroženem območju)
(1) Na ogroženem območju uradni
veterinar:
a) 
odredi izvedbo popisa vseh gospodarstev, kjer
se redijo prašiči,
b) 
prepove premike in prevoz prašičev, razen:
-     v izjemnih
primerih iz tega člena po oskrbovalnih poteh, ki jih določi uradni veterinar po
predhodnem posvetovanju z VURS,
-     za tranzit
prašičev po cesti ali železnici, kjer poteka prevoz brez raztovarjanja in
ustavljanja,
-     za zakol,
če pridejo prašiči iz neogroženega območja in so namenjeni neposrednemu zakolu
znotraj ogroženega območja,
c)  v skladu z določbami 12. člena tega pravilnika odredi
čiščenje, dezinfekcijo in dezinsekcijo prevoznih sredstev in opreme, ki se
uporabIjajo za prevoz prašičev, drugih živali ali stvari (npr. trupi, krma,
gnoj, gnojevka), ki bi lahko bili okuženi. Nobeno prevozno sredstvo, ki je bilo
uporabljeno za prevoz prašičev, ne sme zapustiti ogroženega območja, ne da bi
bilo prej očiščeno, razkuženo, pregledano in odobreno s strani uradnega
veterinarja,
d)  v prvih sedmih dneh po določitvi ogroženega območja prepove premike
domačih živali z in na gospodarstvo, razen če to dovoli uradni veterinar po
predhodnem posvetovanju z DSNB,
e)  odredi, da je potrebno vsak pogin ali bolnega prašiča na
gospodarstvu nemudoma prijaviti veterinarski organizaciji, ki opravi ustrezne
preiskave v skladu s postopki, določenimi v diagnostičnem priročniku,
f)   prepove promet in premike semena, jajčec in zarodkov prašičev z
gospodarstev, ki se nahajajo znotraj ogroženega območja,
g)  odredi, da morajo osebe, ki prihajajo in zapuščajo gospodarstvo,
upoštevati ustrezne higienske ukrepe, ki so potrebni za zmanjšanje nevarnosti
širjenja bolezni,
h)  pod pogoji iz tretjega odstavka prejšnjega člena lahko po preteku
30 dni od opravljenega čiščenja, dezinfekcije in dezinsekcije na okuženih
gospodarstvih dovoli odpremo prašičev z gospodarstev, ki se nahajajo na
ogroženem območju:
-     v
neposredni zakol v klavnico znotraj okuženega ali ogroženega območja. V tem
primeru lahko VURS na podlagi dovoljenja Evropske komisije dovoli odstopanja od
pogojev iz točke d) in četrte alinee točke e) tretjega odstavka prejšnjega
člena, zlasti glede označevanja mesa teh prašičev in njegove nadaljnje uporabe
ter namembnosti obdelanih proizvodov,
-     v obrat za
predelavo živalskih stranskih proizvodov ali drug primeren objekt, kjer se
prašiče takoj pokonča in neškodljivo uniči pod uradnim nadzorom,
-     v izjemnih
primerih, ko je ogrožena dobrobit živali, na podlagi dovoljenja VURS, na druga
gospodarstva znotraj okuženega ali ogroženega območja, o čemer VURS v okviru
Stalnega veterinarskega odbora nemudoma obvesti Evropsko komisijo.
(2) Če se prašiči prepeljejo v
klavnico, lahko glavni urad VURS ob ustrezni utemeljitvi in predhodni
obvestitvi Evropske komisije, dovoli odstopanje od točke d) tretjega odstavka
in četrte alinee točke e) tretjega odstavka prejšnjega člena, zlasti glede
označevanja mesa teh prašičev in kasnejšo uporabo mesa ter namen obdelanih
proizvodov.
(3) Če ostanejo ukrepi iz prvega in
drugega odstavka tega člena zaradi novih izbruhov afriške prašičje kuge v veljavi
dlje kot 40 dni in je ogroženo dobro počutje živali ali se pojavijo drugi
problemi zaradi zadrževanja živali, lahko uradni veterinar po predhodnem
posvetovanju z DSNB, pod pogoji iz tretjega odstavka prejšnjega člena in
utemeljene vloge imetnika živali, dovoli odpremo prašičev z gospodarstva
znotraj ogroženega območja direktno:
­      
v neposredni zakol v klavnico znotraj okuženega ali ogroženega območja,
­      
v obrat za predelavo živalskih stranskih proizvodov ali drug primeren
objekt, kjer se prašiče takoj pokonča in neškodljivo uniči pod uradnim
nadzorom,
­      
v izjemnih primerih v druge objekte znotraj okuženega ali ogroženega
območja, o čemer glavni urad VURS v okviru Stalnega veterinarskega odbora
nemudoma obvesti Evropsko komisijo.
(4) Ukrepi na ogroženem območju morajo
ostati v veljavi najmanj dokler:
­      
na okuženih gospodarstvih nista bila opravljena čiščenje, dezinfekcija
in po potrebi dezinsekcija in
­      
niso na vseh gospodarstvih zaključene klinične in laboratorijske
preiskave v skladu z diagnostičnim priročnikom. Preiskave se ne smejo opraviti
pred potekom 40 dni po opravljenem predhodnem čiščenju, dezinfekciji in
dezinsekciji na okuženih gospodarstvih.
(5) Uradni veterinar lahko na predlog
stranke po predhodnem posvetovanju z DSNB dovoli, da se skrajša rok iz točke h
prvega odstavka tega člena iz 30 na 21 dni, rok iz tretjega odstavka tega člena
iz 40 na 30 dni in rok iz četrtega odstavka tega člena iz 40 na 20 dni, če je
bil izveden v skladu z diagnostičnim priročnikom intenzivni program vzorčenja
in preiskav, ter s tem omogočeno, da se prisotnost bolezni na preiskovanem
gospodarstvu izključi.
12. člen
(čiščenje, dezinfekcija in dezinsekcija)
(1) Razkužila in insekticidi ter
njihove koncentracije, ki se uporabljajo za čiščenje, dezinfekcijo in
dezinsekcijo, mora odobriti glavni urad VURS.
(2) Čiščenje, dezinfekcija in
dezinsekcija se morajo opraviti pod uradnim nadzorom ter na podlagi navodil uradnega
veterinarja in postopkov, ki so navedeni v Prilogi 3, ki je sestavni del tega
pravilnika.
13. člen
(ponovna naselitev prašičev)
(1) Na gospodarstvo, ki je bilo
okuženo, se prašičev ne sme ponovno naseliti pred potekom 40 dni od
opravljenega čiščenja, dezinfekcije in po potrebi dezinsekcije iz prejšnjega
člena.
(2) Pri dovolitvi ponovne
naselitve mora VURS upoštevati način reje prašičev na zadevnem gospodarstvu.
(3) Za gospodarstva, kjer pojav
bolezni ni bil povezan z vektorji, se uporabi naslednji postopek:
a)  v primeru proste reje se najprej naseli prašiče, pri katerih s
serološko preiskavo niso bila ugotovljena protitelesa proti virusu bolezni, ali
prašiče, ki izvirajo z gospodarstev, na katerih ni bilo kakršnihkoli omejitev
zaradi bolezni. Prašiče se v skladu z navodili VURS enakomerno razporedi, po
celotnem gospodarstvu. Če prisotnost protiteles na podlagi preiskav v skladu z
diagnostičnim priročnikom po 45 dneh od naselitve ni ugotovljena, se lahko
izvede ponovna naselitev (repopulacija). Dokler niso rezultati seroloških
preiskav negativni, so premiki prašičev z gospodarstva prepovedani,
b)  v primeru vseh drugih oblik reje se lahko ponovna naselitev izvede
na način iz prejšnje točke ali pa se celotna naselitev vseh prašičev izvede v
roku 20 dni. Prašiči morajo izhajati z gospodarstev, kjer ni bilo nobenih
omejitev zaradi bolezni. Serološke preiskave vzorcev vseh prašičev morajo biti
opravljene v skladu z diagnostičnim priročnikom po preteku najmanj 45 dni od
naselitve zadnjih prašičev na gospodarstvo. Dokler niso rezultati seroloških
preiskav negativni, so premiki prašičev iz gospodarstva prepovedani.
(4) Na gospodarstvih, pri katerih se
pojav bolezni povezuje z vektorji, se ponovna naselitev prašičev ne sme izvesti
najmanj šest let, razen:
a)  če so bili pod uradnim nadzorom uspešno izvedeni posebni ukrepi za
uničenje vektorja v objektih in na krajih, kjer so se vzrejali prašiči ali kjer
bi lahko prišli v stik z vektorjem, ali
b)  če je možno dokazati, da učinek vektorja ne predstavlja več večjega
tveganja prenosa bolezni.
(5) Za namene četrtega odstavka tega
člena se izvedejo ukrepi iz točke a) tretjega odstavka tega člena. Poleg teh
ukrepov morajo biti prašiči podvrženi serološkim preiskavam v skladu z
diagnostičnim priročnikom, ki ne smejo biti opravljene pred potekom 60 dni po
izvedbi popolne ponovne naselitve. Dokler niso rezultati seroloških preiskav
negativni, so premiki prašičev z gospodarstva prepovedani.
(6) Če pojav bolezni ni povezan z
vektorji in je preteklo več kot šest mesecev po izvedbi postopkov čiščenja in
dezinfekcije na gospodarstvu, lahko VURS ob upoštevanju epidemiološke situacije
dovoli odstopanje od določb tretjega odstavka tega člena.
(7) Vhlevljanje novih drugih vrst
domačih živali na gospodarstva dovoli VURS ob upoštevanju tveganja razširitve
okužbe ali možne prisotnosti vektorja pri takšnem vhlevljanju.
IV. UKREPI V KLAVNICI
14. člen
(ukrepi ob sumu oziroma potrditvi bolezni
v klavnici ali pri prevozu živali)
(1) Uradni veterinar oziroma veterinar
veterinarske organizacije s koncesijo je v primeru suma na bolezen v klavnici
ali na prevoznih sredstvih dolžan nemudoma potrditi ali ovreči sum in o tem
nemudoma obvestiti VURS.
(2) Če se bolezen potrdi v
klavnici ali pri prevozu živali, mora uradni veterinar odrediti:
­      
pokončanje vseh za bolezen dovzetnih živali v klavnici ali prevoznem
sredstvu,
­      
neškodljivo uničenje trupel in odpadkov za bolezen dovzetnih živali, pod
uradnim nadzorom,
­      
čiščenje, dezinfekcijo in dezinsekcijo objektov, opreme in vozil pod
uradnim nadzorom v skladu z 12. členom tega pravilnika,
­      
smiselno epizootiološko poizvedbo v skladu z 8. členom tega
pravilnika,
­      
laboratorijske preiskave izolata virusa bolezni v skladu z diagnostičnim
priročnikom za določitev genotipa virusa,
­      
ukrepe iz 7. člena tega pravilnika na gospodarstvih, od koder so
prišli okuženi prašiči in vseh kontaktnih gospodarstvih,
­      
ukrepe iz 5. člena tega pravilnika na izvornem gospodarstvu, od
koder so bili okuženi prašiči ali trupi.
(3) Živali se lahko ponovno koljejo
ali prevažajo 24 ur po opravljenem čiščenju, dezinfekciji in dezinsekciji iz
12. člena tega pravilnika.
V. UKREPI ZA DIVJE PRAŠIČE
15. člen
(ukrepi ob sumu oziroma potrditvi bolezni
pri divjih prašičih)
(1) VURS mora o sumu na bolezen
obvestiti rejce prašičev in lovce na območju, kjer je bil ugotovljen sum
afriške prašičje kuge ter odrediti laboratorijske in druge preiskave vseh
poginulih in ustreljenih divjih prašičev.
(2) Takoj po potrditvi primarnega
pojava bolezni pri divjih prašičih glavni urad VURS z namenom zmanjšanja
širjenja bolezni nemudoma:
a)  ustanovi strokovno skupino, ki vključuje veterinarje, lovce,
biologe in epizootiologe in pomaga pri:
-     proučitvi
epizootiološkega stanja in določitvi okuženega območja v skladu z določbami
točke b) četrtega odstavka 16. člena tega pravilnika,
-     določitvi
ustreznih ukrepov, ki bi se izvedli na okuženem območju kot dodatek k ukrepom
iz točk b) in c) tega odstavka. Ukrepi lahko vključujejo tudi prepoved
izvajanja lova in prepoved krmljenja divjih prašičev,
-     pripravi
načrta za izkoreninjenje bolezni, ki ga VURS v skladu s 16. členom tega
pravilnika predloži Evropski komisiji,
-     preverjanju
učinkovitosti ukrepov, sprejetih za izkoreninjenje bolezni na okuženem območju,
b)  uvede uradni nadzor vseh rej prašičev na določenem okuženem
območju, kjer uradni veterinar odredi:
-     popis vseh
kategorij prašičev na vseh gospodarstvih, ki ga izvedejo odobreni veterinarji.
Imetnik živali je dolžan vse spremembe nemudoma sporočiti odobrenemu
veterinarju. Podatke iz popisa preverja uradni veterinar. V primeru proste reje
se prvi popis lahko opravi na podlagi ocene števila prašičev,
-     osamitev
prašičev oziroma prepoved gibanja prašičev znotraj gospodarstva, da se prepreči
stik z divjimi prašiči. Divji prašiči ne smejo imeti dostopa do katerekoli
stvari, ki bi kasneje lahko prišla v stik s prašiči na gospodarstvu,
-     prepoved
premikov prašičev z in na gospodarstvo, razen v izjemnih primerih glede na
epizootiološko stanje po predhodnem posvetovanju z DSNB,
-     postavitev
razkuževalnih preprog na vhodu in izhodu gospodarstva in v posamezne objekte na
sumljivem gospodarstvu,
-     higienske
ukrepe za osebe, ki prihajajo in zapuščajo sumljivo gospodarstvo zaradi
zmanjšanja nevarnosti širjenja bolezni; ti ukrepi lahko vključujejo tudi
začasno prepoved vstopa na gospodarstvo za osebe, ki so bile v stiku z divjimi
prašiči,
-     preiskave
vseh poginulih prašičev in prašičev na gospodarstvu, ki kažejo znake bolezni,
-     prepoved
vnosa delov divjih prašičev, opreme in pribora, ki bi lahko bili okuženi z
virusom bolezni v reje domačih prašičev,
-     prepoved
prometa in gibanja prašičev, njihovega semena, zarodkov in jajčec iz okuženega
območja, za namene trgovanja znotraj Evropske unije,
c)  odredi, da je treba o vsakem poginulem in ustreljenem divjem
prašiču na okuženem območju obvestiti uradnega veterinarja in v skladu z
diagnostičnim priročnikom opraviti preiskave na prisotnost virusa bolezni.
Trupla divjih prašičev, pri katerih je bila ugotovljena bolezen, je treba
neškodljivo uničiti pod uradnim nadzorom. Ne glede na negativne rezultate
preiskav, je promet z mesom divjih prašičev, ki izvirajo z okuženega območja,
med državami članicami Evropske unije, prepovedan. Deli divjih prašičev, ki
niso namenjeni prehrani ljudi, se neškodljivo uničijo pod uradnim nadzorom,
d)  odredi laboratorijske preiskave izolata virusa bolezni za določitev
genotipa virusa v skladu z diagnostičnim priročnikom.
(3) Če se pojavi bolezen pri divjih
prašičih na območju Republike Slovenije, ki meji z državo članico, sodeluje
VURS s pristojnim organom zadevne države pri določanju ukrepov za nadzor
bolezni.
16. člen
(izkoreninjenje bolezni iz populacije
divjih prašičev)
(1) Glavni urad VURS v roku 90 dni od
potrditve primarnega pojava bolezni pri divjih prašičih predloži Evropski komisiji
pisni načrt ukrepov za izkoreninjenje bolezni pri divjih prašičih (v nadaljnjem
besedilu: načrt ukrepov za divje prašiče) na okuženem območju in tamkajšnjih
gospodarstvih.
(2) Evropska komisija pregleda načrt
ukrepov za divje prašiče in ga odobri, če ustreza uresničitvi želenega cilja. Z
upoštevanjem razvoja stanja lahko VURS načrt ukrepov za divje prašiče naknadno
spremeni ali dopolni. Če se spremembe nanašajo na ponovno opredelitev okuženega
območja, glavni urad VURS o spremembah nemudoma obvesti Evropsko komisijo in
države članice. Če se spremembe nanašajo na druge določbe načrta ukrepov, VURS
predloži spremembe samo Evropski komisiji.
(3) Ko Evropska komisija odobri ukrepe
iz prvega odstavka tega člena, ti nadomestijo prvotne ukrepe iz 15. člena
tega pravilnika.
(4) Načrt ukrepov za divje prašiče
mora vsebovati naslednje podatke:
a)  rezultate epizootiološke poizvedbe in kontrol, opravIjenih v skladu
s 15. členom tega pravilnika, in geografsko razširjenost bolezni,
b)  določitev okuženega območja na ozemlju Republike Slovenije. VURS
pri opredelitvi okuženega območja upošteva:
-     rezultate
opravljene epizootiološke poizvedbe in geografsko razširjenost bolezni,
-     populacijo
divjih prašičev na okuženem območju,
-     obstoj
naravnih ali umetnih ovir za premike divjih prašičev,
c)  organizacija sodelovanja med biologi, lovci, lovskimi
organizacijami, službami za zaščito prostoživečih živali in veterinarskimi
službami (zdravstveno varstvo živali in javno zdravstvo),
d)  opis obveščevalne kampanje, ki se izvaja za obveščanje lovcev o
ukrepih, ki jih morajo sprejeti v okviru načrta ukrepov za izkoreninjenje
afriške prašičje kuge iz populacije divjih prašičev,
e)  način določanja obsega okužbe s preiskavami v populaciji divjih
prašičev, ustreljenih in poginulih divjih prašičev, in z laboratorijskimi
testi, vključno z epidemiološkimi preiskavami posameznih starostnih skupin
divjih prašičev,
f)   zahteve, ki jih morajo izpolnjevati lovci, da se prepreči
kakršnokoli širjenje bolezni,
g)  način odstranjevanja ustreljenih in poginulih divjih prašičev, ki
temelji na:
-     neškodljivem
uničenju pod uradnim nadzorom ali
-     o
pregledu, ki ga izvede uradni veterinar in laboratorijskih testih v skladu z
diagnostičnim priročnikom. Trupla divjih prašičev, pri katerih je bila
ugotovljena bolezen, je treba neškodljivo uničiti pod uradnim nadzorom. Ne
glede na negativne rezultate preiskav je med državami članicami prepovedan
promet z mesom divjih prašičev, ki izvirajo z okuženega območja,
h)  o ukrepu, da se za vsakega ustreljenega ali poginulega divjega
prašiča, opravi epizootiološka poizvedba, ki mora vključevati izpolnitev
vprašalnika, iz katerega morajo biti razvidni podatki o:
-     geografskem
območju, kjer je bila žival najdena,
-     datumu, ko
je bil divji prašič najden,
-     osebi, ki
je divjega prašiča našla ali ustrelila,
-     starosti
in spolu divjega prašiča,
-     če je bil
divji prašič ustreljen, o simptomih pred strelom,
-     če je bil
divji prašič najden mrtev, o stanju trupla,
-     laboratorijskih
ugotovitvah,
i)    opis programa nadzora in preventivnih ukrepov, ki se lahko uvedejo
za gospodarstva na okuženem območju in po potrebi v njegovi okolici, vključno s
prevozom in premiki prašičev iz, na oziroma v okuženo območje. Ukrepi morajo
vključevati zlasti prepoved premikov prašičev, njihovega semena, jajčec in
zarodkov z okuženega območja z namenom trgovanja v Evropski uniji,
j)    druge kriterije, ki morajo biti izpolnjeni za odpravo ukrepov,
k)  navedba organa, zadolženega za nadzor in usklajevanje služb,
odgovornih za izvajanje načrta ukrepov za divje prašiče,
l)    opis postopka, ki je vzpostavljen z namenom, da lahko strokovna
skupina iz točke a) drugega odstavka 15. člena tega pravilnika, redno
preverja izvajanje načrta ukrepov za izkoreninjenje bolezni,
m) ukrepe za spremljanje bolezni, ki se uvedejo, po poteku najmanj 12
mesecev od zadnjega potrjenega primera bolezni pri divjih prašičih na določenem
okuženem območju. Ti ukrepi ostanejo v veljavi najmanj 12 mesecev in zajemajo
zlasti ukrepe, ki se že izvajajo v skladu s točkami e), g) in h) tega odstavka.
(5) VURS mora Evropski komisiji in
državam članicam v Stalnem veterinarskem odboru vsakih 6 mesecev predložiti
poročilo o epizootiološkem stanju na določenem območju in rezultatih izvajanja
načrta ukrepov za divje prašiče.
VI. VEKTORJI
17. člen
(ukrepi za preprečevanje razširjenja
virusa bolezni z vektorji)
(1) Če se sumi, da so na gospodarstvu,
na katerem je bila potrjena bolezen, vektorji prisotni, uradni veterinar odredi:
a)  da se v skladu s Prilogo 4, ki je sestavni del tega pravilnika,
okuženo zgradbo in njeno okolico fizično pregleda glede na prisotnost vektorjev
in po potrebi nastavi pasti zanje;
b)  da se v primeru, če se potrdi prisotnost vektorjev:
-     izvedejo
ustrezne laboratorijske preiskave za potrditev ali izključitev prisotnosti
virusa bolezni pri vektorjih,
-     uvedejo
nadaljnji primerni ukrepi spremljanja, preverjanja in nadzora vektorjev na
gospodarstvu in na območju okoli gospodarstva;
c)  v primeru, ko je prisotnost vektorjev potrjena, nadzor pa
neizvedljiv, na prizadetem gospodarstvu v naslednjih šestih letih odredi
prepoved vzreje prašičev, in po potrebi tudi drugih domačih živali.
(2) Glavni urad VURS mora o izvedenih
ukrepih iz prejšnjega odstavka obvestiti Evropsko Komisijo in druge države
članice v okviru Stalnega veterinarskega odbora.
VII. DIAGNOSTIČNI POSTOPKI, TESTIRANJE IN CEPLJENJE
18. člen
(diagnostični postopki in testiranja)
(1) Diagnostični postopki, vzorčenje
in laboratorijsko testiranje na prisotnost afriške prašičje kuge se morajo
izvajati v skladu z diagnostičnim priročnikom.
(2) Nacionalni referenčni laboratorij
za afriško prašičjo kugo je določen v pravilniku, ki ureja bolezni živali.
(3) Z namenom zaščite zdravstvenega
varstva živali je dovoljeno z virusom afriške prašičje kuge, njegovim genomom,
antigeni in cepivi rokovati ali jih uporabljati v raziskovalne, diagnostične
ali proizvodne namene samo na mestih, v institucijah in laboratorijih, ki so
odobreni in pod nadzorom VURS. Spisek odobrenih mest, institucij in
laboratorijev VURS predloži Evropski komisiji in jo sproti obvešča o vseh
spremembah.
19. člen
(uporaba, proizvodnja in prodaja cepiv
proti bolezni)
(1) Uporaba cepiv proti afriški
prašičji kugi je prepovedana razen, če Evropska komisija dovoli drugače.
(2) Rokovanje, proizvodnja,
shranjevanje, preskrba, distribucija in prodaja cepiv mora potekati v
Republiki Sloveniji pod uradnim nadzorom.
VIII. NACIONALNI NAČRT IN DRŽAVNI ORGANI
20. člen
(nacionalni načrt ukrepov)
(1) Načrt ukrepov, ki določa
nacionalne ukrepe v primeru izbruha bolezni (v nadaljnjem besedilu: nacionalni
načrt ukrepov), pripravi VURS in ga posreduje v potrditev Evropski komisiji.
(2) Načrt ukrepov določa sredstva,
opremo, osebje in ustrezen material, ki je potreben za hitro in učinkovito
izkoreninjenje izbruha bolezni.
(3) Kriteriji in zahteve za izdelavo
načrta ukrepov so določeni v prilogi 7, ki je sestavni del tega pravilnika.
(4) Načrt ukrepov se lahko z
upoštevanjem razvoja stanja naknadno spremeni ali dopolni, redno pa preveri
vsakih pet let in vse spremembe sporoči Evropski komisiji.
21. člen
(državna in lokalna središča za nadzor
bolezni in strokovna skupina)
(1) V primeru izbruha oziroma pojava
bolezni VURS nemudoma skliče DSNB in po potrebi vzpostavi lokalna središča za
nadzor bolezni (v nadaljnjem besedilu: LSNB).
(2) DSNB vodi in spremlja postopke
LSNB in je odgovoren za:
­      
določanje potrebnih ukrepov nadzora;
­      
zagotavljanje takojšnjega in učinkovitega izvajanja ukrepov v LSNB;
­      
razporejanje osebja in sredstev v LSNB;
­      
posredovanje podatkov Evropski komisiji, državam članicam Evropske
unije, državnim organom, kmetijskim, trgovskim in drugim gospodarskim
združenjem;
­      
povezovanje z diagnostičnimi laboratoriji;
­      
povezovanje s tiskom in drugimi mediji;
­      
povezovanje s policijo, vojsko in Upravo Republike Slovenije za zaščito
in reševanje.
(3) VURS ustanovi za zagotovitev
strokovnega znanja in izkušenj za pomoč DSNB pri zagotavljanju pripravljenosti,
strokovno skupino, ki je v stalni pripravljenosti. Strokovna skupina v primeru
izbruha pomaga DSNB zlasti pri:
­      
epizootiološki poizvedbi,
­      
vzorčenju, testiranju in razlagi rezultatov opravljenih laboratorijskih
preiskav,
­      
vzpostavljanju ukrepov za nadzor bolezni.
(4) VURS skrbi, da imajo DSNB, LSNB in
strokovna skupina na voljo osebje, sredstva in opremo, vključno s potrebnimi
komunikacijskimi sistemi in jasno ter učinkovito hierarhijo, s čimer je
zagotovljeno takojšnje izvajanje ukrepov za nadzor bolezni iz tega pravilnika.
(5) Podatke o osebju, prostorih,
opremi, navodilih in upravljanju DSNB, LSNB in strokovne skupine določa načrt
ukrepov iz 20. člena tega pravilnika.

Priloga
1: Prijavljanje bolezni in epidemioloških podatkov evropski komisiji in državam
članicam v primeru potrditve afriške prašičje kuge
Priloga
2: Epizootiološka poizvedba
Priloga
3: Načela in postopki za čiščenje, dezinfekcijo in dezinsekcijo
Priloga
4: Priporočila za iskanje vektorjev
Priloga 5: (črtana)
Priloga
6: Referenčni laboratorij EU za afriško prašičjo kugo
Priloga
7: Kriteriji in zahteve za nacionalni načrt ukrepov v primeru izbruha afriške
prašičje kuge
Priloga
8: Klinični znaki bolezni

Pravilnik o ukrepih za ugotavljanje,
preprečevanje in zatiranje afriške prašičje kuge (Uradni list RS, št. 136/06)
vsebuje naslednje končne določbe:
»IX. KONČNE DOLOČBE
22. člen
(prenehanje
veljavnosti)
Z uveljavitvijo tega pravilnika preneha
veljati Pravilnik o ukrepih za ugotavljanje, preprečevanje in zatiranje afriške
prašičje kuge (Uradni list RS, št. 25/04).
23. člen
(začetek
veljavnosti)
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah Pravilnika o ukrepih za
ugotavljanje, preprečevanje in zatiranje afriške prašičje kuge (Uradni list RS,
št. 42/10) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.