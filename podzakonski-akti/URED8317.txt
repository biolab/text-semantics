1. člen
(vsebina)
Ta uredba v skladu z Direktivo (EU) 2019/904 Evropskega
parlamenta in Sveta z dne 5. junija 2019 o zmanjšanju vpliva nekaterih
plastičnih proizvodov na okolje (UL L št. 155 z dne 12. 6. 2019, str.
1; v nadaljnjem besedilu: Direktiva 2019/904/EU) določa omejitve nekaterih
plastičnih proizvodov za enkratno uporabo pri dajanju na trg v Republiki
Sloveniji in zahteve za njihovo označevanje.
2. člen
(obseg uporabe)
Ta uredba se uporablja za plastične proizvode za enkratno
uporabo, navedene v Prilogi, ki je sestavni del te uredbe, in za proizvode iz
oksorazgradljive plastike.
3. člen
(pomen izrazov)
Izrazi, uporabljeni v tej uredbi, pomenijo
1.     
plastika je material, ki vsebuje polimer, kot je opredeljen v 5. točki
3. člena Uredbe (ES) št. 1907/2006 Evropskega parlamenta in Sveta z dne
18. decembra 2006 o registraciji, evalvaciji, avtorizaciji in omejevanju
kemikalij (REACH), o ustanovitvi Evropske agencije za kemikalije ter spremembi
Direktive 1999/45/ES ter razveljavitvi Uredbe Sveta (EGS) št. 793/93 in Uredbe
Komisije (ES) št. 1488/94 ter Direktive Sveta 76/769/EGS in direktiv Komisije
91/155/EGS, 93/67/EGS, 93/105/ES in 2000/21/ES (UL L št. 396 z dne
30. 12. 2006, str. 1), zadnjič spremenjene z Uredbo Komisije (EU)
2021/979 z dne 17. junija 2021 o spremembi prilog VII in XI k Uredbi (ES)
št. 1907/2006 Evropskega parlamenta in Sveta o registraciji, evalvaciji,
avtorizaciji in omejevanju kemikalij (REACH) (UL L št. 216 z dne
18. 6. 2021, str. 121), ki so mu lahko dodani aditivi ali druge snovi
ter se lahko uporabi kot glavna strukturna komponenta končnih proizvodov, razen
naravnih polimerov, ki niso kemično modificirani;
2.     
plastični proizvod za enkratno uporabo je proizvod, ki je v celoti ali
delno izdelan iz plastike ter ni zasnovan, oblikovan ali dan na trg, da bi v
svoji življenjski dobi opravil več poti ali kroženj, tako da bi se vrnil
proizvajalcu za ponovno polnjenje ali ponovno uporabo za isti namen, za
katerega je bil zasnovan;
3.     
oksorazgradljiva plastika je plastični material, ki vključuje aditive,
ki z oksidacijo povzročijo razpad plastičnega materiala na mikrodelce ali
kemično razgradnjo;
4.     
dajanje plastičnega proizvoda za enkratno uporabo na trg v Republiki
Sloveniji (v nadaljnjem besedilu: RS) je prvo omogočanje dostopnosti proizvoda
na trgu v RS;
5.     
omogočanje dostopnosti na trgu v RS je vsaka dobava proizvoda za
distribucijo, porabo ali uporabo na trgu v RS v okviru gospodarske dejavnosti,
bodisi odplačno ali neodplačno;
6.     
proizvajalec je:
a)   
pravna oseba ali samostojni podjetnik posameznik s sedežem v RS, ki ne
glede na uporabljeno prodajno tehniko, vključno s pogodbo, sklenjeno na
daljavo, opredeljeno v zakonu, ki ureja varstvo potrošnikov, poklicno
proizvaja, polni, prodaja, pridobiva iz druge države članice EU ali članice
Evropskega gospodarskega prostora (v nadaljnjem besedilu: država članica) ali
uvaža iz tretjih držav plastične proizvode za enkratno uporabo ali polnjene
plastične proizvode za enkratno uporabo ali ribolovno orodje, ki vsebuje
plastiko, ter te proizvode daje na trg v RS. Prejšnji stavek ne velja za pravne
osebe ali samostojne podjetnike posameznike, ki izvajajo ribolovne dejavnosti,
kot so opredeljene v 28. točki 4. člena Uredbe (EU) št. 1380/2013
Evropskega parlamenta in Sveta z dne 11. decembra 2013 o skupni ribiški
politiki in o spremembi uredb Sveta (ES) št. 1954/2003 in (ES)
št. 1224/2009 ter razveljavitvi uredb Sveta (ES) št. 2371/2002 in (ES) št.
639/2004 ter Sklepa Sveta 2004/585/ES (UL L št. 354 z dne
28. 12. 2013, str. 22), zadnjič spremenjeno z Uredbo (EU) 2019/1241
Evropskega parlamenta in Sveta z dne 20. julija 2019 o ohranjanju
ribolovnih virov in varstvu morskih ekosistemov s tehničnimi ukrepi, o
spremembi uredb Sveta (ES) št. 2019/2006, (ES) št. 1224/2009 ter
uredb (EU) št. 1380/2013, (EU) 2016/1139, (EU) 2018/973, (EU) 2019/472 in
(EU) 2019/1022 Evropskega parlamenta in Sveta ter o razveljavitvi uredb Sveta
(ES) št. 894/97, (ES) št. 850/98, (ES) št. 2549/2000, (ES)
št. 254/2002, (ES) št. 812/2004 in (ES) št. 2187/2005 (UL L št.
198 z dne 25. 7. 2019, str. 105), (v nadaljnjem besedilu: Uredba
1380/2013/EU), ali
b)   
pravna ali fizična oseba s sedežem v drugi državi članici ali tretji
državi, ki plastične proizvode za enkratno uporabo, polnjene plastične
proizvode za enkratno uporabo ali ribolovno orodje, ki vsebuje plastiko, v RS
poklicno prodaja neposredno zasebnim gospodinjstvom ali drugim uporabnikom, in
sicer s pogodbo, sklenjeno na daljavo, kot je opredeljena v zakonu, ki ureja
varstvo potrošnikov. Prejšnji stavek ne velja za pravne osebe ali samostojne
podjetnike posameznike, ki izvajajo ribolovne dejavnosti, kot so opredeljene v
28. točki 4. člena Uredbe 1380/2013/EU;
7.     
embalaža je embalaža, kot je opredeljena v predpisu, ki ureja embalažo
in odpadno embalažo;
8.     
tobačni izdelek je tobačni izdelek, kot je opredeljen v zakonu, ki ureja
omejevanje uporabe tobačnih in povezanih izdelkov;
9.     
ribolovno orodje je oprema ali njen del, ki se uporablja v ribištvu ali
akvakulturi za iskanje, lovljenje ali gojenje morskih bioloških virov ali, ki
plava na morski gladini in se uporablja za privabljanje in lovljenje ali
gojenje takih morskih bioloških virov.
4. člen
(omejitve pri dajanju na trg v RS)
Dajanje plastičnih proizvodov za enkratno uporabo iz
dela A Priloge te uredbe in proizvodov iz oksorazgradljive plastike na trg
v RS je prepovedano.
5. člen
(zahteve za označevanje)
(1) Proizvajalec, ki daje na trg v RS proizvode iz dela
B Priloge te uredbe, mora zagotoviti, da je na embalaži vsakega plastičnega
proizvoda za enkratno uporabo ali na samem proizvodu vidna in jasno čitljiva
oznaka, ki je ni mogoče izbrisati in potrošnike obvešča o:
1.     
ustreznih možnostih za ravnanje z odpadki iz proizvoda ali načinih
odstranjevanja odpadkov, ki se jim je treba pri tem proizvodu izogibati, v
skladu s hierarhijo ravnanja z odpadki, in
2.     
prisotnosti plastike v proizvodu in posledičnem negativnem vplivu
smetenja ali drugih neustreznih načinov odstranjevanja odpadnega proizvoda na
okolje.
(2) Embalaža ali proizvod iz prejšnjega odstavka mora
biti označen v skladu z Izvedbeno uredbo Komisije (EU) 2020/2151 z dne
17. decembra 2020 o določitvi pravil o harmoniziranih specifikacijah za
označevanje plastičnih proizvodov za enkratno uporabo iz dela D Priloge k
Direktivi (EU) 2019/904 Evropskega parlamenta in Sveta o zmanjšanju vpliva
nekaterih plastičnih proizvodov na okolje (UL L št. 428 z dne
18. 12. 2020, str. 57), zadnjič popravljeno s Popravkom (UL L št. 77
z dne 5. 3. 2021, str. 40).
6. člen
(nadzor)
Nadzor nad izvajanjem te uredbe opravljajo tržni inšpektorji.
7. člen
(prekrški)
(1) Z globo od 5.000 do 15.000 eurov se za prekršek
kaznuje pravna oseba, ki je proizvajalec, če:
1.     
daje plastične proizvode za enkratno uporabo iz dela A Priloge te uredbe
in proizvode iz oksorazgradljive plastike na trg v RS (4. člen te uredbe);
2.     
daje na trg v RS plastične proizvode za enkratno uporabo iz dela B
Priloge te uredbe ter ne zagotovi, da je na embalaži teh proizvodov ali na
samem proizvodu vidna in jasno čitljiva oznaka v skladu s prvim in drugim
odstavkom 5. člena te uredbe.
(2) Z globo od 1.000 do 5.000 eurov se za prekršek iz
prejšnjega odstavka kaznuje samostojni podjetnik posameznik, ki je
proizvajalec.
(3) Z globo od 700 do 3.000 eurov se za prekršek iz
prvega odstavka tega člena kaznuje tudi odgovorna oseba pravne osebe oziroma
odgovorna oseba samostojnega podjetnika posameznika.
KONČNA DOLOČBA
8. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-29/2021
Ljubljana, dne 18. avgusta 2021
EVA 2021-2550-0020
Vlada Republike Slovenije
Janez Janša
predsednik

Priloga:
Plastični proizvodi za enkratno uporabo