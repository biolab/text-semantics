I. SPLOŠNE DOLOČBE
1. člen
(področje urejanja)
(1) Ta pravilnik v skladu z Direktivo
2001/83/ES Evropskega parlamenta in Sveta z dne 6. novembra 2001 o zakoniku
Skupnosti o zdravilih za uporabo v humani medicini (UL L št. 311 z dne
28. 11. 2001, str. 67), zadnjič spremenjeno z Direktivo 2012/26/EU
Evropskega parlamenta in Sveta z dne 25. oktobra 2012 o spremembi
Direktive 2001/83/ES, kar zadeva farmakovigilanco (UL L št. 299 z dne
27. 10. 2012, str. 1); (v nadaljnjem besedilu: Direktiva 2001/83/ES) in
Izvedbene uredbe Komisije (EU) št. 520/2012 z dne 19. junija 2012 o
izvajanju dejavnosti na področju farmakovigilance, določenih v Uredbi (ES)
št. 726/2004 Evropskega parlamenta in Sveta ter Direktivi 2001/83/ES
Evropskega parlamenta (UL L št. 159 z dne 20. 6. 2012, str. 5; v
nadaljnjem besedilu: Uredba 520/2012/EU) natančneje ureja sistem farmakovigilance
na področju zdravil za uporabo v humani medicini (v nadaljnjem besedilu:
zdravil), in sicer:
-       
način poročanja o neželenih učinkih zdravila;
-       
način zbiranja, ocenjevanja in vrednotenja neželenih učinkov zdra­vila
in drugih podatkov o farmakovigilanci zdravila;
-       
način ukrepanja z namenom obvladovanja in zmanjše­vanja tveganja,
povezanega z zdravilom;
-       
obveznosti imetnika dovoljenja za promet z zdravilom in imetnika
začasnega dovoljenja za promet z zdravilom (v nadaljnjem besedilu: imetnik
dovoljenja za promet z zdravilom), imetnika dovoljenja za promet z zdravili na
debelo, proizvajalca, ki ima dovoljenje za uvoz zdravila, imetnika dovoljenja
za promet s paralelno uvoženim zdravilom, imetnika potrdila o priglasitvi
paralelne distribucije in imetnika dovoljenja za sočutno uporabo zdravila;
-       
naloge, kadrovske in tehnične pogoje ter sredstva za financiranje
nacionalnega centra za farmakovigilanco;
-       
naloge Javne agencije Republike Slovenije za zdravila in medicinske
pripomočke (v nadaljnjem besedilu: JAZMP) na področju farmakovigilance;
-       
podrobnejše pogoje za pridobitev soglasja k osnutku protokola za
neintervencijsko klinično preskušanje zdravila iz 138. člena Zakona o zdravilih
(Uradni list RS, št. 17/14; v nadaljnjem besedilu: zakon) (v nadaljnjem
besedilu: neintervencijska študija o varnosti zdravila).
(2) Farmakovigilanco nerutinsko
pripravljenega zdravila za napredno zdravljenje ureja 82. člen zakona.
2. člen
(natančnejša navodila)
Natančnejša navodila za imetnika dovoljenja
za promet z zdravilom in JAZMP za upravljanje sistema farmakovigilance so
določena v smernicah o dobri praksi na področju farmakovigilance, objavljenih
na spletni strani Evropske agencije za zdravila http://www.ema.europa.eu/ema/index.jsp?curl=pages/regulation/document_listing/document_listing_000345.jsp&mid=WC0b01ac058058f32c.
3. člen
(pomen izrazov)
Poleg izrazov, ki so opredeljeni v 5. in 6.
členu zakona, se v tem pravilniku uporabljajo še naslednji izrazi, ki imajo
naslednji pomen:
1.     
Ocenjevanje poročila o neželenem učinku zdravila je pre­verjanje
poročila glede izpolnjevanja zahtev iz prvega odstavka 5. člena tega
pravilnika, ugotavljanje resnosti, pričakovanosti in vzročne povezanosti
domnevnega neželenega učinka z zadevnim zdra­vilom. Vključuje tudi začetno
ocenjevanje poročila, pridobitev podatkov potrebnih za oceno, če poročilo ne
vsebuje dovolj podatkov, nadaljnje spremljanje podatkov o domnevnem neželenem
učinku zdravila in vodenje podrobne dokumentacije.
2.     
Odbor za oceno tveganja na področju farmakovigilance (PRAC –
Pharmacovigilance Risk Assessment Committee) je strokovni organ pri Evropski
agenciji za zdravila (v nadaljnjem besedilu: EMA), ki je pristojen za
ocenjevanje in spremljanje varnosti zdravil za uporabo v humani medicini in je
sestavljen iz predstavnikov držav članic Evropske unije (v nadaljnjem besedilu:
EU), posamično imenovanih strokovnjakov, predstavnikov združenj zdravstvenih
delavcev in organizacij pacientov.
3.     
Odbor za zdravila za uporabo v humani medicini (CHMP – Committee for
Medicinal Products for Human Use) je strokovni organ pri EMA, ki je pristojen
za oceno zdravil za uporabo v humani medicini in je sestavljen iz predstavnikov
držav članic EU in posamično imenovanih strokovnjakov.
4.     
Poročevalec je oseba, ki poroča o domnevnem neželenem učinku zdravila.
5.     
Redno posodobljeno poročilo o varnosti zdravila je občasno poročilo, ki
ga v naprej določenih obdobjih ali na zahtevo JAZMP, predloži imetnik
dovoljenja za promet z zdravilom, in vsebuje predpisane podatke o varnosti
zdravila ter oceno razmerja med koristjo in tveganjem.
6.     
Resen domnevni neželeni učinek zdravila je tudi neželeni učinek, ki ima
za posledico drugo, po medicinski presoji, pomembno klinično stanje.
7.     
Seznam referenčnih datumov EU in pogostnosti oddaje rednih posodobljenih
poročil o varnosti zdravil (EURD list – List of European Union Reference Dates
and frequency of submission of Periodic safety update reports) (v nadaljnjem
besedilu: Seznam referenčnih datumov EU) je seznam, ki ga v skladu s sedmim
odstavkom 107c. člena Direktive 2001/83/ES objavlja EMA na evropskem spletnem
portalu o zdravilih vzpostavljenem v skladu s 26. členom Uredbe (ES) št.
726/2004 Evropskega parlamenta in Sveta z dne 31. marca 2004 o postopkih
Skupnosti za pridobitev dovoljenja za promet in nadzor zdravil za humano in
veterinarsko uporabo ter o ustanovitvi Evropske agencije za zdravila (UL L št.
136 z dne 30. 4. 2004, str. 1) zadnjič spremenjeno z Uredbo (EU) št.
1027/2012 Evropskega parlamenta in Sveta z dne 25. oktobra 2012 o
spremembi Uredbe (ES) št. 726/2004, kar zadeva farmakovigilanco (UL L št. 316 z
dne 14. 11. 2012, str. 38), (v nadaljnjem besedilu: Uredba 726/2004/ES).
8.     
Skupina za usklajevanje je skupina, ki deluje v imenu organov,
pristojnih za zdravila v državah članicah EU. Preučuje vprašanja, povezana s
pridobitvijo in vzdrževanjem dovoljenj za promet z zdravilom po postopku z
medsebojnim priznavanjem in decentraliziranem postopku ter farmakovigilanco
zdravil.
9.     
Varnostni signal je informacija, ki se pridobi iz enega ali več virov,
vključno z opazovanjem in eksperimenti, in ki nakazuje novo morebitno vzročno
povezanost ali nov vidik znane vzročne povezanosti med izpostavljenostjo
zdravilu in dogodkom ali vrsto povezanih dogodkov, neželenih ali koristnih, za
katerega se presodi, da je dovolj verjeten, da upraviči preverjanje.
10.  
Znanstveno vrednotenje poročila o domnevnem neželenem učinku zdravila je
obravnava poročila po oceni poročila, za ovrednotenje morebitnega vpliva na
razmerje med koristjo in tveganjem ob upoštevanju ostalih farmakovigilančnih
podatkov in kliničnih koristi zdravila.
II. NALOGE ZDRAVSTVENIH DELAVCEV
4. člen
(poročanje o domnevnih neželenih učinkih
zdravil)
(1) Zdravstveni delavec poroča
nacionalnemu centru za farmakovigilanco o domnevnih neželenih učinkih zdravil v
skladu s prvim in drugim odstavkom 129. člena zakona.
(2) Zdravstveni delavec poroča tudi:
-       
kadar je uporaba zdravila povzročila ali sumi, da je povzročila
škodljivo medsebojno delovanje z drugim zdravilom;
-       
o kakršnemkoli sumu na povečanje pogostnosti pojavljanja domnevnega
neželenega učinka zdravila;
-       
o sumu na neučinkovitost zdravila, katere posledica je ocenjena kot
klinično pomembna.
(3) Zdravstveni delavec domnevne
neželene učinke iz prvega in drugega odstavka tega člena poroča nacionalnemu
centru za farmakovigilanco takoj, najpozneje pa v 15 dneh od ugotovitve.
(4) Če zdravstveni delavec o domnevnem
neželenem učinku, ki se nanaša na uporabo cepiva, poroča inštituciji, ki v
skladu s predpisi o zbirkah podatkov s področja zdravstvenega varstva vodi
register neželenih učinkov po cepljenju, le ta posreduje poročila nacionalnemu
centru za farmakovigilanco. Domnevne resne neželene učinke posreduje takoj ali
najpozneje v sedmih dneh, domnevne neželene učinke cepiv, ki niso resni, pa
takoj ali najpozneje v 15 dneh od prejema obvestila o domnevnem neželenem
učinku.
(5) JAZMP posreduje poročila o
domnevnih neželenih učinkih cepiv, ki jih je prejela neposredno, inštituciji,
ki v skladu s predpisi o zbirkah podatkov s področja zdravstvenega varstva vodi
register neželenih učinkov po cepljenju.
(6) Poročilo o domnevnem neželenem
učinku zdravila se posreduje na način, kot je objavljeno na spletni strani
JAZMP: http://www.jazmp.si.
5. člen
(oblika in vsebina poročila o neželenem
učinku zdravila)
(1) Poročilo o domnevnem neželenem
učinku zdravila vsebuje najmanj naslednje podatke:
-       
podatke o zadevnem zdravilu (ime, farmacevtska oblika, jakost,
indikacija, za katero je bilo zdravilo predpisano, način aplikacije, trajanje
zdravljenja);
-       
opis domnevnega neželenega učinka zdravila;
-       
podatke o poročevalcu;
-       
podatke o pacientu v kodirani obliki (začetnice imena in priimka in/ali
starost in/ali datum rojstva, spol);
-       
številko serije zdravila, če se poročilo o domnevnem neželenem učinku
nanaša na biološko zdravilo.
(2) Poročevalec zagotovi vse morebitne
dodatne podatke, potrebne za oceno in vrednotenje domnevnega neželenega učinka
zdravila, če ga k temu pozove nacionalni center za farmakovigilanco.
6. člen
(zaupnost podatkov)
(1) Osebni podatki iz prejšnjega člena
se obravnavajo kot zaupni in se lahko uporabljajo le za izvajanje zakona, tega
pravilnika in ukrepov, potrebnih za zagotavljanje varnosti in učinkovitosti
zdravil.
(2) Poročilo o domnevnem neželenem
učinku zdravila iz prvega in drugega odstavka 4. člena tega pravilnika se
obravnava kot zaupen dokument, ki ni podlaga za oceno odgovornosti
zdravstvenega delavca, ki je zdravilo predpisal ali izdal.
III. NALOGE IMETNIKA DOVOLJENJA ZA OPRAVLJANJE DEJAVNOSTI
PROMETA Z ZDRAVILI NA DEBELO, PROIZVAJALCA, KI IMA DOVOLJENJE ZA UVOZ ZDRAVILA,
IMETNIKA DOVOLJENJA S PARALELNO UVOŽENIM ZDRAVILOM, IMETNIKA POTRDILA O
PRIGLASITVI PARALELNE DISTRIBUCIJE IN IMETNIKA DOVOLJENJA ZA SOČUTNO UPORABO
ZDRAVILA
7. člen
(poročanje o domnevnih neželenih učinkih
zdravil)
(1) Imetnik dovoljenja za opravljanje
dejavnosti prometa z zdravili na debelo, proizvajalec, ki ima dovoljenje za
uvoz zdravila, imetnik dovoljenja s paralelno uvoženim zdravilom, imetnik
potrdila o priglasitvi paralelne distribucije in imetnik dovoljenja za sočutno
uporabo zdravila, o domnevnih neželenih učinkih zdravil iz prvega in drugega
odstavka 4. člena tega pravilnika poroča nacionalnemu centru za farmakovigilanco
takoj, najpozneje pa v 15 dneh od prejema poročila o domnevnem neželenem učinku
zdravila.
(2) Poročilo o domnevnem neželenem
učinku zdravila se posreduje na način, kot je objavljeno na spletni strani
JAZMP: http://www.jazmp.si.
(3) Poslovni subjekt iz prvega
odstavka tega člena takoj ali najpozneje v 24 urah po prejemu obvestila, ki
zahteva nujno ukrepanje zaradi neposrednega ogrožanja javnega zdravja, obvesti
JAZMP.
8. člen
(objava informacij o vprašanjih
farmakovigilance)
Poslovni subjekt iz prvega odstavka
prejšnjega člena pri obveščanju javnosti o informacijah o vprašanjih farmakovigilance
smiselno uporablja 17. člen tega pravilnika.
9. člen
(ukrepi za zmanjševanje tveganj)
(1) Poslovni subjekt iz prvega
odstavka 7. člena tega pravilnika izvede ukrepe, ki mu jih za zmanjševanje ali
preprečevanje tveganj v zvezi s farmakovigilanco zdravila naloži JAZMP.
(2) Poslovni subjekt iz prvega
odstavka 7. člena tega pravilnika pri obveščanju strokovne javnosti smiselno
upošteva četrti, peti in šesti odstavek 16. člena tega pravilnika.
IV. NALOGE IMETNIKA DOVOLJENJA ZA PROMET Z ZDRAVILOM
10. člen
(oseba, odgovorna za sistem
farmakovigilance)
(1) Oseba, odgovorna za sistem
farmakovigilance:
-       
je odgovorna za vzpostavitev in vzdrževanje sistema farmakovigilance na
način, ki zagotavlja zbiranje in primerjavo podatkov o vseh domnevnih neželenih
učinkih zdravila;
-       
ima zagotovljen dostop do glavnega dosjeja o sistemu farmakovigilance in
zadostno pristojnost za zagotavljanje, da je vsebina glavnega dosjeja o sistemu
farmakovigilance točen in redno posodobljen odraz sistema farmakovigilance;
-       
ima zadostno pristojnost, da vpliva na izvajanje sistema kakovosti in
dejavnosti farmakovigilance;
-       
ima pregled nad varnostnimi profili zdravil in varnostnimi vprašanji ter
upošteva in spremlja pogoje dovoljenja za promet z zdravili in druge
obveznosti, ki zadevajo varnost zdravil ter ukrepe za zmanjševanje tveganj;
-       
ima zadostno pristojnost glede vsebine načrtov za obvladovanje tveganj;
-       
sodeluje pri pregledu in odobritvi protokolov kliničnih preskušanj
zdravil po pridobitvi dovoljenja za promet z zdravilom;
-       
zagotavlja ustrezno kakovost, pravilnost in popolnost podatkov o
farmakovigilanci zdravila, ki so predloženi JAZMP, ter na vse zahteve JAZMP za
predložitev dodatnih podatkov, potrebnih za vrednotenje koristi in tveganj,
povezanih z zdravilom, odgovori v celoti in takoj, vključno s predložitvijo
podatkov o obsegu prodaje;
-       
predloži JAZMP vse druge informacije, ki so pomembne za oceno koristi in
tveganj, povezanih z zdravilom, vključno z ustreznimi podatki iz kliničnih
preskušanj zdravila po pridobitvi dovoljenja za promet;
-       
zagotavlja 24-urno razpoložljivost.
(2) Imetnik dovoljenja za promet z
zdravilom JAZMP sproti obvešča o spremembah glede odgovorne osebe za sistem
farmakovigilance in o spremembi njenih kontaktnih podatkov v skladu s
podzakonskim predpisom, ki ureja dovoljenje za promet z zdravilom za uporabo v
humani medicini.
(3) Imetnik dovoljenja za promet z
zdravilom, ki nima sedeža v Republiki Sloveniji in ima določeno kontaktno osebo
za farmakovigilanco v Republiki Sloveniji, obvesti JAZMP o tej kontaktni osebi
in sproti posreduje vse spremembe, ki se nanašajo nanjo.
(4) JAZMP lahko zahteva imenovanje
kontaktne osebe za farmakovigilanco v Republiki Sloveniji, kadar v postopku
inšpekcijskega nadzora ugotovi, da imetnik dovoljenja za promet z zdravilom iz
prejšnjega odstavka naloge farmakovigilance na ozemlju Republike Slovenije ne
izvaja v skladu z določbami zakona in tega pravilnika.
11. člen
(vodenje dokumentacije o domnevnih
neželenih učinkih zdravil)
(1) Imetnik dovoljenja za promet z
zdravilom vodi podrobno dokumentacijo o vseh domnevnih neželenih učinkih
zdravil v EU ali v tretjih državah, o katerih poročajo zdravstveni delavci,
pacienti ali drugi poslovni subjekti, ali pa se pojavijo v okviru kliničnega
preskušanja zdravila po pridobitvi dovoljenja za promet z zdravilom.
(2) Imetnik dovoljenja za promet z
zdravilom zagotovi dostopnost podatkov iz prejšnjega odstavka na enem mestu v
EU.
12. člen
(poročanje o domnevnih neželenih učinkih
zdravil)
(1) Imetnik dovoljenja za promet z
zdravilom:
-       
elektronsko posreduje poročila o domnevnih resnih neželenih učinkih
zdravil, ki se pojavijo v EU in v tretjih državah, v podatkovno bazo
EudraVigilance najpozneje v 15 dneh po prejemu obvestila o domnevnem neželenem
učinku zdravila;
-       
elektronsko posreduje poročila o domnevnih neželenih učinkih zdravil, ki
niso resni, ki se pojavijo v EU, v podatkovno bazo EudraVigilance najpozneje v
90 dneh po prejemu obvestila o domnevnem neželenem učinku zdravila;
-       
vzpostavi postopke za pridobitev natančnih in preverljivih podatkov za
znanstveno vrednotenje poročil o domnevnih neželenih učinkih zdravil, zbira
nadaljnje podatke o teh poročilih in posodobljene informacije posreduje v
podatkovno bazo EudraVigilance;
-       
sodeluje z JAZMP in EMA pri odkrivanju dvojnikov poročil o domnevnih
neželenih učinkih zdravil;
-       
spremlja medicinsko in znanstveno literaturo v Republiki Sloveniji, ki
ni na seznamu publikacij, ki jih spremlja EMA, in poroča o domnevnih neželenih
učinkih zdravil v podatkovno bazo EudraVigilance najpozneje v 15 dneh po
prejemu obvestila o domnevnem neželenem učinku zdravila;
-       
takoj ali najpozneje v 24 urah po prejemu obvestila o domnevnih resnih
neželenih učinkih zdravila, ki zahtevajo nujno ukrepanje za­radi neposrednega
ogrožanja javnega zdravja, obvesti JAZMP.
(2) Poleg nalog iz prejšnjega
odstavka, imetnik dovoljenja za promet z zdravilom izpolnjuje dodatne zahteve
glede poročanja o domnevnih neželenih učinkih zdravil, ki mu jih na podlagi
utemeljenih razlogov, ki izhajajo iz sistema farmakovigilance, naloži JAZMP.
13. člen
(redno posodobljeno poročilo o varnosti
zdravila)
(1) Imetnik dovoljenja za promet z zdravilom
predloži redno posodobljeno poročilo o varnosti zdravila v skladu s
pogostnostjo in datumi predložitve, določenimi z dovoljenjem za promet z
zdravilom. Pogostnost oddaje in datumi predložitve veljajo, dokler z
dovoljenjem za promet z zdravilom ni določeno drugače.
(2) Imetnik dovoljenja za promet z
zdravilom v skladu z osmo alinejo prvega odstavka 133. člena zakona,
elektronsko posreduje redno posodobljeno poročilo o varnosti zdravila EMA.
(3) Ne glede na prvi odstavek tega
člena, imetnik dovoljenja za promet z zdravilom iz 45., 47., drugega odstavka
52. člena in drugega odstavka 53. člena zakona predloži redno posodobljeno
poročilo o varnosti zdravila le v naslednjih primerih:
-       
kadar je obveznost predložitve določena kot pogoj v dovoljenju za promet
z zdravilom;
-       
ko to zahteva JAZMP zaradi farmakovigilančnih razlogov ali ker ni na
voljo dovolj rednih posodobljenih poročil o varnosti za zadevno učinkovino, po
tem, ko je bilo izdano dovoljenje za promet z zdravilom;
-       
če je učinkovina na Seznamu referenčnih datumov EU.
(4) Imetnik dovoljenja za promet z
zdravilom, za zdravilo, ki je pridobilo dovoljenje za promet pred
21. julijem 2012, in za katero pogostnost oddaje in datumi predložitve
rednega posodobljenega poročila o varnosti zdravila niso določeni z dovoljenjem
za promet, predloži redno posodobljeno poročilo o varnosti zdravila:
-       
takoj, če to zahteva JAZMP;
-       
najmanj vsakih šest mesecev po izdaji dovoljenja za promet v obdobju
pred dajanjem zdravila na trg;
-       
po začetku dajanja zdravila na trg:
-       
najmanj vsakih šest mesecev v prvih dveh letih;
-       
po preteku dveh let po začetku dajanja zdravila na trg enkrat letno v
naslednjih dveh letih;
-       
po preteku štirih let po začetku dajanja zdravila na trg v triletnih
intervalih.
(5) Pogostnost oddaje in datumi
predložitve rednega posodobljenega poročila o varnosti zdravila iz prvega,
tretjega in četrtega odstavka tega člena se lahko spremenijo, kadar sta za
učinkovino ali kombinacijo učinkovin določena usklajena pogostnost za
predložitev in referenčni datum EU, da se omogoči enotna ocena v povezavi s
postopkom delitve dela, in sta objavljena na spletni strani EMA. Imetnik dovoljenja
za promet z zdravilom v tem primeru JAZMP predloži vlogo za spremembo
dovoljenja za promet z zdravilom v skladu s podzakonskim predpisom, ki ureja dovoljenje
za promet z zdravilom za uporabo v humani medicini.
(6) Imetnik dovoljenja za promet z
zdravilom lahko iz farmakovigilančnih razlogov, ali da se prepreči podvajanje
ocenjevanja, ali da se doseže mednarodna usklajenost, Odboru za zdravila za
uporabo v humani medicini ali Skupini za usklajevanje predloži zahtevo za
določitev referenčnega datuma EU ali za spremembo pogostnosti predložitve
rednega posodobljenega poročila o varnosti zdravila. Vlogo predloži pisno in jo
ustrezno utemelji.
(7) Imetnik dovoljenja za promet z
zdravilom spremlja Seznam referenčnih datumov EU glede sprememb datumov ali
pogostnosti predložitve rednega posodobljenega poročila o varnosti zdravila na
evropskem spletnem portalu o zdravilih in če je potrebno, JAZMP predloži vlogo
za spremembo dovoljenja za promet z zdravilom v skladu s podzakonskim predpisom,
ki ureja dovoljenje za promet z zdravilom za uporabo v humani medicini.
(8) Vsaka sprememba datumov in
pogostnosti predložitve rednih posodobljenih poročil o varnosti zdravila iz
razlogov iz petega, šestega in sedmega odstavka tega člena začne veljati šest
mesecev od dneva objave Seznama referenčnih datumov EU na evropskem spletnem
portalu o zdravilih.
(9) Redno posodobljeno poročilo o
varnosti zdravila vsebuje:
-       
povzetke podatkov, pomembnih za koristi in tveganja zdravila, vključno z
rezultati kliničnih preskušanj po pridobitvi dovoljenja za promet z zdravilom
ob upoštevanju morebitnega vpliva na dovoljenje za promet z zdravilom;
-       
znanstveno vrednotenje razmerja med koristjo in tveganjem zdravila, ki
temelji na vseh razpoložljivih podatkih, vključno s podatki iz kliničnih
preskušanj pri neodobrenih indikacijah in populacijah;
-       
vse podatke, ki se nanašajo na obseg prodaje zdravila in vse podatke, ki
jih ima imetnik dovoljenja za promet z zdravilom o številu receptov, vključno z
oceno o tem, koliko prebivalstva je izpostavljenega zdravilu.
14. člen
(zaznavanje varnostnih signalov)
(1) Imetnik dovoljenja za promet z
zdravilom spremlja vse razpoložljive podatke o farmakovigilanci zdravila z
namenom ugotavljanja ali je prišlo do novih tveganj, ali so se tveganja
spremenila in ali pri posameznem zdravilu vplivajo na razmerje med koristjo in
tveganjem.
(2) Imetnik dovoljenja za promet z
zdravilom podatke iz prejšnjega odstavka spremlja s pogostnostjo, ki je sorazmerna
z opredeljenim tveganjem, možnimi tveganji in potrebi po dodatnih informacijah
v skladu s smernicami iz 2. člena tega pravilnika.
(3) Imetnik dovoljenja za promet z
zdravilom obvesti JAZMP o ugotovljenih novih ali spremenjenih tveganjih in o
vplivu na spremembo razmerja med koristjo in tveganjem zdravila.
15. člen
(sistem obvladovanja tveganj)
(1) Imetnik dovoljenja za promet z
zdravilom upravlja in posodablja sistem obvladovanja tveganj za vsako zdravilo,
razen za zdravila iz drugega odstavka 203. člena zakona.
(2) Imetnik dovoljenja za promet z
zdravilom spremlja izid ukrepov za zmanjševanje tveganj iz načrta za obvladovanje
tveganj in ukrepov, določenih z dovoljenjem za promet z zdravilom na podlagi
58. člena zakona.
(3) Imetnik dovoljenja za promet z
zdravilom iz drugega odstavka 203. člena zakona, na podlagi utemeljene zahteve
JAZMP, predloži načrt za obvladovanje tveganj, ki ga bo uvedel za zadevno
zdravilo.
(4) Imetnik dovoljenja za promet z
zdravilom lahko v 30 dneh od prejema pisnega obvestila o naloženi obveznosti
JAZMP zaprosi, da predloži pisna pojasnila kot odgovor na naloženo obveznost iz
prejšnjega odstavka.
(5) Imetnik dovoljenja za promet z
zdravilom predloži odgovor na naloženo obveznost iz prejšnjega odstavka v roku,
ki ga določi JAZMP.
(6) JAZMP na podlagi predloženih
pisnih pojasnil umakne ali potrdi obveznost predložitve načrta za obvladovanje
tveganj za zadevno zdravilo.
16. člen
(dodatni ukrepi za zmanjševanje tveganj)
(1) Imetnik dovoljenja za promet z
zdravilom izvaja dodatne ukrepe za zmanjševanje tveganj iz sistema obvladovanja
tveganj v skladu s smernicami iz 2. člena tega pravilnika.
(2) Imetnik dovoljenja za promet z
zdravilom pred začetkom izvajanja dodatnih ukrepov za zmanjševanje tveganj iz
prejšnjega odstavka pridobi soglasje JAZMP, ne glede na vrsto postopka
pridobitve dovoljenja za promet z zdravilom.
(3) Imetnik dovoljenja za promet z
zdravilom predloži JAZMP izobraževalno gradivo za zdravstvene delavce ali
paciente, ki je v skladu s smernicami iz 2. člena tega pravilnika del dodatnih
ukrepov za zmanjševanje tveganj, ter navede ciljne skupine za posredovanje
izobraževalnega gradiva, način posredovanja in časovni okvir posredovanja. Če
JAZMP v 30 dneh ne zahteva dopolnitev ali sprememb, se šteje, da je
izobraževalno gradivo primerno.
(4) Imetnik dovoljenja za promet z
zdravilom strokovno javnost obvešča o vprašanjih farmakovigilance z neposrednim
obvestilom za zdravstvene delavce v skladu s smernicami iz 2. člena tega
pravilnika oziroma jo mora obveščati, če tako zahteva JAZMP.
(5) Imetnik dovoljenja za promet z
zdravilom neposredno obvestilo za zdravstvene delavce iz prejšnjega odstavka
posreduje v soglasju z JAZMP glede vsebine, ciljnih skupin, načina obveščanja
in časovnega okvira obveščanja.
(6) Ovojnica z obvestilom, poslanim v
skladu s četrtim in petim odstavkom tega člena, mora biti jasno označena z
naslednjim opozorilom v rdeči barvi: »Pomembno obvestilo o varnosti zdravila«.
(7) Izobraževalno gradivo iz tretjega
odstavka tega člena in neposredno obvestilo za zdravstvene delavce iz četrtega
odstavka tega člena ne vsebuje prvin oglaševanja.
(8) Imetnik dovoljenja za promet z
zdravilom izvede druge ukrepe, ki mu jih za zmanjševanje ali preprečevanje tveganj
naloži JAZMP.
(9) Na zahtevo JAZMP, imetnik
dovoljenja za promet z zdravilom predloži oceno učinkovitosti dodatnih ukrepov
za zmanjševanje tveganj.
(10) Če se izobraževalno gradivo iz
tretjega odstavka tega člena ali neposredno obvestilo za zdravstvene delavce iz
četrtega odstavka tega člena nanaša na zdravilo, ki je na seznamu zdravil, za
katera se zahteva dodatno spremljanje varnosti, ki ga v skladu s 23. členom
Uredbe 726/2004/ES objavlja EMA, gradivo vključuje poln navzdol obrnjen
trikotnik v črni barvi. Simbolu sledi stavek »Za to zdravilo se izvaja dodatno
spremljanje varnosti.« in standardna kratka obrazložitev v skladu s smernicami
iz 2. člena tega pravilnika.
17. člen
(objava informacij o vprašanjih
farmakovigilance)
Imetnik dovoljenja za promet z zdravilom
zagotovi, da so vse objavljene informacije o vprašanjih farmakovigilance
zdravila javnosti predstavljene objektivno in da niso zavajajoče ter da ne
vsebujejo prvin oglaševanja.
18. člen
(glavni dosje o sistemu farmakovigilance)
(1) Imetnik dovoljenja za promet z
zdravilom vodi glavni dosje o sistemu farmakovigilance v vsebini in obliki v
skladu z Uredbo 520/2012/EU in s smernicami iz 2. člena tega pravilnika.
(2) Imetnik dovoljenja za promet z
zdravilom zagotavlja, da je vsebina glavnega dosjeja o sistemu farmakovigilance
točen in redno posodobljen odraz sistema farmakovigilance in odraža vse
razpoložljive podatke o varnosti zdravil, za katera ima dovoljenje za promet v
EU.
(3) Glavni dosje o sistemu
farmakovigilance je shranjen v državi članici EU, kjer imetnik dovoljenja za
promet z zdravilom izvaja glavne naloge farmakovigilance ali v državi članici
EU, kjer deluje oseba, odgovorna za sistem farmakovigilance.
(4) Imetnik dovoljenja za promet z
zdravilom zagotovi, da je glavni dosje o sistemu farmakovigilance stalno in
takoj dostopen za nadzor na mestu, kjer je shranjen.
(5) Imetnik dovoljenja za promet z
zdravilom redno presoja svoj sistem farmakovigilance in v glavni dosje o
sistemu farmakovigilance vpiše opombo o glavnih ugotovitvah svoje presoje ter
pripravi in izvede ustrezen načrt ukrepov za odpravo ugotovljenih
pomanjkljivosti.
(6) Opomba iz prejšnjega odstavka se
lahko umakne iz glavnega dosjeja o sistemu farmakovigilance po tem, ko so bili
v celoti izvedeni ukrepi za odpravo ugotovljenih pomanjkljivosti.
V. NALOGE, KADROVSKI IN TEHNIČNI POGOJI TER SREDSTVA ZA
FINANCIRANJE NACIONALNEGA CENTRA ZA FARMAKOVIGILANCO
19. člen
(naloge)
Nacionalni center za farmakovigilanco: 
-       
zbira in ocenjuje poročila o domnevnih neželenih učinkih zdravil,
vključno s poročili o domnevnih neželenih učinkih, ki so posledica napake,
povezane z uporabo zdravila, nepravilne uporabe, zlorabe, prevelikega
odmerjanja, neodobrene uporabe ali poklicne izpostavljenosti zdravilu; 
-       
pridobiva poročila o domnevnih neželenih učinkih cepiv in njihove ocene
od institucije, ki v skladu s predpisi o zbirkah podatkov s področja
zdravstvenega varstva vodi register neželenih učinkov po cepljenju; 
-       
pripravi ocene poročil o domnevnih neželenih učinkih zdravil; 
-       
o domnevnih neželenih učinkih zdravil poroča v podatkovno bazo EudraVigilance;
-       
vodi nacionalno evidenco poročil; 
-       
zbira druge pomembne podatke, ki se nanašajo na varnost zdravil.
19.a člen
(kadrovski pogoji)
(1) Kadri, ki izvajajo naloge s
področja farmakovigilance, morajo imeti ustrezno izobrazbo in ne smejo imeti
kakršnega koli konflikta interesov, kot je opredeljen v aktih, ki zavezujejo
JAZMP. 
(2) Za ustrezno izobrazbo iz
prejšnjega odstavka se šteje izobrazba medicinske ali farmacevtske smeri druge
stopnje oziroma raven izobrazbe, ki v skladu z zakonom ustreza tej stopnji,
specialist klinične farmakologije ali specialist klinične farmacije. 
19.b člen
(sodelovanje z zunanjimi strokovnjaki)
(1) Če nacionalni center za
farmakovigilanco pri izvajanju nalog iz 19. člena tega pravilnika ugotovi,
da za oceno poročil o domnevnih neželenih učinkih zdravil potrebuje dodatno
klinično opredelitev, vključi v reševanje zunanje strokovnjake v skladu z
določbami 132. člena zakona. 
(2) Zunanje strokovnjake iz prejšnjega
odstavka zagotavlja Univerzitetni klinični center Ljubljana na podlagi pogodbe
o sodelovanju, sklenjene z JAZMP. Zunanji strokovnjaki, ki so v pogodbi o
sodelovanju, sklenjeni z JAZMP, navedeni poimensko, so lahko zaposleni
Univerzitetnega kliničnega centra Ljubljana ali zaposleni drugih pravnih oseb,
ki opravljajo zdravstveno dejavnost na podlagi zakona, ki ureja zdravstveno
dejavnost. 
(3) Univerzitetni klinični center
Ljubljana posreduje oceno poročil o domnevnih neželenih učinkih zdravil iz
prejšnjega odstavka nacionalnemu centru za farmakovigilanco najpozneje v sedmih
dneh po prejemu poročila o domnevnem neželenem učinku zdravila. 
(4) Zunanji strokovnjaki iz prvega in
drugega odstavka tega člena morajo imeti ustrezno izobrazbo in ne smejo imeti
kakršnega koli konflikta interesov, kot je opredeljen v aktih, ki zavezujejo
JAZMP. Na podlagi poziva JAZMP morajo glede konflikta interesov JAZMP podati
izjavo. 
19.c člen
(tehnični pogoji)
(1) Nacionalni center za
farmakovigilanco opravlja naloge s področja farmakovigilance v prostorih, v
katerih je omogočeno varno shranjevanje in obdelava vseh občutljivih oziroma
zaupnih podatkov, in ki v skladu z dobro farmakovigilančno prakso zagotavljajo:
-       
arhiviranje in varovanje pridobljenih podatkov na način, kot to določajo
predpisi o zbirkah podatkov s področja zdravstvenega varstva; 
-       
varovanje osebnih podatkov v skladu s predpisi, ki urejajo področje
varovanja osebnih podatkov; 
-       
dostop do podatkov osebam, ki opravljajo naloge s področja
farmakovigilance. 
(2) Nacionalni center za
farmakovigilanco ima informacijski sistem, ki omogoča zbiranje, obravnavo,
obdelavo, ocenjevanje, shranjevanje in arhiviranje poročil o domnevnih
neželenih učinkih zdravil, sodelovanje v farmakovigilančnih dejavnostih
Evropske unije in zagotavlja varno komunikacijo ter obdelavo farmakovigilančnih
podatkov v skladu z zakonom in tem pravilnikom. 
(3) Dostop do prostorov, strojne,
programske in fizične opreme ter informacijskega sistema iz prejšnjega odstavka
imajo zgolj za to pooblaščene osebe, ki opravljajo naloge v sklopu nacionalnega
centra za farmakovigilanco. 
19.č člen
(sredstva za financiranje)
(1) Sredstva za financiranje kadrov,
prostorov in opreme nacionalnega centra za farmakovigilanco se določijo s
programom dela in finančnim načrtom JAZMP za posamezno leto. 
(2) Delovanje nacionalnega centra za
farmakovigilanco se v delu financira iz pristojbin, v delu pa s sredstvi iz
proračuna Republike Slovenije v skladu z določbami drugega in tretjega odstavka
183. člena zakona.
VI. NALOGE JAZMP
20. člen
(obravnava poročil o domnevnih neželenih
učinkih zdravil)
V okviru opravljanja nalog iz 134. člena
zakona JAZMP v zvezi z obravnavo poročil o domnevnih neželenih učinkih izvaja
naslednje naloge:
-       
upravlja sistem farmakovigilance za zbiranje podatkov o tveganjih za
zdravje pacientov ali javno zdravje zaradi zdravil. Ti podatki se zlasti
nanašajo na domnevne neželene učinke zdravila, in izhajajo iz uporabe zdravila
v okviru pogojev in/ali uporabe zunaj okvira pogojev dovoljenja za promet z
zdravilom, vključno na domnevne neželene učinkih zdravil, ki so posledica
napake povezane z uporabo zdravila, nepravilne uporabe, zlorabe, prevelikega
odmerjanja, neodobrene uporabe in poklicne izpostavljenosti zdravilu;
-       
znanstveno vrednoti poročila o domnevnih neželenih učinkih zdravil ter
sprejme ukrepe za pridobitev natančnih in preverljivih podatkov za znanstveno
vrednotenje poročil. V nadaljnje spremljanje poročil o domnevnih neželenih
učinkih zdravil lahko vključi zdravstvene delavce in paciente, kot je primerno,
ter imetnika dovoljenja za promet z zdravilom za poročila, ki jih ta posreduje
JAZMP;
-       
elektronsko posreduje poročila o domnevnih resnih neželenih učinkih
zdravil najpozneje v 15 dneh po prejemu obvestila o domnevnem resnem neželenem
učinku zdravila v podatkovno bazo EudraVigilance v skladu s smernicami iz 2.
člena tega pravilnika;
-       
elektronsko posreduje poročila o domnevnih neželenih učinkih zdravil, ki
niso resni, v podatkovno bazo EudraVigilance v 90 dneh po prejemu obvestila o
domnevnem neželenem učinku zdravila, v skladu s smernicami iz 2. člena tega
pravilnika;
-       
sodeluje z imetniki dovoljenj za promet z zdravili in z EMA pri
odkrivanju dvojnikov poročil o domnevnih neželenih učinkih zdravil;
-       
spodbuja zdravstvene delavce in paciente k poročanju o domnevnih
neželenih učinkih zdravil in lahko v te aktivnosti po potrebi vključi
organizacije zdravstvenih delavcev, pacientov in potrošnikov.
21. člen
(ukrepi v nujnih farmakovigilančnih
primerih)
(1) JAZMP izvaja ukrepe v nujnih
farmakovigilančnih primerih (v nadaljnjem besedilu: nujni postopek EU), kadar
na podlagi ocene podatkov iz sistema farmakovigilance oceni, da je potrebno
nujno ukrepanje.
(2) JAZMP postopek iz prejšnjega
odstavka sproži tako, da obvesti Evropsko komisijo, EMA in organe, pristojne za
zdravila drugih držav članic EU, kadar:
-       
bo odvzela ali začasno odvzela dovoljenje za promet z zdravilom;
-       
bo prepovedala uporabo zdravila;
-       
bo zavrnila podaljšanje dovoljenja za promet z zdravilom;
-       
jo imetnik dovoljenja za promet z zdravilom obvesti, da je zaradi
varnostnih razlogov prekinil promet z zdravilom, zaprosil za ukinitev dovoljenja
za promet z zdravilom ali to namerava storiti ali ni zaprosil za podaljšanje
dovoljenja za promet z zdravilom.
(3) JAZMP o nameravanih ukrepih iz
prejšnjega odstavka pisno obvesti EMA in navede razloge ter da na voljo zadevne
strokovne podatke, ki vključujejo njihovo oceno.
(4) JAZMP lahko do sprejetja končne
odločitve v postopku iz prvega odstavka tega člena, kadar je to potrebno zaradi
varovanja javnega zdravja, ukrepa v skladu s petim odstavkom 64. člena zakona.
(5) Če JAZMP na podlagi ocene podatkov
iz sistema farmakovigilance oceni, da so potrebne nove kontraindikacije,
zmanjšanje priporočenega odmerka ali omejitev indikacij zdravila, o tem obvesti
Evropsko komisijo, EMA in organe, pristojne za zdravila drugih držav članic EU
in navede razloge zanje, ter začne nujni postopek EU, ko meni, da so potrebni
nujni ukrepi. Če JAZMP postopka iz prvega odstavka tega člena ne začne, in gre
za zdravilo, ki je pridobilo dovoljenje za promet z zdravilom po postopku z
medsebojnim priznavanjem ali decentraliziranem postopku, zadevo posreduje
Skupini za usklajevanje.
(6) Ne glede na prvi, drugi in peti
odstavek tega člena, za zdravilo, ki ima dovoljenje za promet le v Republiki
Sloveniji, obravnava farmakovigilančni primer, za katerega oceni, da je
potrebno nujno ukrepanje, JAZMP in o začetku postopka obvesti imetnika
dovoljenja za promet z zdravilom.
(7) Imetnik dovoljenja za promet z
zdravilom lahko za oceno farmakovigilančnega primera iz prejšnjega odstavka
pisno poda svoje pripombe.
(8) JAZMP najpozneje v 60 dneh od
začetka postopka iz šestega odstavka tega člena:
-       
ugotovi, da nadaljnja ocena podatkov in ukrepi niso potrebni;
-       
naloži imetniku dovoljenja za promet z zdravilom, da opravi nadaljnjo
oceno podatkov in spremlja izide ocene;
-       
naloži imetniku dovoljenja za promet z zdravilom, da izvede
neintervencijsko klinično študijo o varnosti zdravila in oceni izide študije;
-       
naloži imetniku dovoljenja za promet z zdravilom, da izvede ukrepe za
zmanjševanje tveganj, vključno s pogoji in omejitvami dovoljenja, kot jih določi
JAZMP;
-       
začasno odvzame dovoljenje za promet z zdravilom;
-       
odvzame dovoljenje za promet z zdravilom, ali
-       
spremeni dovoljenje za promet z zdravilom.
22. člen
(obveščanje)
(1) JAZMP na svoji spletni strani
obvešča javnost najmanj o:
-       
načinih poročanja o domnevnih neželenih učinkih zdravil za zdravstvene
delavce in paciente;
-       
vprašanjih farmakovigilance;
-       
seznamu zdravil, za katera se zahteva dodatno spremljanje varnosti, ki
ga v skladu s 23. členom Uredbe 726/2004/ES objavlja EMA;
-       
povzetkih načrtov za obvladovanje tveganj za zdravila, odobrena v skladu
z zakonom;
-       
seznamu nacionalne medicinske in znanstvene literature, ki jo imetnik
dovoljenja za promet z zdravilom spremlja za namen poročanja o domnevnih
neželenih učinkih zdravil.
(2) Pri objavi obvestil o vprašanjih
farmakovigilance upošteva določbe zakona, zakona, ki ureja gospodarske družbe
in zakona, ki ureja varovanje osebnih podatkov.
VII. NEINTERVENCIJSKA ŠTUDIJA O VARNOSTI ZDRAVILA PO
PRIDOBITVI DOVOLJENJA ZA PROMET Z ZDRAVILOM
23. člen
(podrobnejši pogoji za pridobitev soglasja
k osnutku protokola neintervencijske študije o varnosti zdravila)
(1) Imetnik dovoljenja za promet z
zdravilom predloži JAZMP osnutek protokola neintervencijske študije o varnosti
zdravila, ki bo potekala le v Republiki Sloveniji, in za katero mora pridobiti
soglasje iz 138. člena zakona.
(2) Vsebina in oblika protokola iz
prejšnjega odstavka morata biti v skladu s Prilogo III Uredbe 520/2012/EU in s
smernicami iz 2. člena tega pravilnika.
(3) JAZMP v 60 dneh od predložitve
osnutka protokola iz prvega odstavka tega člena izda sklep o soglasju k osnutku
protokola, če so izpolnjeni naslednji pogoji:
-       
vsebina in oblika protokola izpolnjujeta zahteve iz prejšnjega odstavka;
-       
načrt neintervencijske študije o varnosti zdravila ustreza opredelitvi
neintervencijskega kliničnega preskušanja v skladu z zakonom in s smernicami iz
2. člena tega pravilnika;
-       
načrt študije iz prejšnje alinee zagotavlja doseganje namena in ciljev
preskušanja;
-       
predloženo je dokazilo, da je oseba, odgovorna za sistem farmakovigilance,
vključena v pregled in odobritev protokola;
-       
izvajanje neintervencijske študije o varnosti zdravila ne pospešuje
predpisovanja in porabe zdravila.
(4) Kadar se neintervencijska študija
o varnosti zdravila izvaja tudi v drugi državi članici EU in za katero mora
pridobiti soglasje iz 138. člena zakona, imetnik dovoljenja za promet z
zdravilom predloži Odboru za oceno tveganja na področju farmakovigilance
osnutek protokola v skladu s postopkom iz 107n. do 107p. člena Direktive
2001/83/ES.
24. člen
(vsebinske spremembe protokola
neintervencijske študije o varnosti zdravila)
(1) Po začetku neintervencijska
študija o varnosti zdravila iz prvega odstavka 23. člena tega pravilnika,
imetnik dovoljenja za promet z zdravilom JAZMP predloži vsako vsebinsko
spremembo protokola, preden se le ta začne izvajati.
(2) Vsebinska sprememba protokola
pomeni pomembno spremembo protokola, kot je opredeljena v smernicah iz 2. člena
tega pravilnika.
(3) JAZMP v 30 dneh od predložitve
vsebinske spremembe protokola odloči o ustreznosti predložene spremembe.
(4) Po začetku študije iz četrtega
odstavka 23. člena tega pravilnika imetnik dovoljenja za promet z zdravilom
vsako vsebinsko spremembo protokola predloži Odboru za oceno tveganja na
področju farmakovigilance v skladu s 107o. členom Direktive 2001/83/ES.
25. člen
(posredovanje podatkov v elektronski
register študij po pridobitvi dovoljenja za promet z zdravilom EU)
Sponzor pred začetkom zbiranja podatkov
posreduje podatke o vseh neintervencijskih študijah o varnosti zdravil po
pridobitvi dovoljenja za promet z zdravilom v elektronski register študij po
pridobitvi dovoljenja za promet z zdravilom EU, EU PAS Register, v skladu s
smernicami iz 2. člena tega pravilnika, ki je dostopen prek evropskega
spletnega portala o zdravilih http://www.encepp.eu/encepp_studies/indexRegister.shtml.

Pravilnik o farmakovigilanci zdravil za
uporabo v humani medicini (Uradni list RS, št. 57/14) vsebuje naslednji končni določbi:
»VIII. KONČNI DOLOČBI
26. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o farmakovigilanci zdravil za uporabo v humani medicini
(Uradni list RS, št. 53/06 in 16/11).
27. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o farmakovigilanci zdravil za uporabo v humani medicini (Uradni list
RS, št. 27/17) vsebuje naslednjo končno določbo:
»KONČNA DOLOČBA
8. člen
Ta pravilnik začne veljati petnajsti dan po
objavi v Uradnem listu Republike Slovenije.«.