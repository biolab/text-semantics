1. člen
(vsebina)
Ta pravilnik določa pogoje in merila za
kakovost medu v skladu z Direktivo Sveta 2001/110/ES z dne 20. decembra 2001 o
medu (UL L št. 10 z dne 12. 1. 2002, str. 47), zadnjič spremenjeno z Direktivo
2014/63/EU Evropskega parlamenta in Sveta z dne 15. maja 2014 o spremembi
Direktive Sveta 2001/110/ES o medu (UL L št. 164 z dne 3. 6. 2014, str. 1).
2. člen
(definicija medu)
(1) Med je naravna sladka snov, ki jo
izdelajo čebele Apis mellifera iz nektarja cvetov ali izločkov iz živih delov
rastlin ali izločkov žuželk, ki sesajo rastlinski sok na živih delih rastlin,
ki jih čebele zberejo, predelajo z določenimi lastnimi snovmi, shranijo,
posušijo in pustijo dozoreti v satju. 
(2) Med mora glede sestave in lastnosti
ustrezati merilom, določenim v 6. členu tega pravilnika in v Prilogi, ki je
sestavni del tega pravilnika.
3. člen
(razvrščanje in poimenovanje medu)
(1) Med se razvršča v glavne tipe in se
poimenuje: 
a)    
glede na izvor kot: 
- 
»nektarni med« ali »cvetlični med«, ki je pridobljen iz nektarja cvetov;
- 
»manin med« ali »gozdni med«, ki je pridobljen predvsem iz izločkov
žuželk (Hemiptera) na živih delih rastlin ali izločkov živih delov
rastlin; 
b)    
glede na način pridobivanja oziroma
predstavitve kot: 
- 
»med v satju«, ki ga čebele hranijo v novo zgrajenem satju brez zalege
ali v tankih osnovnih ploščah satja iz čistega čebeljega voska in se daje v
promet v celih pokritih satih ali kot del teh satov; 
- 
»med s satjem« ali »deli satja v medu«, ki vsebuje enega ali več kosov
satja v medu; 
- 
»samotok« (odtočeni med), ki je pridobljen z iztekanjem medu iz odkritih
satov brez zalege; 
- 
»točeni med«, ki je pridobljen s centrifugiranjem odkritih satov brez
zalege; 
- 
»prešani med«, ki je pridobljen s stiskanjem satov brez zalege, z ali
brez uporabe zmerne toplote, ki ne presega 45 °C, in 
- 
»filtrirani med«, ki je pridobljen tako, da se pri odstranjevanju
neznačilnih primesi odstrani tudi znaten del cvetnega prahu. 
(2) Poleg medu iz prejšnjega odstavka
poznamo tudi med, ki ga poimenujemo »pekovski med« in je primeren za
industrijsko uporabo ali kot sestavina v drugih živilih, ki se nato predelajo.
Pekovski med ima lahko neznačilen okus ali vonj ali začenja fermentirati
oziroma je že fermentiral ali je bil pregret.
4. člen
(označevanje)
(1) Med mora biti označen v skladu s
predpisom, ki ureja splošno označevanje predpakiranih živil, in v skladu z
naslednjimi pogoji: 
1.     
izraz »med« se v prometu uporablja le za med iz 2. člena tega
pravilnika; 
2.     
v prometu se uporabljajo samo poimenovanja tipov medu iz prejšnjega
člena. Ta imena se lahko nadomestijo s splošnim imenom »med«, razen za
filtrirani med, med v satju, med s kosi satja ali kosi satja v medu in pekovski
med, vendar: 
a)   
mora biti pri pekovskem medu na označbi navedba »samo za kuhanje in
peko« v neposredni bližini imena; 
b)   
se, razen pri filtriranem medu in pekovskem medu, ime lahko dopolni z
navedbo oznake, ki se nanaša na: 
-   
izvor iz cvetov ali rastlin, če med izhaja v
celoti ali pretežno iz navedenega izvora in ima njegove senzorične,
fizikalnokemijske in mikroskopske lastnosti, 
-   
regionalno, teritorialno ali topografsko
poreklo, če je med v celoti navedenega porekla, 
-   
posebna merila kakovosti; 
3.     
če je bil pekovski med uporabljen kot sestavina v sestavljenem živilu,
se lahko v imenu sestavljenega živila namesto imena »pekovski med« uporabi
splošno ime »med«, če se v seznamu sestavin sestavljenega živila uporabi ime
»pekovski med«; 
4.     
država oziroma države porekla ali izvora, kjer je bil med pridelan,
morajo biti navedene na označbi. 
(2) Če je med po poreklu iz več kot ene
države članice Evropske unije, tretje države ali oboje, se lahko oznaka države
porekla ne glede na prejšnji odstavek nadomesti z eno izmed naslednjih oznak:
-       
»mešanica medu iz EU«;
-       
»mešanica medu, ki ni iz EU«;
-       
»mešanica medu iz EU in medu, ki ni iz EU«.
(3) Cvetni prah, ki je naravna sestavina,
značilna za med, se ne šteje za sestavino proizvodov iz Priloge.
5. člen
(filtriran in pekovski med)
Pri filtriranem in pekovskem medu mora biti
na transportnih kontejnerjih, posameznih enotah pakiranj in v trgovskih
dokumentih jasno navedeno polno ime medu, kot ga določata šesta alinea točke b)
prvega odstavka 3. člena tega pravilnika in drugi odstavek 3. člena tega
pravilnika.
6. člen
(sestava in lastnosti medu)
(1) Med je sestavljen v glavnem iz
različnih sladkorjev, predvsem fruktoze in glukoze, in iz drugih snovi, kot so
organske kisline, encimi in trdni delci, ki pridejo v med pri zbiranju. Med je
lahko tekoč, viskozen ali delno do popolnoma kristaliziran. Barva, okus, vonj
in aroma medu se razlikujejo glede na rastlinski izvor. 
(2) Med, ki se daje v promet kot med ali je
namenjen za uporabo v kateremkoli živilu, namenjenem za prehrano ljudi, ne sme
vsebovati nobenih dodanih sestavin. 
(3) Med mora biti brez neznačilnih primesi.
Razen medu iz drugega odstavka 3. člena tega pravilnika, med ne sme imeti
tujega okusa ali vonja, ne sme začeti fermentirati, njegova stopnja kislosti ne
sme biti umetno spremenjena in ne sme biti izveden tehnološki postopek tako, da
so naravni encimi bodisi uničeni, bodisi je znatno zmanjšana njihova aktivnost.
(4) Ne glede na šesto alinejo točke b)
prvega odstavka 3. člena tega pravilnika medu ni dovoljeno odvzeti cvetnega
prahu niti drugih za med značilnih sestavin, razen če je to neizogibno potrebno
zaradi odstranjevanja tujih anorganskih ali organskih primesi.
7. člen
(ugotavljanje skladnosti)
Za ugotavljanje skladnosti medu se
uporabljajo mednarodno priznane validirane in akreditirane metode.

Priloga:
Parametri in merila sestave medu

Pravilnik o medu (Uradni list RS, št. 4/11) vsebuje naslednjo prehodno in
končni določbi:
»8. člen
(prehodne
določbe)
Med, proizveden in označen v skladu s
Pravilnikom o medu (Uradni list RS, št. 31/04, 89/04 in 45/08 – ZKme-1) do
uveljavitve tega pravilnika, je lahko v prometu do porabe zalog, vendar
najpozneje do 1. januarja 2014.
9. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o medu (Uradni list RS, št. 31/04, 89/04 in 45/08 – ZKme-1).
10. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o medu (Uradni list RS, št. 9/15) vsebuje naslednjo prehodno in končno
določbo:
»4. člen
(1) Med mora biti proizveden in označen v
skladu z določbami spremenjenega drugega odstavka 4. člena, novega tretjega
odstavka 4. člena in spremenjenega četrtega odstavka 6. člena pravilnika
najpozneje od 24. junija 2015 dalje.
(2) Ne glede na določbo prejšnjega odstavka
je med, proizveden in označen pred 24. junijem 2015 v skladu s Pravilnikom o
medu (Uradni list RS, št. 4/11 in 26/14 – ZKme-1B), lahko v prometu do porabe
zalog.
5. člen
Ta pravilnik začne veljati petnajsti dan po
objavi v Uradnem listu Republike Slovenije.«.