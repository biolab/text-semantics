I. SPLOŠNE DOLOČBE
1. člen
(vsebina pravilnika)
(1) Ta pravilnik določa ukrepe, ki jih je
treba izvesti, da bi stavbe izpolnjevale gradbene zahteve za zagotovitev
požarne varnosti, in katerih cilj je omejiti ogrožanje ljudi, živali in
premoženja v stavbah ter uporabnikov sosednjih objektov in posameznikov, ki se
v času požara nahajajo v neposredni bližini stavb, omejiti ogrožanje okolja ter
omogočati učinkovito ukrepanje gasilskih ekip, ki sodelujejo pri omejitvi
posledic požara, ne da bi bili po nepotrebnem ogroženi življenje in zdravje
njihovih članov.
(2) Ta pravilnik se uporablja za gradnjo
novih stavb, rekonstrukcije stavb ter nadomestne gradnje. Za rekonstrukcije se
uporablja, kadar so dane tehnične možnosti za dosego njegovih zahtev in
upoštevani pogoji varstva kulturne dediščine.
(3) Če so posamezne zahteve glede požarne
varnosti za katero od vrst stavb določene z drugim predpisom, veljajo zanje
tiste zahteve tega pravilnika, ki niso urejene s takim predpisom.
2. člen
(opredelitev izrazov)
(1) V tem pravilniku uporabljeni izrazi
imajo naslednji pomen:
1.     
gradbeni proizvod je vsak proizvod oziroma element (npr. stena, nosilec,
fasadni element), ki je izdelan zunaj gradbišča za trajno vgraditev v stavbo in
je dan v promet v skladu s predpisi o gradbenih proizvodih;
2.     
del stavbe je vsak element (npr. stena, temelj, nosilec, streha), ki je
izdelan na gradbišču iz gradbenih materialov oziroma iz gradbenih proizvodov v
skladu s predpisi o graditvi objektov;
3.     
enostavna stavba je stavba, ki izpolnjuje pogoje za enostavni objekt po
predpisih, ki urejajo graditev objektov.
(2) Izrazi s področja graditve stavb, ki
niso opredeljeni v tem pravilniku, imajo pomen, kakor je opredeljen v Zakonu o
graditvi objektov (Uradni list RS, št. 110/02 in 97/03 – odl. US; v nadaljnjem
besedilu: zakon o graditvi objektov) oziroma v standardu SIST ISO 6707-1.
(3) Izrazi s področja požarne varnosti, ki
niso opredeljeni v tem pravilniku, imajo pomen, kakor je opredeljen v Zakonu o
varstvu pred požarom (Uradni list RS, št. 71/93, 22/01, 87/01 in 110/02 –
ZGO-1) oziroma v seriji standardov SIST ISO 8421.
II. ZAHTEVE ZA VARNOST PRED POŽAROM
3. člen
(širjenje požara na sosednje objekte)
(1) Zunanje stene in strehe stavb morajo
biti projektirane in grajene tako, da je z upoštevanjem njihovega odmika od
meje parcele omejeno širjenje požara na sosednje objekte.
(2) Ločilne stene, skupaj z vrati, okni in
drugimi preboji, med posameznimi stavbami morajo biti projektirane in grajene
tako, da je omejeno širjenje požara na sosednje objekte. Med posamezne stavbe
se štejejo tudi dvostanovanjske stavbe in vrstne hiše.
4. člen
(nosilnost konstrukcije ter širjenje
požara po stavbah)
(1) Stavbe morajo biti projektirane in
grajene tako, da njihova nosilna konstrukcija ob požaru določen čas ohrani
potrebno nosilnost.
(2) Stavbe morajo biti razdeljene v požarne
sektorje, če je to nujno za omejitev hitrega širjenja požara v njih.
Projektirati in graditi jih je treba tako, da se v največji možni meri omeji
hitro širjenje požara po navpičnih oziroma vodoravnih povezavah. Razdelitev v
požarne sektorje in njihova velikost sta odvisni od:
-       
namembnosti stavbe,
-       
velikosti in drugih arhitekturnih lastnosti posamezne stavbe,
-       
proizvodnega procesa, ki poteka v stavbi, ter od vrste in količine
gorljivih snovi, ki se nahajajo v stavbi,
-       
vgrajenih oziroma postavljenih sistemov za gašenje in
-       
drugih izvedenih požarnovarnostnih ukrepov.
(3) Za omejitev hitrega širjenja požara po
stavbi morajo biti uporabljeni taki gradbeni materiali oziroma gradbeni
proizvodi, ki:
-       
se težko vžgejo,
-       
v primeru vžiga oddajajo nizke količine toplote in dima in
-       
omejujejo hitro širjenje požara po površini.
5. člen
(evakuacijske poti in sistemi za javljanje
ter alarmiranje)
(1) Stavbe morajo biti projektirane in
grajene tako, da je ob požaru na voljo zadostno število ustrezno izvedenih
evakuacijskih poti in izhodov na ustreznih lokacijah, ki omogočajo uporabnikom
hitro in varno zapustitev stavbe.
(2) Če je glede na zasnovo, lokacijo,
namembnost in velikost stavbe to nujno, morajo biti za zagotovitev hitre in
varne evakuacije uporabnikov stavbe ter hitrega posredovanja gasilcev v stavbi
vgrajeni sistemi za požarno javljanje in alarmiranje.
6. člen
(naprave za gašenje in dostop gasilcev)
(1) Stavbe morajo biti projektirane in
grajene tako, da so glede na zasnovo, lokacijo, namembnost in velikost stavbe
ob požaru:
-       
zagotovljene naprave in oprema za gašenje začetnih požarov, ki jih lahko
uporabijo vsi uporabniki,
-       
zagotovljene naprave in oprema za gašenje, ki jih lahko uporabijo
usposobljeni uporabniki in gasilci,
-       
vgrajeni ustrezni sistemi za gašenje požara.
(2) Zagotovljen mora biti neoviran in varen
dostop za gašenje in reševanje v stavbi.
III. NAČINI IZPOLNJEVANJA ZAHTEV
7. člen
(izdaja in uporaba tehnične smernice)
(1) Minister, pristojen za prostorske in
gradbene zadeve, izda v soglasju z ministrom, pristojnim za dajanje gradbenih
proizvodov v promet tehnično smernico »Požarna varnost v stavbah«, ki določa
priporočene gradbene ukrepe oziroma rešitve za dosego zahtev tega pravilnika in
je sestavljena iz naslednjih delov: 
-       
"Širjenje požara na sosednje objekte" (obravnava zahtev iz 3.
člena), 
-       
"Nosilnost konstrukcije ter širjenje požara in dima po
stavbah" (obravnava zahtev iz 4. člena), 
-       
“Evakuacijske poti in sistemi za javljanje ter alarmiranje” (obravnava
zahtev iz 5. člena), 
-       
"Naprave za gašenje in dostop gasilcev" (obravnava zahtev iz
6. člena). 
(2) Če so pri gradnji stavb v celoti
uporabljeni gradbeni ukrepi oziroma rešitve (v nadaljnjem besedilu: ukrepi),
navedeni v tehnični smernici iz prejšnjega odstavka oziroma v dokumentih, na
katere se le-ta sklicuje, velja domneva o skladnosti z zahtevami iz 3. do 6.
člena tega pravilnika.
8. člen
(uporaba drugih ukrepov)
(1) Pri projektiranju in gradnji stavb se
smejo namesto ukrepov, navedenih v tehnični smernici iz prejšnjega člena,
uporabiti: 
-       
ukrepi iz drugih standardov, tehničnih smernic, tehničnih specifikacij,
kodeksov uveljavljenega ravnanja ali drugih dokumentov, ki določajo požarnovarnostne
ukrepe v smislu tega pravilnika ali 
-       
ukrepi, ki temeljijo na izračunih v okviru metod požarnega inženirstva. 
(2) Ukrepi iz prejšnjega odstavka pomenijo
uporabo zadnjega stanja gradbene tehnike, v skladu v zakonom o graditvi
objektov. S projektiranjem po zadnjem stanju gradbene tehnike je treba
zagotoviti vsaj enako stopnjo varnosti pred požarom, kot s projektiranjem po
tehnični smernici iz prejšnjega člena.
9. člen
(prenehal veljati)
10. člen
(požarna klasifikacija gradbenih
materialov stavb in delov stavb)
(1) V tehnični smernici iz 7. člena tega
pravilnika se določijo zahtevani razredi gradbenih materialov glede na odziv na
ogenj in se pri tem upošteva mesto njihove vgraditve v skladu s predpisi o
požarni klasifikaciji gradbenih proizvodov.
(2) V tehnični smernici iz 7. člena tega
pravilnika se določijo zahtevane požarne lastnosti stavb oziroma delov stavb v
skladu s požarno klasifikacijo iz priloge 2, ki je sestavni del tega
pravilnika.
IV. PROJEKTNA DOKUMENTACIJA
11. člen
(prenehal veljati))
12. člen
(prenehal veljati)
13. člen
(vsebina dokumentacije za soglasodajalca)
(1) Odgovorni vodja projekta mora v vodilni
mapi projekta za pridobitev gradbenega dovoljenja (»Splošni podatki o
nameravani gradnji« - »Druge klasifikacije«) izrecno navesti, ali so načrti
izdelani na podlagi tehnične smernice iz 7. člena ali na podlagi ukrepov iz 8.
člena tega pravilnika.
(2) (prenehal
veljati)
(3) (prenehal
veljati)
(4) (prenehal
veljati)
14. člen
(prenehal veljati)
V. NADZOR
15. člen
(inšpekcijski nadzor)
Izvajanje določb tega pravilnika nadzorujejo
inšpektorji, pristojni za varstvo pred požarom.
16. člen
(gradbeni nadzor)
Da se zagotovi učinkovit gradbeni nadzor,
mora izvajalec pravočasno obvestiti pristojnega odgovornega nadzornika o času
začetka in o predvidenem času izvajanja vseh tistih gradbenih del, ki lahko
bistveno vplivajo na izpolnitev tehničnih zahtev iz tega pravilnika.

Priloga 1: (prenehala
veljati)
Priloga 2: Požarna
klasifikacija stavb in delov stavb
Priloga 3: (prenehala
veljati)

Pravilnik o požarni varnosti v stavbah (Uradni
list RS, št. 31/04)
vsebuje naslednje prehodne in končne določbe:
»VI. PREHODNE IN KONČNE DOLOČBE
17. člen
(izdelava
projektov po že sklenjenih pogodbah)
Idejni projekti, projekti za pridobitev
gradbenega dovoljenja, projekti za razpis, projekti za izvedbo in projekti
izvedenih del, za katerih izdelavo so bile pogodbe sklenjene pred uveljavitvijo
tega pravilnika, se izdelajo po dosedanjih predpisih.
18. člen
(prenehanje
veljavnosti)
(1) Z dnem uveljavitve tega pravilnika
preneha veljati pravilnik o požarnovarnostnih zahtevah, ki jih je potrebno
upoštevati pri izdelavi prostorskega izvedbenega akta, pri projektiranju,
gradnji, rekonstrukciji in vzdrževanju objektov (Uradni list SRS, št. 42/85).
(2) Z dnem uveljavitve tega pravilnika
preneha veljati 1. točka 1. člena pravilnika o metodologiji za ugotavljanje
ocene požarne ogroženosti (Uradni list RS, št. 70/96 in 5/97 – popr.).
19. člen
(začetek
veljavnosti)
Ta pravilnik začne veljati devet mesecev po
objavi v Uradnem listu Republike Slovenije.«.

Pravilnik o spremembi pravilnika o požarni
varnosti v stavbah (Uradni list RS, št. 10/05) spreminja 19. člen pravilnika
tako, da se glasi:
»19. člen
(začetek
veljavnosti in uporaba)
Ta pravilnik začne veljati devet mesecev po
objavi v Uradnem listu Republike Slovenije, uporabljati pa se začne 1. julija
2005«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o požarni varnosti v stavbah (Uradni list RS, št. 83/05) vsebuje naslednje prehodne in
končne določbe:
»3. člen
(1) Z dnem uveljavitve tega pravilnika se
prenehajo uporabljati: 
-       
Pravilnik o spravljanju in hrambi kurilnega olja (Uradni list SFRJ, št.
45/67); 
-       
7. do 10. člen Pravilnika o tehničnih normativih za naprave za
avtomatično zapiranje protipožarnih vrat ali loput (Uradni list SFRJ, št.
35/80); 
-       
Pravilnik o tehničnih normativih za stabilne naprave za gašenje požarov
z ogljikovim dioksidom (Uradni list SFRJ, št. 44/83 in 31/89); 
-       
Pravilnik o tehničnih normativih za sisteme za odvod dima in toplote,
nastalih pri požaru (Uradni list SFRJ, št. 45/83); 
-       
Pravilnik o tehničnih normativih za varstvo visokih objektov pred
požarom (Uradni list SFRJ, št. 7/84); 
-       
Pravilnik o tehničnih normativih za postavljanje kotlovnic na prostem
(Uradni list SFRJ, št. 12/85); 
-       
4. do 20. člen Pravilnika o tehničnih normativih za naprave, v katerih
se nanašajo in sušijo premazna sredstva (Uradni list SFRJ, št. 57/85); 
-       
Pravilnik o tehničnih normativih za požarno in eksplozijsko zaščito
skladišč (Uradni list SFRJ, št. 24/87); 
-       
128. do 141. člen Pravilnika o tehničnih normativih za nizkonapetostne
električne instalacije (Uradni list SFRJ, št. 53/88); 
-       
Pravilnik o tehničnih normativih za ventilacijske ali klimatizacijske
sisteme (Uradni list SFRJ, št. 38/89); 
-       
Pravilnik o tehničnih normativih za projektiranje, graditev in
vzdrževanje plinskih kotlovnic (Uradni list SFRJ, št. 10/90 in 52/90); 
-       
Pravilnik o tehničnih normativih za varstvo elektroenergetskih postrojev
in naprav pred požarom (Uradni list SFRJ, št. 74/90); 
-       
13., 14. in 24. do 38. člen Pravilnika o tehničnih normativih za
hidrantno omrežje za gašenje požarov (Uradni list SFRJ, št. 30/91); 
-       
Pravilnik o obveznem atestiranju elementov tipskih gradbenih konstrukcij
glede odpornosti proti požaru in o pogojih, ki jih morajo izpolnjevati
organizacije združenega dela, pooblaščene za atestiranje teh proizvodov (Uradni
list SFRJ, št. 24/90). 
(2) Z dnem uveljavitve tega pravilnika
preneha veljati Pravilnik o tehničnih zahtevah za ventilacijske ali
klimatizacijske naprave (Uradni list RS, št. 96/04).
4. člen
(1) Projektanti morajo opravljanje svojega
dela uskladiti z določbami tega pravilnika najpozneje do 31. decembra 2006. 
(2) Projekti za pridobitev gradbenega
dovoljenja in projekti za izvedbo, za katerih izdelavo so bile pogodbe
sklenjene pred rokom iz prejšnjega odstavka, se lahko izdelajo po dosedanjih
predpisih. 
(3) Ne glede na določbo prejšnjega odstavka
se mora po 1. januarju 2008 zahtevi za izdajo gradbenega dovoljenja priložiti
samo projekt, izdelan v skladu s tem pravilnikom.
5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o požarni varnosti v stavbah (Uradni list RS, št. 14/07) vsebuje naslednjo prehodno in
končno določbo:
»9. člen
Projekti za pridobitev gradbenega
dovoljenja in projekti za izvedbo, za katerih izdelavo so bile pogodbe
sklenjene pred uveljavitvijo tega pravilnika, se lahko izdelajo po dosedanjih
predpisih. 
Ne glede na določbo prejšnjega odstavka se
mora po 1. juliju 2007 zahtevi za izdajo gradbenega dovoljenja priložiti samo
projekt, izdelan v skladu s tem pravilnikom.
10. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o zasnovi in študiji požarne
varnosti (Uradni list RS, št. 12/03) vsebuje naslednjo končno določbo:
»12. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.