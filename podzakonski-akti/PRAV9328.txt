I. SPLOŠNA DOLOČBA
1. člen
(vsebina pravilnika)
Ta pravilnik ureja ocenjevanje znanja študentov višjih
strokovnih šol (v nadaljnjem besedilu: študenti), izpitni red v višjih
strokovnih šolah in določanje kreditnih točk.
II. OCENJEVANJE ZNANJA
2. člen
(cilji ocenjevanja)
Z ocenjevanjem znanja se ugotavlja uspešnost študentov pri
izpolnjevanju obveznosti, določenih z višješolskim študijskim programom (v
nadaljnjem besedilu: študijski program). 
Z ocenjevanjem znanja se ugotavlja tudi, kako študent obvlada
zmožnosti, ki so potrebne za njegovo poklicno delo in reševanje problemov pri
opravljanju nalog vodenja, načrtovanja in nadzora v delovnih procesih z uporabo
strokovnih spoznanj in principov.
III. IZPITI IN DRUGE OBLIKE OCENJEVANJA ZNANJA
3. člen
(izpitne enote)
Izpitne enote v skladu s študijskim programom so: 
-       
predmeti, 
-       
moduli, 
-       
laboratorijske in seminarske vaje, 
-       
praktično izobraževanje.
4. člen
(oblike ocenjevanja)
Znanje se ocenjuje z zagovorom vaj, seminarskih nalog, lahko
pa tudi izdelkov, projektnih del, nastopov in storitev ali drugače, če je tako
določeno s študijskim programom, ter z izpiti.
5. člen
(izpiti)
V višjih strokovnih šolah (v nadaljnjem besedilu: šola) se
opravljajo predmetni izpiti in diplomski izpit. 
Študentu, ki želi med študijem zamenjati študijski program
ali prestopiti v drugo šolo, se lahko določijo diferencialni izpiti.
6. člen
(definicije izpitov)
Pri predmetnem izpitu se ocenjuje znanje, določeno s
študijskim programom za posamezni predmet. Predmetni izpit se lahko opravlja po
delih z delnimi izpiti. 
Pri diplomskem izpitu se posebej ocenjuje diplomsko delo in
zagovor diplomskega dela. 
Pri diferencialnem izpitu se ocenjuje znanje, potrebno za
nadaljevanje študija na drugi šoli oziroma v drugem študijskem programu.
7. člen
(ocene)
Znanje pri predmetnem izpitu, diplomskem izpitu, vajah in
seminarskih nalogah ter pri praktičnem izobraževanju se ocenjuje z ocenami:
odlično (10), prav dobro (9 in 8), dobro (7), zadostno (6) in nezadostno (1 do
5). Ocene od 1 do 5 so negativne, druge ocene so pozitivne. 
Opravljene vaje in seminarske naloge oziroma drugi izdelki so
s študijskim programom lahko določeni kot pogoj za opravljanje izpita. 
Ocene, dosežene pri delnih izpitih, posameznih vajah in
seminarskih nalogah, se upoštevajo pri izračunu končne ocene. Če je vsak od
delnih izpitov oziroma če so posamezne vaje ali seminarske naloge pozitivno
ocenjene, je končna ocena povprečna ocena, izračunana iz posameznih ocen. Če
rezultat deljenja ni celo število, se upošteva matematično pravilo
zaokroževanja. 
Diferencialni izpiti se ocenjujejo z ocenama: opravil(a), ni
opravil(a). 
Končna ocena diplomskega izpita se določi na podlagi
pozitivnih ocen posameznega dela diplomskega izpita. Merila za določitev končne
ocene določi na predlog študijske komisije direktor oziroma ravnatelj (v
nadaljnjem besedilu: ravnatelj). 
Če se študentu prizna ocena, ki jo je dosegel v drugem
študijskem programu oziroma na drugi šoli, ali če se mu prizna ocena na podlagi
neformalno pridobljenega znanja, se v dokumentacijo vpiše namesto ocene oznaka
»priznano«. Priznajo se tudi kreditne točke, ki so predvidene za izpitno enoto.
8. člen
(vpisovanje ocen)
Ocene se vpisujejo v predpisano dokumentacijo. 
V indeks in potrdilo o opravljenih izpitih se ne vpisujejo
negativne ocene.
9. člen
(opravljanje izpitov)
Študent ima v študijskem letu pravico trikrat opravljati
predmetni izpit. 
Če so s študijskim programom določeni delni izpiti, ravnatelj
šole določi pravila za opravljanje teh izpitov. 
Študent, ki je predmetni izpit opravil, pa želi izboljšati
oceno, ima pravico do enkratnega vnovičnega opravljanja tega izpita. Upošteva
se boljša ocena.
10. člen
(ocenjevanje)
Znanje pri predmetnem izpitu, seminarski nalogi in vajah
ocenjuje predavatelj šole (v nadaljnjem besedilu: predavatelj), ki je predmet
poučeval, če s tem pravilnikom ni drugače določeno. Pri ocenjevanju vaj
sodeluje inštruktor, ki je vodil vaje, če je s programom določeno, da vaje
izvaja inštruktor. 
Diplomski izpiti so javni. Znanje pri diplomskem izpitu
ocenjuje komisija za diplomski izpit, ki jo imenuje ravnatelj in jo sestavljajo
trije predavatelji. 
Znanje pri diferencialnem izpitu ocenjuje predavatelj, ki
poučuje predmet, iz katerega se opravlja izpit. 
Znanje pri praktičnem izobraževanju ocenjuje predavatelj, ki
opravlja naloge organizatorja praktičnega izobraževanja. Pri tem upošteva študentovo
poročilo o opravljenem delu in seminarske naloge oziroma druge izdelke, ki jih
določa študijski program, z zagovori. Pri ocenjevanju si pridobi tudi pisno
mnenje mentorja študenta pri praktičnem izobraževanju in predavateljev tistih
modulov, s katerimi se praktično izobraževanje povezuje. 
Ravnatelj določi sestavine, ki jih mora obsegati pisno mnenje
mentorja in predavateljev iz prejšnjega odstavka.
11. člen
(izpit pred komisijo)
Znanje študenta, ki izpit opravlja tretjič in naslednjič,
ocenjuje izpitna komisija, ki jo imenuje ravnatelj in jo sestavljata najmanj
dva predavatelja.
12. člen
(priznavanje kreditnih točk)
Kreditne točke za posamezne predmete se študentu priznajo, ko
opravi obveznosti za to izpitno enoto. Kreditne točke za modul, ki obsega več
predmetov, se študentu priznajo, ko opravi vse obveznosti v okviru modula,
vključno s praktičnim izobraževanjem, če je ta sestavni del modula. 
Postopek in nosilce naloge pri priznavanju kreditnih točk
določi ravnatelj.
IV. IZPITNI ROKI
13. člen
(določitev izpitnih rokov)
Roki in postopek opravljanja izpitov se določijo z letnim
delovnim načrtom in v skladu s študijskim programom tako, da študent lahko
opravi vse obveznosti za napredovanje v drugi letnik do izteka študijskega
leta. Pri tem je treba zagotoviti, da se: 
-       
predmetni izpiti lahko opravljajo najmanj trikrat v študijskem letu, in
sicer v 30 dneh po zaključku predavanj v vsakem semestru in avgusta ter
septembra, 
-       
predmetni izpiti v okviru določenega letnika študijskega programa ne
smejo razpisati na isti dan, 
-       
diplomsko delo opravlja v času praktičnega izobraževanja v drugem
letniku, 
-       
diplomski izpiti opravljajo najmanj v dveh rokih do izteka študijskega
leta zaključnega letnika in najmanj v enem roku 60 dni po izteku študijskega
leta, 
-       
diferencialni izpiti opravljajo najmanj v dveh rokih, in sicer
najpozneje junija in od 20. avgusta do poteka roka za vpis. 
Če je s študijskim programom določeno, da se predavanja, vaje
in seminarji končajo med semestrom, je treba najmanj en rok za opravljanje
predmetnega izpita določiti v 30 dneh po zaključku predavanj. 
Ravnatelj za študente iz 5. in 40. člena Zakona o višjem
strokovnem izobraževanju iz utemeljenih razlogov določi izredne izpitne roke.
V. IZPITNI RED
14. člen
(objava izpitnih rokov)
Če s tem pravilnikom ni določeno drugače, morajo biti roki
oziroma datumi za opravljanje izpitov objavljeni najmanj 30 dni, za opravljanje
delnih izpitov pa sedem dni vnaprej.
15. člen
(prijava na izpit)
Študent se prijavi k predmetnemu ali diferencialnemu izpitu
najkasneje pet dni pred izpitnim rokom, k diplomskemu izpitu pa v roku, ki ga
določi ravnatelj. Študent se lahko odjavi najkasneje tri dni pred začetkom
opravljanja izpita. 
Razpored kandidatov za izpit mora biti objavljen najmanj dva
dni pred rokom za opravljanje izpita, razpored kandidatov za ustni del izpita
pa hkrati z objavo rezultatov pisnega dela izpita. 
Za izpite v izrednih izpitnih rokih določi roke za prijavo in
odjavo od izpita ter razpored kandidatov ravnatelj. 
Študent je lahko razporejen le k enemu izpitu na dan.
16. člen
(neudeležba na izpitu)
Če se študent pravočasno ne odjavi, iz neupravičenih razlogov
ne pride k izpitu ali izpit prekine, je neocenjen. Šteje se, da je izrabil
enega od razpisanih rokov za opravljanje tega izpita. 
Ravnatelj dovoli študentu, ki iz upravičenih razlogov ne
pride k izpitu, da ga vnovič opravlja še v istem, če to ni mogoče, pa v
izrednem izpitnem roku, če najkasneje v 30 dneh od dneva izpita, predloži pisno
prošnjo in ustrezna dokazila. 
O upravičenosti razlogov odloči ravnatelj najkasneje v 24
urah po predložitvi prošnje in dokazil.
17. člen
(trajanje izpita)
Pisni izpit oziroma pisni del izpita traja najmanj 45 in
največ 90 minut. Ustni del izpita traja največ 20 minut, če je izpit samo
usten, lahko traja največ 30 minut. 
Študent ima pravico do 15-minutne priprave na ustni izpit
oziroma ustni del izpita.
18. člen
(rezultati izpitov)
Rezultati pisnega ali pisnega dela izpita morajo biti
objavljeni najkasneje v desetih dneh po njegovem opravljanju, ocena ustnega
izpita pa se študentu sporoči takoj po izpitu. 
Študent ima pravico do vpogleda popravljenega oziroma
ocenjenega pisnega izpitnega izdelka v roku in na način, ki ga določi
predavateljski zbor.
19. člen
(ugovor zoper ocene)
Študent lahko v treh dneh po tem, ko je bil seznanjen z oceno
pri izpitu, predloži ravnatelju ugovor zoper oceno. Ravnatelj mora v treh dneh
od predložitve ugovora imenovati tričlansko komisijo, ki najkasneje v
naslednjih treh dneh vnovič oceni študentovo znanje. V komisijo ne sme biti
imenovan predavatelj, ki je študentovo znanje prvič ocenil. 
Če študentovega znanja ni mogoče oceniti na podlagi
dokumentacije, ga komisija vnovič oceni pri izpitu. 
Odločitev ravnatelja in ocena komisije sta dokončni.
VI. NAPREDOVANJE, PONOVNI VPIS IN NADALJEVANJE ŠTUDIJA PO
PREKINITVI
20. člen
(napredovanje)
Študent lahko napreduje v drugi letnik, če je do konca
študijskega leta opravil obveznosti, določene s študijskim programom.
21. člen
(ponavljanje in ponovno obiskovanje letnika)
Študent, ki do konca študijskega leta ni opravil obveznosti
iz študijskega programa, lahko enkrat ponavlja letnik v istem študijskem
programu, če je do konca študijskega leta opravil najmanj tretjino obveznosti
oziroma 20 kreditnih točk in praktično izobraževanje, določenih s študijskim
programom. Obveznosti določi študijska komisija šole, šola pa z njimi seznani
študenta na začetku študijskega leta. 
Ne glede na določbo prejšnjega odstavka ima študent pravico
večkrat obiskovati letnik, če zaradi bolezni, starševstva, izjemnih socialnih
in družinskih okoliščin ali zaradi uveljavljanja pravic iz 40. člena Zakona o
višjem strokovnem izobraževanju ni izpolnil vseh obveznosti iz študijskega
programa. 
O utemeljenosti razlogov iz prejšnjega odstavka odloči
ravnatelj.
22. člen
(pogoji za dokončanje programa)
Študent, ki po končanem drugem letniku študija ni opravil
vseh obveznosti, ne more pa si pridobiti statusa študenta, lahko te obveznosti
opravlja v naslednjih treh študijskih letih. 
Študentu, ki je za več kot tri leta prekinil študij,
ravnatelj določi pogoje za nadaljevanje in dokončanje študija, če se je
študijski program medtem bistveno spremenil. 
Prekinitev študija se računa od konca študijskega leta, v
katerega je bil študent nazadnje vpisan.
VII. PREHODNE IN KONČNE DOLOČBE
23. člen
(pravila šole)
Ravnatelj sprejme pravila iz 9., 10. in 12. člena tega
pravilnika najkasneje v enem mesecu po uveljavitvi tega pravilnika.
24. člen
(prenehanje veljavnosti in podaljšanje uporabe)
Z dnem uveljavitve tega pravilnika preneha veljati Pravilnik
o ocenjevanju znanja v višjih strokovnih šolah (Uradni list RS, št. 109/06),
uporablja pa se še do konca študijskega leta 2008/2009.
25. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne s študijskim letom
2009/2010.
Št. 0070-89/2008
Ljubljana, dne 29. julija 2009
EVA 2008-3311-0086
dr. Igor Lukšič l.r. 
Minister 
za šolstvo in šport