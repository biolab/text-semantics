1. člen
(1) S tem odlokom se določa način vključitve zdravnikov
diplomantov, doktorjev dentalne medicine diplomantov (v nadaljnjem besedilu: diplomant),
zdravnikov sekundarijev (v nadaljnjem besedilu: sekundarij), doktorjev dentalne
medicine pripravnikov (v nadaljnjem besedilu: pripravnik), zdravnikov
specializantov in doktorjev dentalne medicine specializantov (v nadaljnjem
besedilu: specializant) v izvajanje ukrepov zaradi zajezitve in obvladovanja
epidemije COVID-19.
(2) Diplomant po tem odloku je oseba, ki je pridobila
strokovni naziv doktor medicine oziroma doktor dentalne medicine in še ni
začela opravljati sekundariata oziroma pripravništva ter je vpisana v register
zdravnikov.
(3) Ta odlok se smiselno uporablja tudi za osebe v postopku
priznavanja poklicnih kvalifikacij na podlagi zakona, ki ureja priznavanje
poklicnih kvalifikacij zdravnik, zdravnik specialist, doktor dentalne medicine
in doktor dentalne medicine specialist, ter za osebe v postopku priznanja specialističnega
naslova, pridobljenega v tujini, na podlagi pravilnika, ki določa vrste,
vsebino, trajanje in potek specializacij zdravnikov.
2. člen
Za namen izvajanja ukrepov iz prejšnjega člena lahko
diplomanti s pooblaščenim izvajalcem, pri katerem se izvaja sekundariat ali
pripravništvo, za čas trajanja ukrepov iz prejšnjega člena sklenejo pogodbo o
zaposlitvi za opravljanje dela na delovnem mestu sekundarij ali pripravnik.
3. člen
(1) Vsem sekundarijem se neposredno na podlagi tega odloka za
čas trajanja ukrepov iz 1. člena tega odloka podaljšata obvezni in izbirni del
sekundariata.
(2) Vsem pripravnikom se neposredno na podlagi tega odloka za
čas trajanja ukrepov iz 1. člena tega odloka podaljša pripravništvo.
(3) Vse obveznosti iz sekundariata in pripravništva (na
primer kroženje, opravljanje preizkusa teoretičnega, praktičnega znanja in
opravljanje strokovnega izpita) se neposredno na podlagi tega odloka zadržijo
za čas trajanja ukrepov iz 1. člena tega odloka.
(4) Sekundarije in pripravnike lahko za potrebe izvajanja
ukrepov iz 1. člena tega odloka pozovejo na delo njihovi delodajalci oziroma
pooblaščeni izvajalci, pri katerih opravljajo sekundariat oziroma pripravništvo
oziroma imajo na dan uveljavitve tega odloka sklenjeno pogodbo o zaposlitvi. V
tem primeru se jih razporedi na delovna mesta, ki so jih v okviru programa
sekundariata za poklic zdravnik oziroma programa pripravništva za poklic doktor
dentalne medicine že opravljali.
(5) Za potrebe izvajanja ukrepov iz 1. člena tega odloka se
sekundarije in pripravnike brez opravljenega strokovnega izpita razporeja na
delovna mesta, ki so jih v okviru programa sekundariata za poklic zdravnik
oziroma programa pripravništva za poklic doktor dentalne medicine že
opravljali.
(6) Zdravniki z opravljenim obveznim delom programa
sekundariata za poklic zdravnik in doktorji dentalne medicine z opravljenim
obveznim delom programa pripravništva za poklic doktor dentalne medicine,
vendar brez opravljenega strokovnega izpita za poklic zdravnik oziroma
strokovnega izpita za poklic doktor dentalne medicine, lahko s pooblaščenimi
izvajalci, s katerimi so imeli v času opravljanja obveznega dela programa
sekundariata oziroma pripravništva sklenjeno pogodbo o zaposlitvi, za čas
trajanja ukrepov iz 1. člena tega odloka in za namen izvajanja teh ukrepov
sklenejo pogodbo o zaposlitvi za opravljanje dela na delovnem mestu sekundarij
ali pripravnik.
4. člen
(1) Izvajanje vseh programov specializacij se neposredno na
podlagi tega odloka prekine in se za čas trajanja ukrepov iz 1. člena tega
odloka zadržijo vse obveznosti specializantov iz specializacije (na primer
kroženje in opravljanje specialističnih izpitov).
(2) Ne glede na prejšnji odstavek je izvedba specialističnih
izpitov izjemoma dovoljena, če je specializant opravil celoten program
specializacije ter se z izvedbo specialističnega izpita strinjajo specializant
in vsi člani izpitne komisije. Specialistični izpit se v tem primeru lahko
izvede brez neposrednega stika s pacienti.
(3) Za čas trajanja ukrepov iz 1. člena tega odloka se
prekinejo vsi postopki razpisovanja novih specializacij.
5. člen
(1) Specializante lahko za potrebe izvajanja ukrepov iz 1.
člena tega odloka pozovejo na delo njihovi delodajalci.
(2) Če specializanta ne pozove na delo njegov delodajalec, ga
lahko na delo pozove pooblaščeni izvajalec, pri katerem je bil specializant na
kroženju na dan uveljavitve Odloka o razporejanju zdravnikov brez licence
(Uradni list RS, št. 25/20).
(3) Če specializanta na delo ne pozove niti pooblaščeni
izvajalec iz prejšnjega odstavka, ga njegov delodajalec razporedi na delovno
mesto za potrebe izvajanja ukrepov iz 1. člena tega odloka, lahko pa z drugim
pooblaščenim izvajalcem sklene dogovor o sodelovanju in ponudi izvajanje
storitev specializanta v drug javni zdravstveni zavod.
6. člen
Diplomanti, pripravniki, sekundariji in specializanti delo na
podlagi tega odloka opravljajo pod nadzorom in odgovornostjo neposrednega
mentorja, ki ga določi delodajalec oziroma pooblaščeni izvajalec iz 2., 3.
oziroma 5. člena tega odloka, pri katerem opravljajo delo.
7. člen
(1) Vse pogodbe o zaposlitvi pripravnikov, sekundarijev in
specializantov, veljavne ob uveljavitvi tega odloka, ostanejo v veljavi za čas
trajanja ukrepov iz tega odloka.
(2) Glede plačila dela pripravnikov, sekundarijev in
specializantov ter financiranja njihovega dela se uporabijo pogodbe o
zaposlitvi iz prejšnjega odstavka.
(3) Glede plačila dela diplomantov in financiranja njihovega
dela se uporabijo pogodbe iz 2. člena tega odloka.
8. člen
Omejitve iz tega odloka veljajo do prenehanja razlogov zanje,
kar ugotovi Vlada Republike Slovenije s sklepom, ki ga objavi v Uradnem listu
Republike Slovenije.
9. člen
Z dnem uveljavitve tega odloka preneha veljati Odlok o
razporejanju zdravnikov brez licence (Uradni list RS, št. 25/20).
10. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-17/2020
Ljubljana, dne 16. aprila 2020
EVA 2020-2711-0038
Vlada Republike Slovenije
Janez Janša
predsednik