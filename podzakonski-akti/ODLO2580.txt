1. člen
(1) Z namenom, da se omeji gibanje prebivalstva in zaradi
zajezitve in obvladovanja epidemije COVID-19, se s tem odlokom začasno omejuje
kolektivno uresničevanje verske svobode v Republiki Sloveniji.
(2) Za kolektivno uresničevanje verske svobode iz prejšnjega
odstavka gre v primerih izražanja vere več članov posamezne cerkve oziroma
druge verske skupnosti, ki so hkrati fizično prisotni na istem kraju oziroma
prostoru, v obliki bogoslužij, verskih obredov, molitev, drugih verskih praks,
ter verske oziroma duhovne vzgoje in izobraževanja.
(3) Za kolektivno uresničevanje verske svobode iz prvega
odstavka tega člena se ne uporabljajo določbe odloka, ki ureja začasno omejitev
zbiranja ljudi zaradi preprečevanja okužb z virusom SARS-CoV-2.
2. člen
(1) Kolektivno uresničevanje verske svobode iz prvega
odstavka prejšnjega člena je dovoljeno le pod pogojem, da se zagotovi:
-       
minimalni možni stik med udeleženci,
-       
redno prezračevanje ali ustrezna ventilacija zaprtih prostorov, v
katerih se kolektivno uresničuje verska svoboda,
-       
uporaba zaščitnih mask v skladu z odlokom, ki ureja začasne ukrepe za
zmanjšanje tveganja okužbe in širjenja okužbe z virusom SARS-CoV-2, in
-       
razkuževanje rok v skladu z odlokom, ki ureja začasne ukrepe za
zmanjšanje tveganja okužbe in širjenja okužbe z virusom SARS-CoV-2.
(2) Pri kolektivnem uresničevanju verske svobode iz
prejšnjega odstavka se smiselno upoštevajo vsa higienska priporočila
ministrstva, pristojnega za zdravje (v nadaljnjem besedilu: ministrstvo), in
Nacionalnega inštituta za javno zdravje (v nadaljnjem besedilu: NIJZ) za
preprečevanje okužbe z virusom SARS-CoV-2, ki so objavljena na spletni strani
ministrstva in NIJZ.
(3) Medosebna razdalja med udeleženci mora biti najmanj 1
meter, razen med osebami iz skupnega gospodinjstva oziroma osebami, ki imajo
dokazila o prebolevnosti, cepljenosti ali testiranju, določena v odloku, ki
ureja začasne ukrepe za zmanjšanje tveganja okužbe in širjenja okužbe z virusom
SARS-CoV-2.
(4) Izvajanje verske oziroma duhovne vzgoje in izobraževanja
je dovoljeno pod pogojem, da osebe, ki izvajajo versko oziroma duhovno vzgojo
in izobraževanje enkrat tedensko opravijo testiranje na virus SARS-CoV-2 z
metodo verižne reakcije s polimerazo ali s hitrimi antigenskimi testi, kar
dokazujejo z dokazili o negativnem rezultatu testa, ki je ustrezen, če je
opravljen v skladu z odlokom, ki ureja začasne ukrepe za zmanjšanje tveganja
okužbe in širjenja okužbe z virusom SARS-CoV-2. Osebam iz prejšnjega stavka
tedenskega testiranja ni treba opraviti, če izpolnjujejo pogoj prebolevnosti
ali cepljenosti, kar dokazujejo z dokazili, določenimi v odloku, ki ureja
začasne ukrepe za zmanjšanje tveganja okužbe in širjenja okužbe z virusom
SARS-CoV-2.
(5) Osebe iz prejšnjega odstavka, ki občasno izvajajo versko
oziroma duhovno vzgojo in izobraževanje, morajo izpolnjevati pogoj
prebolevnosti, cepljenosti ali testiranja, kar dokazujejo z dokazili,
določenimi v odloku, ki ureja začasne ukrepe za zmanjšanje tveganja okužbe in
širjenja okužbe z virusom SARS-CoV-2.
(6) Cerkev oziroma druga verska skupnost zagotovi spoštovanje
pogojev iz prvega, četrtega in petega odstavka tega člena in omejitev iz
tretjega odstavka tega člena.
3. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.

Odlok o začasni omejitvi kolektivnega
uresničevanja verske svobode v Republiki Sloveniji (Uradni list RS, št. 132/21) vsebuje naslednjo končno določbo:
»KONČNA DOLOČBA
4. člen
Ta odlok začne veljati 23. avgusta 2021 in velja do vključno
29. avgusta 2021.«.

Odlok
o spremembah določenih odlokov, izdanih na podlagi Zakona o nalezljivih
boleznih (Uradni list RS, št. 135/21)
spreminja 4. člen odloka tako, da se glasi:
»4. člen
Ta odlok začne veljati 23. avgusta 2021 in velja do vključno
5. septembra 2021.«;
ter vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.