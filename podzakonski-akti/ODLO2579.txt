1. člen
S tem odlokom se zaradi zajezitve in obvladovanja epidemije
COVID-19 določajo začasne omejitve pri izvajanju športnih programov in športnih
tekmovanj.
2. člen
(1) Proces športne vadbe iz prvega odstavka 46. člena
Zakona o športu (Uradni list RS, št. 29/17, 21/18 – ZNOrg in 82/20; v
nadaljnjem besedilu: ZŠpo-1) je dovoljen vsem športnikom, kot jih določa
ZŠpo-1.
(2) Dovoljena je športno rekreativna dejavnost.
3. člen
Dovoljeno je izvajanje javno veljavnih programov usposabljanj
za strokovno delo v športu.
4. člen
(1) Dovoljeno je izvajanje športnih tekmovanj.
(2) Za nadzor nad izvedbo športnih tekmovanj mora
Olimpijski komite Slovenije oziroma pristojna nacionalna panožna športna zveza
ali organizator športnega tekmovanja imenovati odgovorne osebe in njihove
kontaktne podatke posredovati ministrstvu, pristojnemu za šport.
(3) Športniki in člani njihovih ekip, ki se udeležujejo
tekmovanj, drugo organizacijsko osebje, ki sodeluje pri izvedbi tekmovanj, in
gledalci se tekmovanj lahko udeležijo, če izpolnjujejo pogoj prebolevnosti,
cepljenosti ali testiranja, kar dokazujejo z dokazili, določenimi v odloku, ki
ureja začasne ukrepe za zmanjšanje tveganja okužbe in širjenja okužbe z virusom
SARS-CoV-2.
(4) Pogoj iz prejšnjega odstavka morajo izpolnjevati tudi
udeleženci športno rekreativne dejavnosti, ki so starejši od 15 let, če se taka
dejavnost izvaja v zaprtih prostorih, razen, če ni drugače določeno z odlokom,
ki ureja začasne pogoje za izvajanje dejavnosti v vzgoji in izobraževanju ter
visokem šolstvu.
(5) O potrebnih pogojih
iz prejšnjega odstavka mora upravljavec prostora, kjer se izvaja športno
rekreativna dejavnost, udeležence obvestiti s pisnim obvestilom pred vstopom v
prostor. Upravljavec prostora izvaja nadzor nad izpolnjevanjem pogojev z
neposrednim preverjanjem ob vstopu v objekt ali prostor.
(6) Strokovni delavci in voditelji športno rekreativne
dejavnosti, ki izvajajo proces športne vadbe ali športno rekreativno dejavnost
iz 2. člena tega odloka ter izvajalci programov usposabljanj iz prejšnjega
člena, se enkrat tedensko testirajo na virus SARS-CoV-2 s testom HAG.
(7) Osebam iz prejšnjega odstavka testiranja ni treba
opraviti, če izpolnjujejo pogoj prebolevnosti ali cepljenosti, kar dokazujejo z
dokazili, določenimi v odloku, ki ureja začasne ukrepe za zmanjšanje tveganja
okužbe in širjenja okužbe z virusom SARS-CoV-2 oziroma, če predložijo dokazilo
o negativnem rezultatu testa, ki je ustrezen, če je opravljen v skladu z
odlokom, ki ureja začasne ukrepe za zmanjšanje tveganja okužbe in širjenja
okužbe z virusom SARS-CoV-2.
(8) Pogoji za športnike, organizacijsko osebje in
gledalce športnih tekmovanj iz tretjega in šestega odstavka tega člena ne
veljajo za osebe, ki še niso dopolnile 15 let, če se tekme udeležujejo skupaj z
ožjimi družinskimi člani oziroma skrbniki.
(9) Organizator športnega tekmovanja iz prvega odstavka
tega člena mora s pisnim obvestilom na vidnem mestu obvestiti športnike in
člane njihovih ekip, drugo organizacijsko osebje ter gledalce o pogojih iz tega
člena, ki so potrebni za udeležbo na športnih tekmovanjih.
(10) Nadzor nad izpolnjevanjem pogojev za udeležbo na
tekmovanjih izvaja organizator športnega tekmovanja. Pri tem mora vzpostaviti
neposredno preverjanje pogojev že ob vstopu na športno tekmovanje.
5. člen
Za izvajanje športnih dejavnosti, ki so dovoljene s tem
odlokom, se lahko uporabljajo športni objekti in površine za šport v naravi iz
67. člena ZŠpo-1.
6. člen
(1) Za športnike in strokovne delavce v športu se pri
izvajanju športnih dejavnosti iz tega odloka ne uporablja odlok, ki določa
uporabo zaščitne maske.
(2) Športniki, strokovni delavci v športu in drugi
posamezniki morajo upoštevati navodila ministrstva, pristojnega za zdravje, in
Nacionalnega inštituta za javno zdravje za preprečevanje okužbe z virusom
SARS-CoV-2, ki so objavljena na spletni strani ministrstva, pristojnega za
zdravje (https://www.nijz.si/sl/sproscanje-ukrepov-covid-19).
7. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.

Odlok o začasnih omejitvah pri izvajanju
športnih programov (Uradni list RS, št. 132/21) vsebuje naslednjo končno določbo:
»KONČNA DOLOČBA
8. člen
Ta odlok začne veljati 23. avgusta 2021 in velja do
vključno 29. avgusta 2021.«.

Odlok
o spremembah in dopolnitvah Odloka o začasnih omejitvah pri izvajanju športnih
programov (Uradni list RS, št. 135/21)
spreminja 8. člen odloka tako, da se glasi:
»8. člen
Ta odlok začne veljati 23. avgusta 2021 in velja do
vključno 5. septembra 2021.«;
ter vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.