1. člen
S tem pravilnikom se sprejme gozdnogospodarski načrt
gozdnogospodarske enote Krka (2015–2024), št. 07-08/15 z dne
30. septembra 2015, ki ga je za obdobje od 1. januarja 2015 do
31. decembra 2024 izdelal Zavod za gozdove Slovenije, Območna enota Novo
mesto.
2. člen
Gozdnogospodarska enota Krka, ki meri 9.040,28 ha, se nahaja
v novomeškem gozdnogospodarskem območju, v občini Ivančna Gorica, oziroma v
katastrskih občinah Podboršt, Dob, Valična vas, Zagradec, Sušica, Krka,
Podbukovje, Veliko Globoko, Ambrus in Višnje.
3. člen
V gozdnogospodarski enoti Krka je s 1. januarjem 2015
ugotovljeno naslednje stanje gozdov:
1.     
lastništvo: 98,2% zasebnih gozdov v lasti fizičnih ali pravnih oseb, 1,3%
državnih gozdov in 0,5% gozdov lokalnih skupnosti;
2.     
površina: 5.937,73 ha, od katere je 5.937,73 ha večnamenskih gozdov;
3.     
lesna zaloga: 278,3 m3/ha, od tega 76,1 m3/ha
iglavcev in 202,2 m3/ha listavcev;
4.     
tekoči letni prirastek: 7,80 m3/ha, od tega 2,62 m3/ha
iglavcev in 5,18 m3/ha listavcev.
4. člen
(1) V gozdnogospodarskem načrtu gozdnogospodarske enote
Krka (2015–2024) je ob upoštevanju usmeritev iz gozdnogospodarskega načrta
novomeškega gozdnogospodarskega območja, izdelanega za obdobje od
1. januarja 2011 do 31. decembra 2020, ugotovljenega stanja gozdov,
analize preteklega gospodarjenja, zakonitosti razvoja gozdov in pridobljenih spoznanj
pri spremljanju razvoja gozdov v gozdnogospodarski enoti Krka določeno, da so
najbolj poudarjene funkcije gozdov, ki določajo način gospodarjenja z gozdom:
-       
proizvodne funkcije na površini 5.937,73 ha,
-       
ekološke funkcije na površini 521,83 ha ter
-       
socialne funkcije na površini 401,54 ha.
(2) Na podlagi funkcij gozdov in njihovega ovrednotenja
so v gozdnogospodarskem načrtu gozdnogospodarske enote Krka (2015–2024)
določeni cilji gospodarjenja z gozdom in gozdnim prostorom ter usmeritve za
njihovo doseganje.
5. člen
(1) Na podlagi ciljev in usmeritev iz drugega odstavka
prejšnjega člena so v gozdnogospodarski enoti Krka za obdobje od
1. januarja 2015 do 31. decembra 2024 določeni naslednji ukrepi:
-       
najvišji možni posek v višini 428.985 m3, od tega 110.297 m3
iglavcev in 318.688 m3 listavcev,
-       
gojitvena dela, potrebna za ohranitev in razvoj gozdov, na površini
1.218,52 ha,
-       
nega drogovnjaka na površini 219,77 ha,
-       
varstvena dela, potrebna za zaščito pred žuželkami v obsegu 600 delovnih
dni,
-       
nega habitatov prostoživečih živali in sicer vzdrževanje grmišč,
obrečnih pasov, omejkov, protivetrnih pasov in gozdnega roba na površini 1 ha,
sajenje 1000 sadik plodonosnega drevja pomembnega za prehranjevanje živali,
načrtno puščanje biomase v gozdu v obsegu 125 m3 ter 4 vzdrževanj
vodnih virov v gozdu.
(2) V gozdnogospodarskem načrtu gozdnogospodarske enote
Krka (2015–2024) so določeni ukrepi in načini njihove izvedbe tudi na ravneh
rastiščnogojitvenih razredov in odsekov.
6. člen
Pri izdelavi gozdnogojitvenih načrtov za posamezne ekosisteme
in njihove dele v gozdnogospodarski enoti Krka, v obdobju od uveljavitve tega
pravilnika do 31. decembra 2024, se morajo upoštevati cilji, usmeritve in
ukrepi, določeni v gozdnogospodarskem načrtu gozdnogospodarske enote Krka
(2015–2024).
7. člen
Po en izvod gozdnogospodarskega načrta gozdnogospodarske enote
Krka (2015–2024) je na vpogled na sedežu Zavoda za gozdove Slovenije, Območne
enote Novo mesto, Gubčeva 15, Novo mesto, na sedežu Zavoda za gozdove
Slovenije, Krajevne enote Žužemberk, Grajski trg 26, Žužemberk in na
Ministrstvu za kmetijstvo, gozdarstvo in prehrano, Dunajska 22, Ljubljana, kjer
se hrani tudi dokumentacija v zvezi s postopkom sprejemanja gozdnogospodarskega
načrta gozdnogospodarske enote Krka (2015–2024).
8. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-467/2015
Ljubljana, dne 30. decembra 2015
EVA 2015-2330-0027
Mag. Dejan Židan l.r.
minister
za kmetijstvo, gozdarstvo in prehrano