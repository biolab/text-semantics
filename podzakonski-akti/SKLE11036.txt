1. SPLOŠNE DOLOČBE
1. člen
(Vsebina sklepa)
(1) Ta sklep določa:
(a)   
višino letnih nadomestil za opravljanje nadzora (v nadaljevanju letno
nadomestilo) in
(b)   
takse za odločanje o zahtevah za izdajo dovoljenj s strani Banke
Slovenije v skladu z ZPotK-2.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(Opredelitev pojmov)
Pojmi, uporabljeni v tem sklepu, imajo enak pomen kot v
določbah ZPotK-2 in Zakonu o bančništvu (Uradni list RS, št. 25/15, 44/16
– ZRPPB in 77/16 – ZCKR; v nadaljevanju ZBan-2).
3. člen
(Zavezanec za plačilo)
(1) Zavezanec za plačilo letnega nadomestila je oseba iz
79. člena ZPotK-2, nad katero Banka Slovenije izvaja nadzor v skladu z
ZPotK-2:
(a)   
dajalec kredita za nepremičnino, ki je finančna institucija, katere
izključna ali pretežna dejavnost je opravljanje storitev finančnega zakupa v
skladu z ZBan-2, in v kateri ima banka ali banka države članice najmanj
20-odstotni delež glasovalnih pravic ali najmanj 20-odstotni delež v kapitalu,
ali katere bilančna vsota po stanju ob koncu preteklega koledarskega leta je
najmanj enaka 50.000.000 eurov in ki je pridobila dovoljenje Banke Slovenije za
opravljanje storitev finančnega zakupa nepremičnin ali izvajanje svetovalnih
storitev v zvezi s krediti za nepremičnino na območju Republike Slovenije;
(b)   
kreditni posrednik, ki je pridobil dovoljenje Banke Slovenije za
posredovanje potrošniških kreditov za nepremičnino ali izvajanje svetovalnih
storitev v zvezi s temi krediti;
(c)   
podružnica finančne institucije iz točke (a) iz druge države članice, ki
v Republiki Sloveniji opravlja storitev finančnega zakupa nepremičnin in
(d)   
podružnica kreditnega posrednika iz druge države članice, ki v Republiki
Sloveniji posreduje potrošniške kredite za nepremičnino.
(3) Zavezanec za plačilo takse je vložnik zahteve za izdajo
dovoljenja, ki ga izdaja Banka Slovenije na podlagi ZPotK-2. Obveznost za
plačilo takse za izdajo dovoljenja nastane z dnem vložitve zahteve za izdajo
dovoljenja. Potrdilo o plačilu takse je treba priložiti k zahtevi za izdajo
dovoljenja.
2. LETNO NADOMESTILO
4. člen
(Izračun letnega nadomestila)
(1) Višina skupnega letnega nadomestila vseh zavezancev
iz prvega odstavka 3. člena tega sklepa za posamezno leto se izračuna na
podlagi dejanskih stroškov nadzora v letu, za katerega se zaračunava
nadomestilo, zmanjšanih za prihodke iz taks, ob upoštevanju deleža pokrivanja
teh stroškov, ki ga določi Banka Slovenije.
(2) Višina letnega nadomestila zavezanca iz točke (a)
prvega odstavka 3. člena tega sklepa za posamezno leto je vsota fiksnega
in variabilnega dela.
(3) Fiksni delež skupnega letnega nadomestila zavezancev
iz točke (a) prvega odstavka 3. člena tega sklepa znaša 20 %, variabilni
pa 80 %.
(4) Fiksni del letnega nadomestila posameznega zavezanca
iz točke (a) prvega odstavka 3. člena tega sklepa se izračuna tako, da se
fiksni del skupnega letnega nadomestila teh zavezancev deli z njihovim
številom.
(5) Variabilni del letnega nadomestila posameznega
zavezanca iz točke (a) prvega odstavka 3. člena tega sklepa se izračuna
tako, da se variabilni del skupnega letnega nadomestila teh zavezancev razdeli
mednje po njihovih deležih v stanju neodplačanega dolga iz naslova potrošniških
kreditov za nepremičnino vseh navedenih zavezancev na zadnji dan predhodnega
leta, kot izhaja iz statističnega poročila lizing poslov na podlagi Navodila za
izvajanje sklepa o poročanju institucij, ki izvajajo dejavnost najema.
(6) Višina letnega nadomestila posameznega zavezanca iz
točk (b) do (d) prvega odstavka 3. člena tega sklepa za posamezno leto se
izračuna na podlagi dejanskih stroškov nadzora nad posameznim zavezancem,
zmanjšanih za prihodke iz taks, plačanih s strani zadevnega zavezanca.
3. TAKSE ZA ODLOČANJE O ZAHTEVAH ZA IZDAJO DOVOLJENJ
5. člen
(Višina takse za dovoljenje v zvezi z opravljanjem storitev
finančnega zakupa nepremičnin ali izvajanjem svetovalnih storitev v zvezi s
krediti za nepremičnino)
Taksa za izdajo dovoljenja v zvezi z opravljanjem storitev
finančnega zakupa nepremičnin ali izvajanjem svetovalnih storitev v zvezi s
krediti za nepremičnino v skladu s 67. členom ZPotK-2 znaša 1600 EUR.
6. člen
(Višina takse za dovoljenje v zvezi z opravljanjem storitev
posredovanja potrošniških kreditov za nepremičnino ali izvajanjem svetovalnih
storitev v zvezi s temi krediti in podaljšanje dovoljenja)
Taksa za izdajo dovoljenja in podaljšanje dovoljenja v zvezi
z opravljanjem storitev posredovanja potrošniških kreditov za nepremičnino ali
izvajanjem svetovalnih storitev v zvezi s temi krediti v skladu s
63. členom ZPotK-2 znaša 800 EUR.
4. PREHODNE IN KONČNE DOLOČBE
7. člen
(Prehodne določbe)
(1) Letno nadomestilo iz 4. člena tega sklepa se
zavezancem zaračuna prvič za leto 2018.
(2) Za leto, v katerem je zavezanec iz točke (a) prvega
odstavka 3. člena tega sklepa pridobil ali mu je prenehalo dovoljenje
Banke Slovenije za opravljanje storitev finančnega zakupa nepremičnin ali
izvajanje svetovalnih storitev v zvezi s krediti za nepremičnino, se pri
izračunu fiksnega dela letnega nadomestila zavezanca upošteva število polnih
mesecev v letu, za katero se zaračunava letno nadomestilo.
8. člen
(Uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije, uporabljati pa se začne 3. marca 2017.
Ljubljana, dne
21. februarja 2017
dr. Primož Dolenc l.r.
namestnik predsednika
Sveta Banke Slovenije