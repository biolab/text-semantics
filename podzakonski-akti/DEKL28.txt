I
Državni zbor Republike Slovenije s to deklaracijo določa
splošna stališča Slovenije na področju boja zoper podnebne spremembe in
prilagajanja na neizogibne posledice globalnega segrevanja.
Državni zbor Republike Slovenije se zaveda znanstvenih
dognanj na čelu s Četrtim poročilom o oceni stanja Medvladnega panela za
podnebne spremembe (IPCC) iz leta 2007, da so podnebne spremembe dejstvo, da
jih v pretežni meri povzroča človek s svojim ravnanjem in da predstavljajo
veliko tveganje za planet Zemlja, človeštvo, naravo in njeno raznovrstnost. To
potrjujejo tudi znanstvena dognanja drugih uglednih znanstvenikov, strokovnih
združenj in institucij, ki ugotavljajo, da se posledice podnebnih sprememb
dogajajo hitreje in so še hujše od pričakovanih.
Naše generacije so soočene z izzivi, ki so morda največji v
zgodovini človeške civilizacije.
Pri tem Državni zbor Republike Slovenije skupaj z
državljankami in državljani Slovenije izraža visoko stopnjo zaskrbljenosti
zaradi podnebnih sprememb in se pridružuje spoznanjem napredne evropske in
mednarodne javnosti, da je za preprečitev najhujših posledic podnebnih sprememb
na okoljskem, socialnem, demografskem in ekonomskem področju potrebno emisije
toplogrednih plinov zmanjšati na raven, ki bo omejila dvig povprečne globalne
temperature čim nižje pod 2 °C glede na predindustrijsko obdobje. Načelo
previdnosti v tej situaciji, kakor tudi potreba po ohranjanju pravice do
razvoja za revne in ranljive, zahteva odločno, pravično in ambiciozno ukrepanje
za zmanjšanje emisij in učinkovito prilagajanje na neizbežne posledice
podnebnih sprememb.
II
Državni zbor Republike Slovenije s to deklaracijo potrjuje
zavezanost Slovenije načelom trajnostnega razvoja kot zavezo sedanjih
generacij, da uresničimo takšen razvoj naše skupnosti, ki bo izboljšal možnosti
prihodnjih generacij. To zavezo bo Slovenija uresničevala s trajnostnim
upravljanjem z naravnimi viri, še posebej z vodo, zrakom, zemljo in gozdovi,
ter s smotrno gradnjo in upravljanjem infrastrukture, razvojem trajnostne mobilnosti
ter s krepitvijo mehanizmov, ki zagotavljajo močno socialno povezanost družbe
in skupnosti ter okolju prijazen razvoj.
Pri tem želi Državni zbor Republike Slovenije s to
deklaracijo poudariti, da podnebne spremembe s svojimi širokimi in nepredvidljivimi
posledicami v temelju ogrožajo vizijo trajnostnega razvoja slovenske družbe,
njeno dolgoročno gospodarsko konkurenčnost in blagostanje njenih ljudi.
Državni zbor Republike Slovenije priznava odgovornost
Republike Slovenije kot dela razvitega sveta za reševanje izziva podnebnih
sprememb zaradi svojih zgodovinskih emisij in finančne zmožnosti ukrepanja, kar
bo Slovenija uresničevala z zavzemanjem za takšno svetovno strategijo boja
zoper podnebne spremembe, ki bo temeljila na mednarodni solidarnosti za
učinkovito doseganje ciljev celotnega človeštva, še posebej pri pomoči državam
v razvoju pri soočenju s podnebnimi spremembami.
Državni zbor Republike Slovenije ugotavlja, da so stroški
ukrepanja zoper podnebne spremembe bistveno nižji od stroškov sanacije škod, ki
jih predstavljajo posledice podnebnih sprememb v primeru neukrepanja ter da
ukrepanje v smeri takojšnjega in ambicioznega zmanjševanja emisij prinašajo
številne koristi, med drugim tudi v obliki novih delovnih mest, večje
konkurenčnosti gospodarstva, nižjih stroškov za energijo, večje energetske
učinkovitosti in neodvisnosti, boljšega zdravja in varnosti ljudi. Zato
razumemo izzive okoljskih sprememb kot priložnost in spodbudo za oblikovanje
skupnosti trajnostnega razvoja.
III
Zato Državni zbor Republike Slovenije pričakuje, da si bo
Slovenija v sklopu pogajanj za sklenitev novega globalnega dogovora o politiki
do podnebnih sprememb po letu 2012 skupaj z drugimi prizadevala storiti vse,
kar je v njeni moči, da bo na podnebni konferenci v Kopenhagnu sprejet
ambiciozen, pošten in učinkovit globalni podnebni sporazum, ki bo zagotovil
omejitev rasti povprečne globalne temperature pod 2 °C v primerjavi s
predindustrijsko dobo, pri tem pa si bo Slovenija prizadevala doseči takšne
srednjeročne in dolgoročne cilje zmanjšanja izpustov toplogrednih plinov, ki
bodo omogočili omejitev dviga temperature čim nižje pod 2 °C v primerjavi s
predindustrijsko dobo in zagotovili večjo verjetnost preprečitve najhujših
posledic podnebnih sprememb.
Nov mednarodni podnebni dogovor mora temeljiti na načelu
pravičnosti in zagotoviti pravico do preživetja vseh ljudi in ekosistemov ter
pravico do trajnostnega razvoja. Omogočiti mora pravočasno in učinkovito
prilagajanje na posledice podnebnih sprememb za vse države, še posebej pa za
države v razvoju, ki so k problemu podnebnih sprememb prispevale najmanj,
soočene pa so in še bodo z njihovimi najhujšimi posledicami.
Za doseganje teh ciljev mora po mnenju Državnega zbora
Republike Slovenije nov mednarodni podnebni dogovor opredeliti:
-       
cilj vsaj 80% zmanjšanja globalnih emisij do leta 2050 glede na raven iz
leta 1990. Pri tem morajo globalne emisije najvišje ravni doseči najkasneje do
leta 2020, za tem pa hitro in strmo padati v smeri zmanjševanja koncentracije
toplogrednih plinov v ozračju na 350 ppm CO2, kar predstavlja
razumno verjetnost za preprečitev katastrofalnih posledic podnebnih sprememb.
-       
zavezo razvitih držav, da bodo v skladu s svojo zgodovinsko
odgovornostjo in zmožnostjo ukrepanja svoje izpuste toplogrednih plinov do leta
2020 zmanjšale za 40% glede na leto 1990, pri čemer bo velika večina teh
potrebnih zmanjšanj izpustov dosežena znotraj razvitih držav.
-       
prispevek držav v razvoju k mednarodnim naporom za obvladovanje
podnebnih sprememb v obliki odklona od predvidenih emisij brez ukrepov v višini
med 15–30% do leta 2020.
-       
zavezo razvitih držav o zagotavljanju novih in dodatnih javnih sredstev
za ukrepe blaženja in prilagajanja na podnebne spremembe v državah v razvoju na
predvidljiv in stabilen način ter v višini vsaj okoli 100 milijard € letno do
leta 2020. Sredstva za podnebno ukrepanje v državah v razvoju morajo biti nova
in dodatna ob že sprejetih zavezah o zagotavljanju uradne razvojne pomoči v
okviru razvojnih ciljev tisočletja Organizacije združenih narodov ter nova in
dodatna ob finančnih tokovih iz ogljično izravnalnih projektov, s katerimi
razvite države v državah v razvoju dosegajo svoje cilje zmanjšanja emisij.
Potreben je nov finančni mehanizem pod okriljem Okvirne konvencije Združenih
narodov o spremembi podnebja, ki bo zagotavljal potrebna sredstva na
predvidljiv in stabilen način ter zagotavljal upravljanje sredstev s pravično
zastopanostjo držav v razvoju na pravičen, transparenten in učinkovit način.
-       
cilj ustavitve bruto krčenja tropskih gozdov do leta 2020 in s tem
zmanjšanja 20% prispevka h globalnim emisijam, ki ga povzročata krčenje in
degradacija tropskih gozdov. Potrebna je vzpostavitev multilateralnega sklada
za gozdove, ki se bo polnil skozi povečano javno finančno podporo in preko nove
mednarodne finančne sheme. Pri tem je za določitev najnujnejših usmeritev za
zaščito gozdov in za določitev ukrepov v korist biotski raznovrstnosti in od
gozda odvisnemu prebivalstvu bistven javni nadzor porazdelitve finančnih
sredstev. Slovenija lahko v tem procesu prispeva svoje znanje sonaravnega
gospodarjenja z gozdovi, ki je med najbolj razvitimi v svetu in katerega sadove
visoke gozdnatosti ter bogatih ekosistemov uživa sedanja generacija.
-       
zavezo razvitih držav o tehnološkem sodelovanju in gradnji zmogljivosti
v državah v razvoju. Izziv, ki ga podnebne spremembe predstavljajo, bo zahteval
pospešen prehod v nizkoogljično družbo. Dogovor v Kopenhagnu mora določiti
mednarodno sodelovanje in financiranje raziskav in razvoja okoljsko
sprejemljivih tehnologij za zmanjševanje emisij in tehnologije prilagajanja.
Prav tako mora določiti mehanizme za prenos znanj, tehnoloških dobrin in opreme
v države v razvoju ter zagotoviti gradnjo zmogljivosti v državah v razvoju na
področju raziskav in razvoja. Potrebne so tehnologije za izboljšano rabo
obnovljivih virov energije, izboljšanje energetske intenzivnosti globalnega
gospodarstva in zagotovljen dostop do okoljsko trajnostnih energetskih storitev
v državah v razvoju.
-       
reformo mehanizmov ogljičnega trga, da bodo ti zagotavljali resnična in
dodatna zmanjšanja emisij in prispevali k trajnostnemu razvoju.
IV
Državni zbor Republike Slovenije bo skupaj z Vlado Republike
Slovenije pristopil k oblikovanju zakona o podnebnih spremembah in nacionalne
strategije za boj zoper podnebne spremembe, s katerimi bomo opredelili nujne
politike prilagajanja in zmanjševanje emisij na vseh ravneh svojega delovanja
za celovito transformacijo slovenske družbe v nizkoogljično družbo.
Pri tem Državni zbor Republike Slovenije poziva vse politične
voditelje na čelu s predsednikom Republike Slovenije in predsednikom Vlade
Republike Slovenije, da obravnavajo politiko do podnebnih sprememb kot svojo prednostno
politiko in zastavijo medsebojno sodelovanje s ciljem, da zagotovijo Sloveniji
vodilno vlogo v globalnem boju zoper podnebne spremembe, z zavzemanjem za
učinkovit in ambiciozen dogovor na globalni ravni kot tudi z učinkovito
politiko za prehod Slovenije v nizkoogljično družbo.
Zato Državni zbor Republike Slovenije poziva Vlado Republike
Slovenije,
-       
da pravočasno pripravi prenos vse relevantne zakonodaje Evropske unije
za področje podnebnih sprememb v nacionalni pravni red Slovenije, še posebej
podnebno-energetskega zakonodajnega svežnja in s tem v naši zakonodaji ter v
programskih dokumentih zagotovi izpolnitev skupnih evropskih ciljev,
-       
da čimprej pripravi strokovne podlage in analize o možnostih, stroških
in koristih podnebnih ukrepov za Slovenijo do zmanjšanja izpustov za vsaj 80%
oziroma do leta 2050 in jih predstavi Državnemu zboru in javnosti,
-       
da najkasneje do leta 2011 pripravi vse relevantne strateške in
programske dokumente, ki bodo zajemali izpolnjevanje zavez in ciljev v okviru
novega globalnega sporazuma iz Kopenhagna,
-       
da s pripravo Strategije razvoja Slovenije do leta 2020 kot osrednji
razvojni cilj zastavi prehod v nizkoogljično družbo in družbo trajnostnega
razvoja,
-       
da najkasneje do leta 2011 pripravi nacionalni program za blaženje in prilagajanje
na podnebne spremembe, ki jim bodo sledili vsi sektorski programi za zmanjšanje
emisij toplogrednih plinov, prioritetno za področje energije in prometa,
-       
da pripravi nacionalni energetski program, s katerim opredeli prihodnjo
energetsko politiko na temelju obnovljivih virov energije, saj nadaljevanje
današnjega trenda ne omogoča izpolnitve ciljev in določil podnebno-energetskega
zakonodajnega svežnja ter novega sporazuma iz Kopenhagna,
-       
da v letu 2010–2011 pripravi celovito strategijo komuniciranja z
javnostmi za področje podnebnih sprememb in trajnostnega razvoja ter učinkovite
ukrepe na področju vzgoje in izobraževanja na tem področju,
-       
da k proaktivnemu sodelovanju za uresničitev vseh nalog na tem področju
povabi strokovno in širšo javnost, še posebej gospodarstvo, strokovne in
znanstvene institucije ter nevladne organizacije.
Državni zbor Republike Slovenije poziva Vlado Republike
Slovenije, da o uresničevanju ciljev in zavez ter o pripravi in izvajanju
zakonodajnih in programskih dokumentov na področju podnebnih sprememb in
trajnostnega razvoja vsaj enkrat letno celovito poroča Državnemu zboru
Republike Slovenije.
Št. 801-08/09-12/15
Ljubljana, dne 19. novembra 2009
EPA 702-V
Državni zbor 
Republike Slovenije 
dr. Pavel Gantar l.r. 
Predsednik