1. člen
Ta pravilnik določa postopek za določitev predstavnikov
nevladnih organizacij za člane Komisije za ravnanje z gensko spremenjenimi
organizmi (v nadaljnjem besedilu: Komisija). 
Nevladne organizacije iz prejšnjega odstavka (v nadaljnjem
besedilu: NVO) so društva, ustanove in zavodi, ki delujejo na področju varstva
okolja, varstva potrošnikov ali varovanja zdravja in katerih ustanovitelj ni
država, občina, druga oseba javnega prava ali politična stranka.
2. člen
Javni poziv za zbiranje predlogov kandidatov za določitev
predstavnikov NVO v Komisiji objavi ministrstvo, pristojno za varstvo okolja (v
nadaljnjem besedilu: ministrstvo), v enem od dnevnih časopisov, ki pokrivajo
celotno območje države, in na svoji spletni strani. 
Ministrstvo v javnem pozivu iz prejšnjega odstavka določi
tudi rok za pošiljanje predlogov kandidatov, ki ni krajši od 21 dni od objave
javnega poziva. 
Javni poziv se objavi najmanj tri mesece pred iztekom
delovanja Komisije v tekočem štiriletnem obdobju.
3. člen
Z javnim pozivom se zbirajo predlogi kandidatov za štiri
člane Komisije, in sicer za: 
-       
dva predstavnika NVO s področja varstva okolja, 
-       
enega predstavnika NVO s področja varstva potrošnikov in 
-       
enega predstavnika NVO s področja varovanja zdravja. 
Vsaka NVO lahko na podlagi javnega poziva predlaga samo
kandidate za predstavnike NVO s svojega področja delovanja in sicer v številu
kot je določeno za predstavnike s posameznih področij v prejšnjem odstavku. 
Šteje se, da NVO deluje na področju iz prvega odstavka tega
člena, če iz njenega ustanovitvenega akta izhaja, da je namen ustanovitve
delovanje na tem področju.
4. člen
NVO na podlagi javnega poziva ministrstvu posredujejo svoje
predloge v pisni in elektronski obliki, predlogu v pisni obliki pa morata biti
priložena dokazilo, da ima predlagatelj status NVO, in pisna izjava kandidata,
da se strinja s kandidaturo. 
Za dokazilo iz prejšnjega odstavka se šteje kopija
ustanovitvenih aktov NVO. 
Predlog kandidata za predstavnika NVO v Komisiji mora vsebovati
podatke o imenu in priimku kandidata ter njegovi izobrazbi in kratko
utemeljitev predloga v zvezi z delovanjem kandidata na področju delovanja NVO.
5. člen
Ministrstvo na podlagi prispelih predlogov pripravi ločene
sezname predlaganih kandidatov za predstavnike NVO s področja varstva okolja,
varstva potrošnikov in varovanja zdravja, ki vsebujejo imena in priimke vseh
kandidatov ter kratke utemeljitve predlogov. 
Če ministrstvo na podlagi prispelih predlogov ugotovi, da na
podlagi javnega poziva NVO niso predlagale potrebnega števila kandidatov,
ponovi javni poziv ob smiselni uporabi določb 2., 3. in 4. člena tega
pravilnika. 
Ministrstvo pošlje ločene sezname iz prvega odstavka tega
člena vsem NVO, ki so na javni poziv posredovale svoje predloge kandidatov, in
jih pozove, da v določenem roku, ki ne sme biti krajši od 15 dni, na podlagi
seznama kandidatov za njihovo področje izvolijo: 
-       
dva predstavnika s področja varstva okolja, 
-       
enega predstavnika s področja varstva potrošnikov in 
-       
enega predstavnika s področja varovanja zdravja. 
Ministrstvo objavi sezname iz prvega odstavka tega člena tudi
na svoji spletni strani. 
NVO volijo le predstavnike za svoje področje, imena
izvoljenih kandidatov pa pošljejo ministrstvu priporočeno po pošti. Predlog
kandidatov mora biti poslan v zaprti kuverti, na njej pa morata biti navedena
naziv in naslov NVO, ki predlog pošilja.
6. člen
Ministrstvo imenuje tričlansko komisijo, ki jo sestavljajo
predstavniki ministrstva, katera po preteku roka iz tretjega odstavka
prejšnjega člena na podlagi prispelih odgovorov ugotavlja rezultate glasovanja.
Ugotavljanje rezultatov iz prejšnjega odstavka je javno.
Ministrstvo podatke o kraju in datumu ugotavljanja rezultatov objavi na svoji
spletni strani in o njih obvesti vse NVO, ki so na podlagi javnega poziva
poslale svoje predloge kandidatov.
7. člen
Če ministrstvo na podlagi izidov glasovanja iz prejšnjega
člena ugotovi, da je dobilo pri glasovanju več kandidatov iz posameznega
seznama enako največje število glasov, njihovo število pa presega predpisano
število predstavnikov NVO v Komisiji, ob smiselni uporabi določb 5. in 6. člena
tega pravilnika pozove NVO, da o teh kandidatih ponovno glasujejo.
8. člen
Če ministrstvo na podlagi izidov ponovnega glasovanja iz
prejšnjega člena ugotovi, da je ponovno več kandidatov iz posameznega seznama
dobilo enako največje število glasov, o izbiri med temi kandidati za
predstavnike NVO v Komisiji odloči minister, pristojen za varstvo okolja, na
podlagi mnenja komisije iz prvega odstavka 6. člena tega pravilnika.
9. člen
Ministrstvo na podlagi rezultatov iz 6. ali 7. člena tega
pravilnika ali odločitve iz prejšnjega člena pripravi predlog predstavnikov NVO
za člane Komisije in ga posreduje Vladi Republike Slovenije v imenovanje. 
Predlog predstavnikov NVO za člane Komisije ministrstvo
objavi tudi na svoji spletni strani.
10. člen
Če predstavniku NVO preneha mandat člana Komisije med
trajanjem mandata Komisije, ministrstvo za preostanek mandatne dobe Komisije
namesto njega predlaga osebo, ki je v postopku za določitev predstavnikov NVO
za tekoče mandatno obdobje med predlaganimi kandidati z istega področja
delovanja NVO prejela naslednje največje število glasov. 
Če je v postopku iz prejšnjega odstavka več kandidatov z
istega področja prejelo naslednje največje število glasov, ministrstvo pozove
NVO, ki so v postopku sodelovale, da ob smiselni uporabi določb 7. člena tega
pravilnika med temi kandidati izberejo nadomestnega predstavnika. 
Če na način iz prejšnjega odstavka nadomestni predstavnik ni
izvoljen, ga med kandidati iz prejšnjega odstavka določi minister, pristojen za
varstvo okolja.
11. člen
Ministrstvo javni poziv iz 2. člena tega pravilnika prvič
objavi najpozneje dva meseca po uveljavitvi tega pravilnika.
12. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-01-5/2005
Ljubljana, dne 16. marca 2005.
EVA 2005-2511-0011
Janez Podobnik l. r. 
Minister 
za okolje in prostor