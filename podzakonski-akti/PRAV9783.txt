1. člen
(vsebina)
Ta pravilnik ureja način vložitve prijave pridelave gensko
spremenjenih rastlin (v nadaljnjem besedilu: GSR), način predložitve dogovora o
območju za pridelavo GSR in sporočanja letnega načrta pridelave GSR, vsebino
izpisa iz registra pridelovalcev GRS ter način vložitve dogovora o območju brez
GSR.
2. člen
(izrazi)
Izrazi kmetijsko gospodarstvo, nosilec kmetijskega gospodarstva,
register kmetijskih gospodarstev (v nadaljnjem besedilu: RKG), neponovljiva
identifikacijska številka kmetijskega gospodarstva (v nadaljnjem besedilu: KMG‑MID),
grafična enota rabe zemljišča kmetijskega gospodarstva (v nadaljnjem besedilu:
GERK) in neponovljiva identifikacijska oznaka GERK (v nadaljnjem besedilu: GERK‑PID),
ki so uporabljeni v tem pravilniku, imajo enak pomen kot ga določata zakon, ki
ureja kmetijstvo, in predpis, ki ureja RKG.
3. člen
(način vložitve prijave pridelave GSR)
(1) Nosilec kmetijskega gospodarstva, ki namerava pridelovati
GSR, vloži prijavo pridelave GSR na ministrstvo, pristojno za kmetijstvo (v
nadaljnjem besedilu: ministrstvo), na obrazcu 'Prijava pridelave GSR', ki je
dostopen na ministrstvu in na spletni strani ministrstva.
(2) Če namerava nosilec kmetijskega gospodarstva pridelovati
GSR različnih vrst oziroma na več zemljiščih, mora podatke o zemljišču, na
katerem bo prideloval GSR, o GSR, ki jih bo prideloval na tem zemljišču, in o
ukrepih za zagotavljanje soobstoja navesti posebej za vsako zemljišče, na
katerem bo prideloval posamezno vrsto GSR.
(3) Podatke o posameznem zemljišču, na katerem bo prideloval
GSR, in o ukrepih, ki jih bo izvajal za zagotavljanje soobstoja, lahko nosilec
kmetijskega gospodarstva posreduje tudi v grafični obliki. V ta namen prijavi
iz prvega odstavka tega člena priloži natis prostorskih podatkov o ustreznih
GERK‑ih iz spletnega pregledovalnika GERK/RABA, ki je dostopen na spletni
strani ministrstva: http://rkg.gov.si/GERK/, kjer označi GERK, na katerem se
bodo pridelovale GSR, in površine, na katerih se bodo izvajali posamezni ukrepi
za zagotavljanje soobstoja.
4. člen
(način predložitve dogovora o območju za pridelavo GSR in
sporočanja letnega načrta pridelave GSR)
(1) Pisni dogovor o območju za pridelavo GSR morajo
podpisniki na ministrstvo predložiti v originalu.
(2) Podatki, ki jih morajo podpisniki dogovora o območju za
pridelavo GSR sporočati v letnem načrtu pridelave GSR v skladu z 12. členom
Zakona o soobstoju gensko spremenjenih rastlin, se lahko navedejo na obrazcu
prijave letnega načrta, ki je dostopen na ministrstvu in spletni strani
ministrstva. 
5. člen
(izpis iz registra pridelovalcev GSR)
Pridelovalcu GSR, ki ga ministrstvo vpiše v register pridelovalcev
GSR v skladu s prvim odstavkom 8. člena ali sedmim odstavkom 12. člena Zakona o
soobstoju gensko spremenjenih rastlin, izda ministrstvo izpis iz registra pridelovalcev
GSR in vsebuje podatke o:
-       
KMG‑MID in naslovu kmetijskega gospodarstva;
-       
pridelovalcu GSR in o osebi, ki je strokovno usposobljena za ravnanje z
GSR;
-       
GERK‑ih kmetijskega gospodarstva, na katerih se pridelujejo GSR, in
sicer: GERK‑PID, domače ime GERK‑a, površina GERK‑a, vrsta GSR in posebni
identifikator za GSO, ki se prideluje na posameznem GERK‑u;
-       
GERK‑ih, na katerih se izvajajo ukrepi za zagotavljanje soobstoja, in
sicer GERK‑PID, domače ime GERK‑a, vrsto dejanske rabe ter površino GERK, vrsto
ukrepa; v primeru GERK‑ov, ki niso v lasti ali uporabi kmetijskega gospodarstva
tudi podatke o podpisnikih dogovora o skupnem izvajanju ukrepov za
zagotavljanje soobstoja;
-       
morebitnih drugih zemljiščih, na katerih se izvajajo ukrepi za
zagotavljanje soobstoja, in sicer katastrsko občino in parcelno številko ter
površino; v primeru zemljišč, ki niso v lasti ali uporabi kmetijskega gospodarstva
tudi podatke o podpisnikih dogovora o skupnem izvajanju ukrepov za
zagotavljanje soobstoja;
-       
datumu vpisa oziroma zadnje spremembe vpisa;
-       
obdobju, za katero se pridelovalec večletnih GSR vpiše v register
pridelovalcev GSR.
6. člen
(predložitev dogovora o območju brez GSR)
(1) Pisni dogovor o območju brez GSR predložijo nosilci
kmetijskih gospodarstev na ministrstvo v originalu.
(2) Vzorec pisnega dogovora o območju brez GSR je dostopen na
ministrstvu in na spletni strani ministrstva. 
7. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-444/2009
Ljubljana, dne 15. novembra 2010
EVA 2009-2311-0125
mag. Dejan Židan l.r.
Minister 
za kmetijstvo, 
gozdarstvo in prehrano