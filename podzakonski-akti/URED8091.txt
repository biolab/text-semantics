I. SPLOŠNA DOLOČBA
1. člen
(vsebina)
S to uredbo se za izvajanje Izvedbene uredbe Komisije (EU)
2020/568 z dne 23. aprila 2020 o določitvi obvezne predložitve izvoznega
dovoljenja pri izvozu nekaterih izdelkov (UL L št. 129 z dne
24. 4. 2020, str. 7; v nadaljnjem besedilu: Izvedbena uredba
2020/568/EU) določajo:
-       
vsebina in oblika vloge za izdajo dovoljenja za izvoz osebne zaščitne
opreme (v nadaljnjem besedilu: blago);
-       
nadzor, pristojni organi in sankcije za kršitve.
II. VLOGE ZA IZDAJO IZVOZNIH DOVOLJENJ IN POSTOPKI IZDAJE
2. člen
(vloge za izdajo izvoznih dovoljenj)
(1) Vloga za izdajo dovoljenja za izvoz blaga iz Priloge
I Izvedbene uredbe 2020/568/EU se vloži pri ministrstvu, pristojnem za
gospodarstvo, (v nadaljnjem besedilu: ministrstvo) na obrazcu iz Priloge, ki je
sestavni del te uredbe. Obrazec se pošlje po pošti ali na elektronski naslov gp.mgrt@gov.si.
(2) Obrazcu iz prejšnjega odstavka se priloži pojasnilo
in morebitna dokazila o posebnih okoliščinah, zaradi katerega se vlaga vloga.
3. člen
(mnenja drugih državnih organov)
(1) Pred odločitvijo o izdaji dovoljenja iz prejšnjega
člena ministrstvo pridobi mnenje ministrstva, pristojnega za zunanje zadeve,
ministrstva, pristojnega za zdravje, in ministrstva, pristojnega za obrambo.
(2) Državni organi iz prejšnjega odstavka svoja mnenja
oblikujejo na podlagi svojih pristojnosti v skladu z dejavniki, ki jih določajo
šesti in sedmi odstavek 2. člena ter tretji in četrti odstavek
3. člena Izvedbene uredbe 2020/568/EU.
(3) Ministrstvo zavrne izdajo dovoljenja, če je kateri
koli državni organ iz prvega odstavka tega člena podal negativno mnenje.
4. člen
(mnenje Evropske komisije)
(1) Pred odločitvijo o izdaji dovoljenja iz
2. člena te uredbe v primerih, ki jih določata sedmi odstavek
2. člena in peti odstavek 3. člena Izvedbene uredbe 2020/568/EU,
ministrstvo pridobi mnenje Evropske komisije.
(2) Ministrstvo zavrne izdajo dovoljenja, če je Evropska
komisija podala negativno mnenje.
5. člen
(izdaja dovoljenja)
(1) Ministrstvo izda dovoljenje oziroma zavrne izdajo
dovoljenja v petih delovnih dneh od dneva, ko so mu bile predložene vse
zahtevane informacije s strani izvoznika, druge države članice ali Evropske
komisije v primeru posvetovanja in s strani državnih organov iz 3. člena
te uredbe.
(2) V primeru, ki ga določa šesti odstavek 2. člena
Izvedbene uredbe 2020/568/EU, ministrstvo izda dovoljenje oziroma zavrne izdajo
dovoljenja v dveh delovnih dneh od dneva, ko so mu bile predložene vse
zahtevane informacije.
III. NADZOR IN PRISTOJNOSTI DRŽAVNIH ORGANOV
6. člen
(nadzor in pristojnost)
Pri izvozu blaga Finančna uprava Republika Slovenije
preverja, ali blago iz Izvedbene uredbe 2020/568/EU spremlja ustrezno izvozno
dovoljenje, in izreka globe po tej uredbi.
IV. KAZENSKE DOLOČBE
7. člen
(kršitve v zvezi s prepovedjo izvoza blaga iz Priloge I
Uredbe 2020/568/EU)
(1) Z globo od 15.000 do 100.000 eurov se kaznuje za
prekršek pravna oseba, samostojni podjetnik posameznik ali posameznik, ki
samostojno opravlja dejavnost, če brez dovoljenja pristojnega organa izvozi
blago iz Priloge I Izvedbene uredbe 2020/568/EU.
(2) Z globo od 3.000 do 10.000 eurov se za prekršek iz
prejšnjega odstavka kaznuje tudi odgovorna oseba pravne osebe, odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost.
(3) Z globo od 3.000 do 5.000 eurov se kaznuje
posameznik, ki stori prekršek iz prvega odstavka tega člena.
8. člen
(višina globe v prekrškovnem postopku)
Za prekrške iz prejšnjega člena se sme v hitrem postopku
izreči globa tudi v znesku, ki je višji od najnižje predpisane globe, določene
s to uredbo.
V. KONČNI DOLOČBI
9. člen
(prenehanje veljavnosti)
Z dnem uveljavitve te uredbe preneha veljati Uredba o
izvajanju Izvedbene uredbe Komisije (EU) 2020/402 o določitvi obvezne
predložitve izvoznega dovoljenja pri izvozu nekaterih izdelkov (Uradni list RS,
št. 32/20).
10. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00726-16/2020
Ljubljana, dne 7. maja 2020
EVA 2020-2130-0022
Vlada Republike Slovenije
Janez Janša
predsednik

Priloga:
Zahtevek za izdajo dovoljenja za izvoz osebne zaščitne opreme (Izvedbena uredba
2020/568/EU)