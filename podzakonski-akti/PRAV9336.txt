I. SPLOŠNE DOLOČBE
1. člen
(vsebina pravilnika)
Ta pravilnik določa podrobnejši potek priprav in izvedbo
inšpekcije Organizacije za prepoved kemičnega orožja (v nadaljnjem besedilu:
inšpekcija), naloge in obveznosti zavezancev ter organa, pristojnega za
kemikalije (v nadaljnjem besedilu: pristojni organ) v skladu z zahtevami
Konvencije o prepovedi razvoja, proizvodnje, kopičenja zalog in uporabe
kemičnega orožja ter o njegovem uničenju (Uradni list RS – MP, št. 9/97; v
nadaljnjem besedilu: konvencija) in Zakona o nadzoru strateškega blaga
posebnega pomena za varnost in zdravje (Uradni list RS, št. 29/06; v nadaljnjem
besedilu: zakon).
2. člen
(opredelitev pojmov)
Izrazi, uporabljeni v tem pravilniku, imajo enak pomen kot
izrazi, uporabljeni v zakonu oziroma v konvenciji, poleg njih pa v tem
pravilniku 
-       
»PSF kemikalija« pomeni organsko kemikalijo, ki ni vključena v sezname
strateškega blaga na podlagi Uredbe o določitvi seznama strateškega blaga in
pripadajočih nadzornih režimih (Uradni list RS, št. 48/07) in vsebuje elemente
fosfor, žveplo ali fluor, z izjemo razstreliv in ogljikovodikov; 
-       
»posamezna organska kemikalija« pomeni katero koli ogljikovo spojino, ki
jo je mogoče opredeliti s kemijskim imenom, strukturno formulo, če je znana, in
z registrsko številko CAS, če ji je dodeljena, razen oksidov, sulfidov,
kovinskih karbonatov, razstreliv in ogljikovodikov; 
-       
»inšpekcijska skupina« pomeni skupino, ki jo sestavljajo inšpektorji in
inšpekcijski asistenti, ki jih za izvedbo inšpekcije imenuje Organizacija za
prepoved kemičnega orožja; 
-       
»zavezanec« pomeni vsako pravno osebo, vključno z znanstvenimi,
izobraževalnimi in drugimi javnimi ustanovami in državnimi organi, ali
samostojnega podjetnika posameznika, ki opravlja strateško dejavnost, povezano
s strateškim blagom posebnega pomena za varnost in zdravje ali proizvaja več
kot 30 ton PSF kemikalije ali 200 ton posamezne organske kemikalije v skladu s
konvencijo.
3. člen
(namen in vrste inšpekcij)
(1) Inšpekcija je lahko rutinska ali preveritvena. 
(2) Namen rutinske inšpekcije je pregled skladnosti
dejavnosti zavezancev z zahtevami konvencije. 
(3) Namen preveritvene inšpekcije je, da se na zahtevo države
pogodbenice konvencije preveri sum neskladnosti s konvencijo na ozemlju druge
države pogodbenice konvencije.
II. PREDPRIPRAVE NA INŠPEKCIJO
4. člen
(imenovanje koordinacijske skupine)
(1) Za spremljanje inšpekcije minister, pristojen za zdravje
določi koordinacijsko skupino, ki izvaja naloge, povezane z inšpekcijo. 
(2) Koordinacijsko skupino sestavljajo delavci pristojnega
organa, ministrstva, pristojnega za zunanje zadeve, ministrstva, pristojnega za
notranje zadeve, ministrstva pristojnega za gospodarstvo in ministrstva,
pristojnega za obrambo. Vodja koordinacijske skupine je predstavnik pristojnega
organa. 
(3) Vodja koordinacijske skupine, oziroma delavec, ki ga
vodja določi, hrani in enkrat letno preveri spisek telefonskih številk,
elektronskih naslovov in številk telefaksov članov koordinacijske skupine.
5. člen
(prejem obvestila o prihodu inšpekcije)
(1) Pristojni organ prevzeme obvestilo Organizacije za
prepoved kemičnega orožja o prihodu inšpekcije (v nadaljnjem besedilu:
obvestilo). Vzorec obvestila je v Prilogi I, ki je sestavni del tega
pravilnika. 
(2) Pristojni organ ob prejemu obvestila preveri navedene
podatke v obvestilu, izpolni in po telefaksu odpošlje potrdilo o prejemu
obvestila, ki je v Prilogi II, ki je sestavni del tega pravilnika, na sedež
Organizacije za prepoved kemičnega orožja. Čas od prejema obvestila o prihodu
inšpekcije do potrditve prejema ne sme biti daljši od ene ure. Potrdilo podpiše
direktor pristojnega organa, v primeru njegove odsotnosti pa njegov namestnik. 
(3) V primeru inšpekcije v vojaških objektih pristojni organ
odpošlje obvestilo po telefaksu na 91. operativni center slovenske vojske
(OCSV), v primeru inšpekcije za staro kemično orožje pa na Center za obveščanje
Republike Slovenije (CORS).
6. člen
(imenovanje spremljevalne skupine)
(1) Za vsako napovedano inšpekcijo posebej vodja
koordinacijske skupine imenuje spremljevalno skupino. Spremljevalno skupino
sestavljajo vodja spremljevalne skupine, namestnik vodje spremljevalne skupine
in člani. Skupno število članov spremljevalne skupine naj ne presega števila
članov inšpekcijske skupine. 
(2) Vodja in namestnik spremljevalne skupine sta praviloma
predstavnika pristojnega organa, v primeru inšpekcije v vojaških objektih in v
primeru inšpekcije starega kemičnega orožja je vodja predstavnik ministrstva,
pristojnega za obrambo. 
(3) Delodajalec omogoči imenovanim članom spremljevalne
skupine v času priprav na inšpekcijo in v času same izvedbe inšpekcije
prilagoditev delovnih obveznosti tako, da lahko nemoteno delujejo v
spremljevalni skupini. 
(4) Člani spremljevalne skupine izvajajo naloge po navodilu
vodje spremljevalne skupine ali namestnika vodje spremljevalne skupine. 
(5) V primeru rutinskih inšpekcij se spremljevalna skupina
skliče v delovnih urah istega oziroma prvih delovnih urah naslednjega delovnega
dne, za preveritvene inšpekcije pa se spremljevalna skupina skliče takoj.
III. PRIPRAVE NA INŠPEKCIJO
7. člen
(naloge spremljevalne skupine pred prihodom inšpekcije)
Spremljevalna skupina mora čimprej izvesti naslednje naloge,
ki so bistvene za sprejem inšpekcije in ustrezno pripravo na inšpekcijo: 
-       
o napovedani inšpekciji nemudoma obvesti zavezanca, ki pripravi prostore
in dokumentacijo, pri čemer upošteva 14. člen tega pravilnika; 
-       
zagotovi, da bo postaja letališke policije Brnik omogočila inšpekcijski
skupini prehod meje pri prihodu v Republiko Slovenijo in pri njenem odhodu iz
Republike Slovenije; 
-       
na Letališču Jožeta Pučnika Ljubljana uredi ustrezen prostor za sprejem
inšpekcijske skupine, prostor za pregled inšpekcijske opreme in prostor, kjer
se shrani morebitna zavrnjena oprema; 
-       
zagotovi, da tehnično osebje Letališča Jožeta Pučnika Ljubljana opravi
razkladanje, nakladanje in prevoz inšpekcijske opreme na območju Letališča
Jožeta Pučnika Ljubljana ob prihodu inšpekcijske skupine v Republiko Slovenijo
in pri njenem odhodu iz Republike Slovenije; 
-       
pripravi načrt aktivnosti in seznam telefonskih številk, na katerih bodo
med samo inšpekcijo dosegljivi posamezni člani spremljevalne skupine,
predstavniki zavezanca, kot tudi seznam drugih relevantnih telefonskih številk
(hotel, prevajalci, Letališče Jožeta Pučnika Ljubljana, in drugo); 
-       
poskrbi za prevajalce za prevajanje iz slovenskega jezika v angleški
jezik in obratno; 
-       
uredi potrebne rezervacije hotelov; 
-       
zagotovi ustrezno prehrano inšpekcijske skupine in spremljevalne
skupine; 
-       
pripravi ustrezno gradivo za inšpekcijsko skupino: prevod sklepa o
imenovanju spremljevalne skupine, podatke o telefonskih številkah spremljevalne
skupine, podatke o zavezancu, priponke z imeni in drugo; 
-       
pripravi ustrezno gradivo za spremljevalno skupino: kopije konvencije,
kopije deklaracij, deklaracijski priročnik, prenosni računalnik, fotografski
aparat oziroma kamero, naročilnice, potreben pisarniški material in drugo.
8. člen
(logistika)
(1) Pristojni organ zagotovi ustrezno število mobilnih
telefonov za komunikacijo med člani spremljevalne skupine v času inšpekcije. 
(2) Pristojni organ najame ustrezno število prevoznih
sredstev za prevoz inšpekcijske skupine, inšpekcijske opreme in spremljevalne
skupine, vključno z vozniki. Prevoz mora biti na razpolago ves čas inšpekcije. 
(3) Ministrstvo, pristojno za obrambo, zagotovi v primeru
inšpekcije v vojaških objektih in v primeru inšpekcije starega kemičnega orožja
ustrezno število prevoznih sredstev za prevoz inšpekcijske skupine,
inšpekcijske opreme in spremljevalne skupine, vključno z gorivom in vozniki.
Prevoz mora biti na razpolago ves čas inšpekcije. Vozniki ministrstva,
pristojnega za obrambo, ves čas inšpekcije upoštevajo navodila vodje
spremljevalne skupine.
9. člen
(varnost inšpekcijske skupine)
(1) Policija v okviru svojih pristojnosti in v skladu z
varnostno oceno poskrbi za varnost inšpekcijske skupine in inšpekcijske opreme.
(2) V primeru inšpekcije v vojaških objektih in v primeru
inšpekcije starega kemičnega orožja ustrezno varnost inšpekcijske skupine in
inšpekcijske opreme zagotovi ministrstvo, pristojno za obrambo.
IV. POSTOPKI NA MEJNEM PREHODU IN POSTOPEK PRED IZVEDBO
INŠPEKCIJE
10. člen
(podpis mandata)
(1) Spremljevalna skupina pričaka inšpekcijsko skupino v
tranzitnem območju (med policijskim in carinskim nadzorom) Letališča Jožeta
Pučnika Ljubljana, nato jo odpelje v prostor namenjen za sprejem. 
(2) Vodja inšpekcijske skupine preda vodji spremljevalne
skupine mandat, ki vsebuje časovni potek inšpekcije in natančno vsebino
inšpekcije. Po natančnem pregledu ga podpišeta vodja inšpekcijske skupine in
vodja spremljevalne skupine.
11. člen
(pregled inšpekcijske opreme)
(1) Pri pregledu inšpekcijske opreme sodelujeta en član
spremljevalne skupine, ki ga določi vodja spremljevalne skupine in en član
inšpekcijske skupine. 
(2) Pri pregledu opreme se za vsak del opreme najprej preveri
istovetnost pečatov, nato pa se oprema odpre in po priloženem spremnem listu
preveri njena vsebina in številke pečatov. Na zahtevo vodje spremljevalne
skupine se preveri ali je oprema na seznamu odobrene opreme organizacije. 
(3) Oprema, ki jo zavrne spremljevalna skupina, se shrani v
za to namenjenem prostoru, ki se ga zaklene in zapečati.
12. člen
(prevoz na mesto nadzora in poročanje pred izvedbo
inšpekcije)
(1) Najkasneje v 12 urah po prihodu inšpekcijske skupine na
vstopni mejni prehod se opravi prevoz inšpekcijske skupine in inšpekcijske
opreme do zavezanca, kjer se inšpekcijska oprema po potrebi zapečati v posebnem
prostoru, ki ga je za to pripravil zavezanec. 
(2) Predstavniki zavezanca opravijo poročanje pred izvedbo
inšpekcije, ki ne sme biti daljše od treh ur in vključuje tudi informativni
ogled objekta. 
(3) Inšpekcijska skupina pripravi inšpekcijski načrt in
upošteva predloge in pripombe spremljevalne skupine in predstavnikov objekta.
V. IZVEDBA INŠPEKCIJE
13. člen
(inšpekcijski pregled)
Spremljevalna skupina se organizira tako, da lahko ves čas
spremlja delo inšpekcijske skupine, pri čemer predvsem: 
-       
skrbi za varovanje podatkov, predvsem dokumentov, ki jih želi preverjati
inšpekcijska skupina, 
-       
zagotavlja, da zaradi inšpekcije ne prihaja do nepotrebnega oviranja
delovanja objekta, 
-       
skrbi za izvajanje določbe konvencije, ki določa, da inšpekcijska
skupina ne sme sama voditi obratovanja nobenega objekta, 
-       
svetuje predstavnikom zavezanca v zvezi z njihovimi pravicami in
dolžnostmi.
14. člen
(splošne dolžnosti in pravice odgovornih oseb zavezancev)
(1) Odgovorne osebe zavezanca so na mestu inšpekcije dolžne: 
a)    
po navodilih pristojnega organa pripraviti podatke za poročanje pred
izvedbo inšpekcije, 
b)    
aktivno sodelovati pri poročanju pred izvedbo inšpekcije, 
c)    
omogočiti izvedbo inšpekcije, 
d)    
sodelovati s spremljevalno skupino in ji pomagati pri pripravah na
inšpekcijo, 
e)    
posredovati podatke, informacije in dokumente, potrebne za inšpekcijo, 
f)     
seznaniti inšpekcijsko skupino in spremljevalno skupino o varnostnih
zahtevah na mestu inšpekcije, 
g)    
omogočiti odvzem vzorcev, kadar je to potrebno, 
h)    
dopustiti pregled relevantnih zapisov in dokumentacije, 
i)      
dopustiti fotografiranje za namen inšpekcije, 
j)      
inšpekcijski skupini in spremljevalni skupini zagotoviti stik z osebjem,
pooblaščenim za posredovanje relevantnih informacij, 
k)    
zagotoviti varnost inšpekcijske skupine in spremljevalne skupine. 
(2) Odgovorne osebe zavezanca imajo na mestu inšpekcije
pravico: 
a)    
prisostvovati inšpekciji, 
b)    
zahtevati od inšpekcijske skupine in spremljevalne skupine, da
upoštevata varnostne zahteve na mestu inšpekcije, 
c)    
zahtevati od spremljevalne skupine, da zagotovi postopke za varovanje
tajnosti podatkov, 
d)    
pri vzorčenju obdržati enak vzorec ali del odvzetega vzorca, 
e)    
prisostvovati analiziranju vzorcev, 
f)     
biti seznanjene z vsebino poročila o prvih ugotovitvah inšpekcije in
končnega poročila.
15. člen
(inšpekcijsko poročilo)
(1) Inšpekcijska skupina pripravi v svojem prostoru predhodno
poročilo, ki lahko vsebuje le podatke, ki so neposredno povezani z inšpekcijo. 
(2) Spremljevalna skupina in predstavniki zavezanca
pregledajo predhodno poročilo in nanj podajo pripombe. 
(3) Spremljevalna skupina pripravi seznam nastalih stroškov
za storitve, povezane s prevozi in prevajalci in morebitne druge stroške,
katerih povrnitev se priznava s strani Organizacije za prepoved kemičnega
orožja in ga s podpisom potrdi vodja inšpekcijske skupine. 
(4) Vodja inšpekcijske skupine in vodja spremljevalne skupine
podpišeta predhodno poročilo. 
(5) Inšpekcijska skupina ob prisotnosti spremljevalne skupine
zbriše vse podatke iz svojih prenosnih računalnikov in beležnic ter pregleda in
zapečati inšpekcijsko opremo. 
(6) Inšpekcijska skupina na sedežu Organizacije za prepoved
kemičnega orožja izdela končno poročilo, ki se ne sme bistveno razlikovati od
predhodnega poročila in ga v desetih dneh pošlje pristojnemu organu, ki ima 20
dni časa za potrditev in podpis poročila.
16. člen
(odhod inšpekcijske skupine)
Varnostni pregled prtljage ob odhodu iz Letališča Jožeta
Pučnika Ljubljana se lahko opravi le ob prisotnosti predstavnika spremljevalne
skupine in če ta tako zahteva, tudi ob prisotnosti predstavnika inšpekcijske
skupine.
VI. AKTIVNOSTI PO OPRAVLJENI INŠPEKCIJI
17. člen
(stroški inšpekcije)
(1) Pristojni organ krije naslednje stroške: 
-       
stroške zdravljenja v primeru nesreč, poškodb ali izrednih zdravstvenih
ukrepov za člane inšpekcijske skupine, spremljevalne skupine in za voznike, 
-       
stroške najema prostorov na Letališču Jožeta Pučnika Ljubljana, 
-       
stroške nočitev in prehrane za spremljevalno skupino, 
-       
najem ustreznega števila prevoznih sredstev (vključno z vozniki) za
prevoz inšpekcijske skupine, inšpekcijske opreme in spremljevalne skupine (za
potrebe izvedbe inšpekcije), razen v primeru inšpekcije v vojaških objektih in
v primeru inšpekcije starega kemičnega orožja. 
(2) Ministrstvo, pristojno za obrambo krije celotne stroške
prevozov inšpekcijske skupine, inšpekcijske opreme in spremljevalne skupine v
primeru inšpekcije v vojaških objektih in v primeru inšpekcije starega
kemičnega orožja. 
(3) Dnevnice članom spremljevalne skupine in voznikom izplača
organ, v katerem je posameznik zaposlen. 
(4) Pristojni organi in službe, udeležene pri inšpekciji,
morajo v 15 dneh po opravljeni inšpekciji izdati račune za storitve, povezane s
prevozi in prevajalci ter morebitne druge račune stroškov, katerih povrnitev
priznava Organizacija za prepoved kemičnega orožja. Pristojni organ zbrane
račune skupaj z zahtevo za povrnitev stroškov posreduje Organizaciji za
prepoved kemičnega orožja v 30 dneh po prejemu vseh računov.
VII. PREHODNA IN KONČNA DOLOČBA
18. člen
(prenehanje veljavnosti in uporabe)
Z dnem uveljavitve tega pravilnika prenehata veljati in se
uporabljati Pravilnik o izvajanju inšpekcije na podlagi zakona o kemičnem
orožju (Uradni list RS, št. 76/00) in Navodilo o organizaciji in izvedbi
posameznih vrst mednarodnih inšpekcij Organizacije za prepoved kemičnega orožja
(Uradni list RS, št. 60/01).
19. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-8/2008
Ljubljana, dne 20. maja 2009
EVA 2008-2711-0122
Borut Miklavčič l.r. 
Minister 
za zdravje

Priloga
I: Notification of planned arrival of Inspection team at point of entry
Priloga
II: Notification of receipt of Notification of planned arrival of Inspection
team at point of entry