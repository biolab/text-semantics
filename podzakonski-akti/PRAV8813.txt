1. člen
Ta pravilnik predpisuje zdravstvene vsebine
in preizkus iz teh vsebin, ki ga morajo opraviti zdravilci, ki imajo
pridobljeno najmanj srednjo strokovno izobrazbo nezdravstvene smeri.
2. člen
(1) Zdravstvene vsebine, določene na
ravni srednje strokovne izobrazbe, ki jih morajo poznati zdravilci, so:
1.    
prva pomoč,
2.    
anatomija in fiziologija,
3.    
vzgoja za zdravje in higiena,
4.    
interna medicina s patologijo.
(2) Program preizkusa iz zdravstvenih
vsebin (v nadaljnjem besedilu: preizkus) je sestavljen iz zdravstvenih vsebin
iz prejšnjega odstavka in je določen v prilogi 1 tega pravilnika. Podrobnejše
vsebine iz programa se objavijo na spletnih straneh Ministrstva za zdravje (v
nadaljnjem besedilu: ministrstvo).
(3) Ministrstvo vodi seznam strokovne
literature, ki pomaga zdravilcu za pripravo na preizkus. Seznam je na voljo na
sedežu in na spletnih straneh ministrstva.
3. člen
Znanja iz zdravstvenih vsebin iz prvega
odstavka prejšnjega člena lahko zdravilec pridobi na institucijah, ki izvajajo
veljavne izobraževalne programe, ali s samoučenjem.
4. člen
(1) Preizkus izvaja ministrstvo. Preizkus
se izvede, če je nanj prijavljenih najmanj osem kandidatov.
(2) Ministrstvo skrbi za:
-      
pripravo razporeda in objavo terminov za
opravljanje preizkusa, dvakrat letno,
-      
opravljanje administrativno-tehničnega dela,
-      
zagotavljanje materialnih pogojev za delo
komisij,
-      
usklajevanje dela komisij.
5. člen
(1) Zdravilec opravlja preizkus pred
člani komisije, ki jih imenuje minister, pristojen za zdravje (v nadaljnjem
besedilu: minister).
(2) Člani komisije morajo imeti
strokovno izobrazbo, ki je potrebna za predavatelja oziroma učitelja
zdravstvenih vsebin iz prvega odstavka 2. člena tega pravilnika v srednji
zdravstveni šoli, in najmanj pet let delovnih izkušenj.
(3) Komisija je tričlanska. Predsednik
komisije je predstavnik ministrstva.
6. člen
(1) Zdravilec
vloži prijavo za opravljanje preizkusa pri ministrstvu na obrazcu iz Priloge 2
tega pravilnika. Prijava vsebuje:
1.    
izjavo zdravilca o izpolnjevanju pogoja glede
zahtevane izobrazbe, iz katere mora biti razvidna stopnja in smer izobrazbe,
izobraževalna institucija, na kateri je bila izobrazba pridobljena in leto
pridobitve,
2.    
navedbo, kateri zdravilski sistem ali
zdravilsko metodo izvaja.
(2) Zdravilec mora biti obveščen o
času in kraju preizkusa najmanj 15 dni pred dnevom preizkusa.
(3) Zdravilec lahko pristopi k opravljanju
preizkusa po preverbi istovetnosti in predložitvi dokazila o plačilu stroškov
preizkusa.
(4) Če
zdravilec brez upravičenega razloga ne pristopi k opravljanju preizkusa ali
odstopi od že začetega preizkusa se šteje, da izpita ni opravil.
7. člen
(1) Preizkus je sestavljen iz pisnega
in ustnega dela.
(2) Pisni del preizkusa se opravlja
pod nadzorom uslužbenca ministrstva. Pisni del izpita obsega vprašanja z vseh
področij programa preizkusa.
(3) Vprašanja za pisni del preizkusa
pripravijo člani komisije z znanji s področij, navedenih v 2. členu tega
pravilnika.
(4) Ustni del preizkusa se opravlja
največ 14 dni po pisnem delu preizkusa pred komisijo.
8. člen
(1) Zdravilec, ki je opravil pisni del preizkusa z najmanj 60 % uspešnostjo iz posamezne zdravstvene vsebine, ima pravico
pristopiti k opravljanju ustnega dela preizkusa. Uspeh
ustnega dela preizkusa oceni komisija na podlagi odgovorov na vprašanja iz
posameznih delov preizkusa z »opravil-a« ali »ni opravil-a«.
(2) Zdravilec,
ki je uspešno opravil pisni in ustni del preizkusa, je preizkus opravil. Če je
zdravilec ustni del preizkusa opravil neuspešno, mora ponavljati preizkus v
celoti.
(3) Zdravilec
lahko ponavlja preizkus v celoti največ trikrat.
9. člen
O poteku preizkusa se za posameznega
zdravilca vodi zapisnik, ki ga podpišejo vsi člani komisije. Pisna naloga
posameznega zdravilca je sestavni del zapisnika.
10. člen
(1) Predsednik komisije sporoči
zdravilcu uspeh preizkusa po posvetu s člani komisije.
(2) Zdravilcu, ki je uspešno opravil
preizkus, se izda potrdilo o opravljanem preizkusu na obrazcu iz priloge 3 tega
pravilnika.
(3) Potrdilo o opravljenem preizkusu
podpišeta predsednik komisije in minister najpozneje v osmih dneh od dneva, ko
je zdravilec opravil preizkus.
11. člen
(1) Zdravilec, ki se ne strinja z
oceno komisije, lahko takoj po razglasitvi ocene ali v treh dneh od dneva
opravljanja ustnega izpita na ministrstvo vloži ugovor zoper oceno. O
utemeljenosti ugovora na podlagi pritožbenih navedb, podatkov iz zapisnika in
pridobljenih pisnih mnenj članov komisije, ki je ocenila zdravilca, odloči
minister. Rok za odločitev o ugovoru je petnajst dni od njegove vložitve.
(2) Če se ugovoru zdravilca ugodi, ga
ministrstvo najpozneje v enem tednu razporedi k ponovnemu opravljanju preizkusa
pred drugo komisijo.
12. člen
(1) Predsedniku in članom komisije
pripada plačilo za delo in povračilo stroškov v zvezi z delom v komisiji v
višini, ki jo določi minister.
(2) Zdravilec plača stroške
opravljanja preizkusa v višini, ki jo določi minister.
13. člen
(črtan)

Priloga 1: Program preizkusa iz zdravstvenih vsebin
Priloga
2: Prijava k preizkusu iz zdravstvenih vsebin
Priloga
3: Potrdilo o preizkusu iz zdravstvenih vsebin

Pravilnik o preizkusu iz zdravstvenih vsebin
za zdravilce, ki nimajo zdravstvene izobrazbe (Uradni list RS, št. 79/08)
vsebuje naslednjo končno določbo:
»14. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o preizkusu iz zdravstvenih vsebin za zdravilce, ki nimajo
zdravstvene izobrazbe (Uradni list RS, št. 101/11) vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o preizkusu iz zdravstvenih vsebin za zdravilce, ki nimajo
zdravstvene izobrazbe (Uradni list RS, št. 55/17)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.