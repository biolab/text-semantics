1. člen
S tem pravilnikom se razčlenjujejo naloge,
organizacija in sestava Agencije Republike Slovenije za regionalni razvoj (v
nadaljnjem besedilu: agencija) s kratico ARR. Angleški naziv agencije je:
Republic of Slovenia National Agency for regional Development, angleška kratica
je NARD.
2. člen
Agencija je organ v sestavi ministrstva,
pristojnega za razvoj.
Agencija ima sedež v Ljubljani in ima svoj
logotip.
3. člen
Agencijo vodi in predstavlja direktor, v
njegovi odsotnosti pa namestnik direktorja.
Direktor je za svoje delo in za delo
agencije odgovoren ministru, pristojnemu za razvoj. 
Direktorja in namestnika imenuje in razrešuje
Vlada Republike Slovenije na predlog ministra, pristojnega za razvoj. 
Agencija ima dva namestnika direktorja. 
Direktorja in namestnika se imenuje na
podlagi javnega razpisa. Obvezni pogoji za zasedbo delovnega mesta direktorja
in namestnikov direktorja so: 
-      
univerzitetna izobrazba ekonomske ali druge
družboslovne oziroma naravoslovne smeri in najmanj 8 let ustreznih delovnih
izkušenj ali dokončan magistrski ali doktorski študij in najmanj 5 let in 4
mesece ustreznih delovnih izkušenj, 
-      
aktivno znanje angleškega jezika, 
-      
poznavanje ustroja institucij Evropske unije in
praktične izkušnje s strukturnimi instrumenti Evropske unije.
4. člen
Področji dela agencije sta: 
1.    
upravljanje in nadzor programov strukturne in
kohezijske politike Evropske unije v Republiki Sloveniji ter 
2.    
izvajanje programov ministrstva za spodbujanje
skladnega regionalnega razvoja in opravljanje razvojnih, analitičnih,
svetovalnih, pospeševalnih in usklajevalnih nalog s področja regionalnega
razvoja. 
Agencija je odgovorna za: 
-      
strokovno podporo pri pripravi, spremljanju in
vrednotenju Strategije regionalnega razvoja Slovenije, 
-      
spodbujanje oblikovanja in usposabljanje
regionalnih razvojnih agencij ter spodbujanje in usmerjanje priprave
regionalnih razvojnih programov, 
-      
strokovno pomoč regijam pri odpravljanju
socialno-ekonomskih razvojnih problemov, 
-      
zagotavljanje informacij regijam o celotni
ponudbi razvojnih spodbud in pomoč pri pridobivanju potrebnega lokalnega in
državnega sofinanciranja, 
-      
svetovalno podporo pri pripravljanju in
prijavljanju projektov za sredstva predpristopnih instrumentov EU, evropskih
strukturnih skladov in kohezijskega sklada, 
-      
pripravo strokovnih podlag in koordinacijo pri
pripravi državnega razvojnega programa Republike Slovenije, njegovo spremljanje
in skrb za vrednotenje državnega razvojnega programa, 
-      
strokovno podporo pogajanjem z Evropsko unijo
na področju ekonomske in socialne kohezije, 
-      
skrb za učinkovitost procesov načrtovanja,
upravljanja in spremljanja finančnih tokov na področju predpristopnih
instrumentov Phare za ekonomsko in socialno kohezijo in ISPA, povezanih z
uresničevanjem načela dodatnosti sredstev, 
-      
vzdrževanje informacijskega nadzornega sistema
in izvajanje strokovnih nalog spremljanja vseh programov in podprogramov
državnega razvojnega programa Republike Slovenije na enem mestu, 
-      
pripravo rednih in izrednih poročil o izvajanju
državnega razvojnega programa RS za vladni svet za strukturno politiko in
organe, določenim z mednarodnimi pogodbami o sofinanciranju državnega
razvojnega programa RS, 
-      
komunikacijo in razvoj partnerskih odnosov s
socialnimi partnerji, lokalnimi skupnostmi in institucijami civilne družbe.
5. člen
Na območjih, kjer občine po sprejemu
strategije regionalnega razvoja Slovenije ne ustanovijo regionalne razvojne
agencije oziroma ne pristopijo k pripravi regionalnega razvojnega programa ali
skupnega razvojnega programa, vodi njegovo pripravo agencija.
6. člen
Opravljanje nalog iz prejšnjih členov je
organizirano v sektorjih in službi:
-      
Sektor za izvajanje in nadzor programov,
-      
Sektor za ekonomsko in socialno kohezijo,
-      
Služba za splošne zadeve.
Izven sektorjev in službe deluje notranji
revizor, ki je neposredno odgovoren direktorju.
7. člen
Agencija se pri izvajanju svojih nalog
usklajuje in povezuje z drugimi upravnimi organi in organizacijami v sestavi.
Prav tako se agencija povezuje z drugimi strokovnimi institucijami in
strokovnjaki na nacionalni in mednarodni ravni, tako da izmenjuje mnenja in
izkušnje, podatke in obvestila, organizira in se udeležuje skupnih sestankov in
posvetovanj, se dogovarja in izvaja skupne naloge, programe razvojnih raziskav
ter organizira druge, tudi pogodbene oblike medsebojnega sodelovanja.
8. člen
Agencija pripravlja usmeritve za pripravo
regionalnih razvojnih programov v okviru strategije regionalnega razvoja
Slovenije in jih posreduje regionalnim razvojnim agencijam. Regionalna razvojna
agencija se lahko kadarkoli v postopku priprave regionalnega razvojnega
programa strokovno posvetuje z agencijo.
Agencija izvede predhodno vrednotenje
regionalnega razvojnega programa in ugotavlja skladnost z zakonom o spodbujanju
skladnega regionalnega razvoja, s strategijo regionalnega razvoja Slovenije, z
navodili o minimalni obvezni vsebini in metodologiji priprave regionalnega
razvojnega programa in z drugimi predpisi, ter izda k regionalnemu razvojnemu
programu ustrezno mnenje. V primeru negativnega mnenja poda regionalni razvojni
agenciji ustrezno obrazložitev.
Agencija je dolžna podati mnenje v 60 dneh
po prejemu regionalnega razvojnega programa.
9. člen
(črtan)
10. člen
(črtan)

Pravilnik o sestavi, organizaciji in nalogah
Agencije Republike Slovenije za regionalni razvoj (Uradni list RS, št. 52/00)
vsebuje naslednjo končno določbo:
»11. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah pravilnika o sestavi,
organizaciji in nalogah Agencije Republike Slovenije za regionalni razvoj
(Uradni list RS, št. 44/01) vsebuje naslednjo končno določbo:
»6. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi pravilnika o sestavi,
organizaciji in nalogah Agencije Republike Slovenije za regionalni razvoj
(Uradni list RS, št. 63/02) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.