I. SPLOŠNE DOLOČBE
1. člen
(vsebina)
Ta pravilnik ureja zbiranje, prevoz, skladiščenje, ravnanje, uporabo
in odstranjevanje trupel poginulih in usmrčenih živali, kot vrste živalskih
stranskih proizvodov, ki niso namenjeni prehrani ljudi (v nadaljnjem besedilu: ŽSP)
za izvajanje Uredbe (ES) št. 1774/2002 Evropskega parlamenta in Sveta z dne 3.
oktobra 2002 o določitvi zdravstvenih pravil za živalske stranske proizvode, ki
niso namenjeni prehrani ljudi (UL L št. 273 z dne 10. 10. 2002, str. 1), zadnjič
spremenjene z Uredbo Komisije (ES) št. 829/2007 z dne 28. junija 2007 o
spremembi prilog I, II, VII, VIII, X in XI k Uredbi (ES) št. 1774/2002
Evropskega parlamenta in Sveta glede dajanja na trg določenih živalskih stranskih
proizvodov (UL L št. 191 z dne 21. 7. 2007, str. 1) (v nadaljnjem besedilu:
Uredba 1774/2002/ES), z namenom, da se določi način njihove varne odstranitve
oziroma uporabe in prepreči, da bi ti živalski proizvodi predstavljali tveganje
za zdravje ljudi ali živali.
II. PRIJAVA, ZBIRANJE, PREVOZ IN NEŠKODLJIVO ODSTRANJEVANJE
2. člen
(zbiranje, prevoz, skladiščenje, ravnanje, izvajalci)
(1) Trupla poginulih in usmrčenih živali zbirajo, prevažajo, skladiščijo,
z njimi ravnajo in zagotovijo njihovo odstranitev v skladu z Uredbo
1774/2002/ES:
-       
Nacionalni veterinarski inštitut (v nadaljnjem besedilu: NVI) kot
izvajalec javne službe veterinarsko higienske službe (v nadaljnjem besedilu:
VHS služba) po zakonih, ki urejata veterinarstvo in veterinarska merila
skladnosti in
-       
izvajalci gospodarske javne službe ravnanja z ŽSP kategorije 1 in 2.
(2) Živalska trupla je treba odstraniti ali jih uporabiti v
skladu z Uredbo 1774/2002/ES za snovi kategorije 1 in 2 in v skladu s predpisom
Vlade, ki ureja izvajanje Uredbe 1774/2002/ES in njenih izvedbenih predpisov
ter določa prekrške za kršitev njenih določb (v nadaljnjem besedilu: predpis
Vlade o izvajanju Uredbe 1774/2002/ES).
3. člen
(dolžnosti imetnika živali pri prijavi pogina ali usmrtitve)
(1) Imetnik živali mora NVI čimprej prijaviti trupla
poginulih ali usmrčenih živali, v primerih iz drugega odstavka 5. Člena tega
pravilnika pa sme imetnik živali po predhodnem pisnem dogovoru z NVI javljati pogin
živali v rednih daljših časovnih razmikih.
(2) Prijava imetnika živali iz prejšnjega odstavka ni
potrebna, če:
-       
so bile živali usmrčene na podlagi odločbe uradnega veterinarja Veterinarske
uprave Republike Slovenije (v nadaljnjem besedilu: VURS), ki o tem seznani NVI;
-       
so bile živali usmrčene v veterinarski organizaciji, ki ima urejeno
odstranjevanje živalskih trupel;
-       
gre za živalska trupla, za katere je odobrena izjemna uporaba v skladu s
predpisom Vlade o izvajanju Uredbe 1774/2002/ES;
-       
gre za trupla hišnih živali, za katere je dovoljeno izjemno odstranjevanje
v skladu s predpisom Vlade o izvajanju Uredbe 1774/2002/ES, ali gre za
neposredno odstranjevanje trupel s sežigom v krematoriju za hišne živali;
-       
gre za pogin čebel, pod pogojem, da se sum bolezni prijavi v skladu s
predpisi in poginule živali odstrani pod uradnim veterinarskim nadzorom v
skladu z Uredbo Komisije (ES) št. 811/2003 z dne 12. maja 2003 o izvedbi Uredbe
(ES) št. 1774/2002 Evropskega parlamenta in Sveta glede prepovedi recikliranja
znotraj iste živalske vrste za ribe, zakopavanja in sežiganja živalskih
stranskih proizvodov in nekaterih prehodnih ukrepov (UL L št. 117 z dne 13. 5.
2003, str. 14);
-       
gre za poginule ali usmrčene poskusne živali, za katere uporabniška
organizacija, ki jo določa pravilnik, ki ureja poskuse na živalih, zagotovi
njihovo odstranjevanje neposredno preko izvajalca gospodarske javne službe
ravnanja z ŽSP kategorije 1 in 2.
(3) Druge fizične in pravne osebe, ki so NVI dolžne prijaviti
trupla poginulih ali usmrčenih živali v skladu s prvim odstavkom tega člena,
so:
a)    
oseba, ki najde truplo poginule ali usmrčene živali na zemljišču ali v
gozdu, ki ga ima v lasti oziroma zakupu ali kjer izvaja lov v skladu s predpisi
o lovstvu:
- 
ko gre za poginule ali usmrčene domače živali;
- 
ko gre za poginule prostoživeče živali v naravnem okolju, vendar samo, če
obstaja sum bolezni živali oziroma če je tako določeno z odločbo uradnega
veterinarja VURS ali so določeni ukrepi VURS zaradi monitoringa, zatiranja,
suma ali pojava bolezni živali;
b)    
upravljavci cest, drugih infrastrukturnih objektov in policija, če se
trupla poginulih ali usmrčenih domačih živali nahajajo na javni poti ali cesti
oziroma drugem infrastrukturnem objektu in v primerih prometnih nesreč;
c)    
upravljavci voda oziroma ribiških okolišev, če se trupla poginulih živali
nahajajo v sladkovodnih vodah ali na priobalnem zemljišču, vendar samo, če
obstaja sum bolezni živali oziroma če je tako določeno z odločbo uradnega
veterinarja VURS ali so določeni ukrepi VURS zaradi monitoringa, zatiranja, suma
ali pojava bolezni živali.
(4) Imetniki živali morajo odjaviti poginule ali usmrčene živali
v skladu s predpisi, ki urejajo označevanje in registracijo živali.
4. člen
(prevzem poginulih in usmrčenih živali)
(1) Živalska trupla iz prvega odstavka, prve in druge alinee drugega
odstavka ter tretjega odstavka prejšnjega člena na mestu pogina, usmrtitve
oziroma zbiranja prevzame NVI, če drug predpis ne določa drugače, oziroma na
podlagi pogodbe z NVI izvajalec gospodarske javne službe ravnanja z ŽSP kategorije
1 in 2.
(2) NVI prevzame trupla živali in zagotovi njihov prevoz s kraja
pogina, usmrtitve oziroma zbiranja do vmesnega obrata ali do predelovalnega
obrata kategorije 1 ali 2, v katerih se po potrebi opravijo obvezne diagnostične
preiskave.
(3) Ne glede na prvi in drugi odstavek tega člena lahko, na
podlagi pisnega dogovora z uporabniško organizacijo, trupla poginulih in usmrčenih
poskusnih živali iz šeste alinee drugega odstavka prejšnjega člena prevzame
neposredno izvajalec gospodarske javne službe ravnanja z ŽSP, ki lahko trupla zbira
tudi na način, določen v drugem odstavku 5. člena tega pravilnika.
(4) Izvajalci gospodarske javne službe ravnanja z ŽSP prevzemajo
zbrane ŽSP kategorije 1 in 2, ki so shranjeni v vmesnem obratu kategorije 1 in
2 in zagotovijo predpisano odstranjevanje.
5. člen
(podrobnejši pogoji odvoza)
(1) Odvoz trupel živali s kraja pogina, usmrtitve oziroma zbiranja
do vmesnega obrata ali do predelovalnega obrata kategorije 1 ali 2 mora biti
opravljen v naslednjem času:
a)    
truplo živali je treba odpeljati:
- 
v 36 urah, izjemoma v 48 urah po prijavi pogina,
- 
v poletnem času v 24 urah, izjemoma v 36 urah,
- 
v primerih, ko zunanja dnevna temperatura presega 30 °C, pa v 18 urah, izjemoma v 36 urah;
b)    
trupla živali s cest in naselij je treba prevzeti prednostno, čimprej po
prijavi pogina;
c)    
v primeru suma bolezni živali je treba truplo takoj po prijavi pogina
oziroma usmrtitve odpeljati v vmesni obrat oziroma v NVI, kjer se opravijo
pato-anatomske preiskave.
(2) Ne glede na prejšnji odstavek je možno zamrzniti manjše število
poginule ali usmrčene perutnine, kuncev, živali, ki se redijo zaradi
proizvodnje kož in krzna, poskusnih živali, rib, ptic in hišnih živali, če bi
bil odvoz v roku iz prejšnjega odstavka ekonomsko neupravičen, pod pogojem, da
ni podan sum kužne bolezni. V tem primeru je treba trupla poginulih živali
hraniti v posebej za to namenjenih zamrzovalnih napravah, ki so na zunanji
strani vrat označene z vodoravno rdečo črto širine 10 cm, in se smejo
uporabljati samo za namen iz tega odstavka. Zamrzovalne naprave morajo biti iz
materiala, ki omogoča mokro čiščenje in razkuževanje in biti zaklenjene s ključavnico.
Odvoz zamrznjenih trupel mora biti izveden vsakih sedem dni oziroma se
pogostnost odvoza lahko prilagodi zamrzovalni kapaciteti.
(3) Izvajalci gospodarske javne službe ravnanja z ŽSP prevzemajo
ŽSP kategorije 1 in 2, ki so shranjeni v vmesnem obratu kategorije 1 in 2, v času,
ki omogoča predelavo na način, predpisan v Uredbi 1774/2002/ES.
6. člen
(zbiranje in prevoz)
(1) Prevzemanje, zbiranje, skladiščenje in prevoz poginulih ali
usmrčenih živali v vmesni obrat oziroma diagnostične laboratorije NVI, ali
predelovalni obrat kategorije 1 ali 2, se izvaja v skladu s 7. členom Uredbe
1774/2002/ES in predpisom Vlade o izvajanju Uredbe 1774/2002/ES.
(2) NVI in izvajalci gospodarskih javnih služb ravnanja z ŽSP
morajo o izvajanju javne službe voditi:
-       
evidence, določene z Uredbo 1774/2002/ES;
-       
evidence, ki jih določajo predpisi s področja veterinarstva zaradi
preprečevanja in nadzora nad boleznimi živali.
7. člen
(zavarovanje ŽSP in pomoč)
(1) Pred oddajo NVI oziroma izvajalcem javne službe ravnanja
z ŽSP mora imetnik oziroma odgovorna oseba ŽSP različnih kategorij skladiščiti
ločeno po kategorijah in ločeno od drugih odpadkov tako, da so zavarovane pred
dostopom nepooblaščenih oseb ali živali.
(2) Imetnik poginule ali usmrčene živali in druga oseba iz tretjega
odstavka 3. člena tega pravilnika je dolžna do prihoda delavca NVI oziroma
izvajalca gospodarske javne službe ravnanja z ŽSP, živalska trupla premestiti
do mesta, kjer je možno nakladanje, jih zaščititi pred atmosferskimi vplivi,
insekti in drugimi živalmi ter preprečiti dostop drugim nepooblaščenim osebam.
(3) Dokler truplo poginule živali ni prepeljano do vmesnega ali
predelovalnega obrata, se ne sme izkožiti, odpreti ali razsekati.
(4) Ne glede na prejšnji odstavek lahko opravi raztelešenje poginulih
ali usmrčenih živali na mestih pogina veterinar veterinarske organizacije
istega poslovnega sistema zaradi hitre diagnostike, če to posebej odobri VURS,
pod pogojem, da so izpolnjeni vsi pogoji v skladu s tem pravilnikom in Uredbo 1774/2002/ES
ter njenimi izvedbenimi predpisi, razen za tiste živali, za katere so
predpisane diagnostične preiskave v okviru monitoringa oziroma izkoreninjenje
bolezni ali pa kažejo znake obvezno prijavljivih bolezni.
(5) Imetnik poginule ali usmrčene živali in druga oseba iz tretjega
odstavka 3. člena tega pravilnika je dolžna delavcem NVI oziroma izvajalcem
gospodarske javne službe ravnanja z ŽSP nuditi pomoč pri nakladanju trupel živali,
razen če obstaja utemeljen sum zoonoze ali če je to v nasprotju z biološkimi varnostnimi
ukrepi zaradi preprečevanja širjenja bolezni.
III. STROŠKI
8. člen
(stroški in pristojbine)
(1) Imetniki poginulih živali so dolžni povrniti del stroškov
zbiranja in odstranjevanja živalskih trupel.
(2) Stroške imetniki živali krijejo s plačevanjem pristojbin za
VHS službo, v skladu s pravilnikom, ki ureja pristojbine na področju
veterinarstva.
(3) Ostale stroške zbiranja in odstranjevanja poginulih in usmrčenih
živali krije proračun Republike Slovenije v okviru najmanjšega obsega
zdravstvenega varstva živali v skladu z zakonom, ki ureja veterinarstvo.
IV. PREHODNA IN KONČNA DOLOČBA
9. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
stranskih živalskih proizvodih, ki niso namenjeni prehrani ljudi (Uradni list
RS, št. 28/04, 93/05-ZVMS in 100/06).
10. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 007-58/2007
Ljubljana, dne 12. novembra 2007
EVA 2007-2311-0005
Iztok Jarc l.r.
Minister
za kmetijstvo, gozdarstvo in prehrano
 
Soglašam!
 
Janez Podobnik l.r.
Minister
za okolje in prostor