I. SPLOŠNE DOLOČBE
1. člen
(vsebina)
Ta splošni akt določa organizacijske
ukrepe, ki jih morajo sprejeti operaterji za zaščito hranjenih podatkov pred
uničenjem, izgubo, spremembo ter nepooblaščenimi ali nezakonitimi oblikami
hrambe, obdelave, dostopa ali razkritja.
2. člen
(pomen izrazov)
(1) Izrazi, uporabljeni v tem splošnem
aktu, imajo naslednji pomen:
1.     
Agencija je neodvisen regulativni organ, katere pristojnosti,
organizacija in delovanje določa Zakon o elektronskih komunikacijah (Uradni
list RS, št. 109/12, v nadaljevanju: ZEKom-1).
2.     
Sistem upravljanja varovanja informacij (v nadaljevanju: SUVI) je tisti
del celotnega sistema upravljanja, ki temelji na pristopu poslovnega tveganja
in zagotavlja vzpostavitev, vpeljavo, delovanje, spremljanje, pregledovanje,
vzdrževanje in izboljševanje varnosti omrežij.
3.     
Varnost omrežja in storitev je zmožnost javnega komunikacijskega
omrežja, da z določeno stopnjo gotovosti prepreči naključne dogodke ali
zlonamerna dejanja, ki ogrožajo zaupnost, verodostojnost, celovitost ali
razpoložljivost shranjenih ali prenesenih podatkov ter s tem povezanih javno
dostopnih komunikacijskih storitev, ki jih ponujajo ta omrežja in ali so prek
njih dostopne.
4.     
Dokumentiran postopek pomeni, da je postopek zapisan.
5.     
Hranjeni podatki so podatki, ki so določeni v 164. členu ZEKom-1.
6.     
Obdelava podatkov je obdelava osebnih podatkov skladno z zakonom, ki
ureja varstvo osebnih podatkov.
7.     
Zagotavljanje celovitosti je koncept varovanja pravilnosti in popolnosti
hranjenih podatkov.
8.     
Zaupnost je lastnost hranjenih podatkov, ki zagotavlja, da informacija
ni na voljo ali razkrita nepooblaščenim osebam ali procesom.
9.     
Razpoložljivost je lastnost hranjenih podatkov, ki zagotavlja, da so
podatki ves čas hrambe dostopni in uporabni na zahtevo pooblaščenih oseb.
(2) Ostali pojmi, uporabljeni v tem
splošnem aktu, imajo enak pomen, kot je določen v ZEKom-1.
3. člen
(sistem upravljanja varovanja informacij)
(1) Operater mora sprejeti in izvajati
postopke in ukrepe za zavarovanje hranjenih podatkov, ki morajo hranjene
podatke zaščititi pred slučajnim ali namernim uničenjem, izgubo ali spremembo
in nepooblaščenimi ali nezakonitimi oblikami hrambe, obdelave, dostopa ali
razkritja.
(2) Operater mora postopke in ukrepe
iz prvega odstavka tega člena obravnavati v okviru enotnega SUVI, s smiselno
uporabo I. poglavja splošnega akta o varnosti omrežij in storitev, sprejetega
na podlagi 86. člena ZEKom-1.
II. HRAMBA PODATKOV
4. člen
(splošno o hranjenih podatkih)
Hranjeni podatki morajo biti enake
kakovosti kot podatki, ki so biti zajeti v omrežju. Določbe 5. člena tega splošnega
akta, ki veljajo za hranjene podatke, se smiselno uporabljajo tudi za prenos
podatkov od zajetja v omrežju do informacijskega sistema za hrambo podatkov.
5. člen
(zavarovanje hranjenih podatkov)
(1) Postopki in tehnologija za hrambo
podatkov morajo zagotavljati nadzor dostopa do hranjenih podatkov in popolno
sledljivost obdelave hranjenih podatkov z zagotavljanjem celovitosti, zaupnosti
in razpoložljivosti hranjenih podatkov. Vsak zajem, dostop, spreminjanje ali
druga oblika obdelave hranjenih podatkov mora biti evidentirana z revizijsko
sledjo.
(2) Dostop do hranjenih podatkov mora
biti omejen na posameznike z ustreznimi pooblastili. Operater mora sprejeti in
vzdrževati ažuren seznam pooblastil, ki omogočajo dostop do hranjenih podatkov
in revizijske sledi.
(3) Informacijski sistem za hrambo
podatkov mora biti ločen in neodvisen od drugih informacijskih sistemov
operaterja ter mora zagotavljati fizično in logično varnost. Oprema za hrambo
podatkov mora biti nameščena v varnem prostoru, ki onemogoča neavtoriziran
dostop. Zagotovljena mora biti zaščita pred vplivi okolja.
(4) Informacijski sistem za hrambo
podatkov mora zagotavljati zaščito zoper izgubo podatkov z rednim izdelovanjem,
preverjanjem kakovosti in varnim hranjenjem varnostnih kopij. Za zavarovanje
varnostnih kopij hranjenih podatkov veljajo iste zahteve kot za zavarovanje
hranjenih podatkov.
(5) Pri prenosu podatkov v hrambo
drugemu operaterju ali tretjim strankam preko elektronskih komunikacijskih
omrežij se šteje, da so podatki ustrezno zavarovani, če se posredujejo z
uporabo kriptografskih metod, tako, da je zagotovljena njihova nečitljivost
oziroma neprepoznavnost med prenosom.
6. člen
(avtentičnost in celovitost)
(1) Postopki in tehnologija za hrambo
podatkov morajo onemogočiti spremembo ali izbris podatkov med v času hrambe in
zagotavljati povezanost reproducirane vsebine z vsebino izvirnih podatkov iz
omrežja ter revizijsko sled.
(2) Avtentičnost in celovitost
hranjenih podatkov se mora zagotoviti z dodajanjem varnostnih vsebin (npr.
elektronski podpis, časovni žig in podobno), z drugimi sorodnimi tehnološkimi
sredstvi in postopki, ki omogočajo dokazovanje avtentičnosti in celovitosti
hranjenih podatkov (npr. tehnološka sredstva, ki omogočajo enkratno zapisovanje
in večkratno branje) ali z zagotavljanjem dodatnih organizacijskih ukrepov.
(3) Avtentičnost in celovitost
hranjenih podatkov ter revizijske sledi v digitalni obliki morata biti
zagotovljeni ves čas hrambe podatkov.
(4) Operater nosi breme dokazovanja
avtentičnosti, celovitosti in preprečevanja tajenja obdelave hranjenih podatkov
in revizijske sledi.
7. člen
(uničenje hranjenih podatkov)
Uničenje hranjenih podatkov na elektronskih
pomnilnih medijih mora biti izvedeno tako, da jih ni mogoče delno ali v celoti
obnoviti ali prebrati s pomočjo posebnih tehničnih sredstev oziroma postopkov.
III. KONČNA DOLOČBA
8. člen
(začetek veljavnosti)
(1) Ta splošni akt začne veljati
naslednji dan po objavi v Uradnem listu Republike Slovenije.
(2) Z dnem uveljavitve tega splošnega
akta se preneha uporabljati Splošni akt o tajnosti, zaupnosti in varnosti elektronskih
komunikacij ter hrambi in zavarovanju hranjenih podatkov (Uradni list RS, št.
126/08).
Št. 0073-46/2013/14
Ljubljana, dne 30. avgusta 2013
EVA 2013-3330-0123
Franc Dolenc l.r.
direktor