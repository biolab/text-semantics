1. SPLOŠNE DOLOČBE
1. člen
(vsebina sklepa)
Ta sklep določa podrobnejša pravila za izračun:
1.     
predhodnih in izrednih naknadnih prispevkov EU podružnic za namene
reševanja, pod pogoji, ki jih določata Uredba (EU) št. 806/2014 Evropskega
parlamenta in Sveta z dne 15. julija 2014 o določitvi enotnih pravil in
enotnega postopka za reševanje kreditnih institucij in določenih investicijskih
podjetij v okviru enotnega mehanizma za reševanje in enotnega sklada za
reševanje ter o spremembi Uredbe (EU) št. 1093/2010 (UL L št. 225 z dne 30. 7.
2014, str. 1), zadnjič spremenjena z Uredbo (EU) 2019/2033 Evropskega
Parlamenta in Sveta z dne 27. novembra 2019 o bonitetnih zahtevah za
investicijska podjetja ter o spremembi uredb (EU) št. 1093/2010, (EU) št.
575/2013, (EU) št. 600/2014 in (EU) št. 806/2014 (UL L št. 314 z dne 5. 12.
2019, str. 1; v nadaljevanju: Uredba (EU) št. 806/2014) in Zakon o reševanju in
prisilnem prenehanju bank (Uradni list RS, št. 92/21; v nadaljevanju: ZRPPB-1),
ter
2.     
letnega nadomestila, ki ga zaračunava Banka Slovenije bankam in EU
podružnicam v zvezi z izvajanjem nalog in pooblastil, ki jih opravlja Banka
Slovenije glede reševanja in prisilnega prenehanja na podlagi Uredbe (EU) št.
806/2014 in ZRPPB-1.
2. člen
(opredelitev pojmov)
Pojmi uporabljeni v tem sklepu imajo enak pomen kot v določbah
ZRPPB-1, Delegirane uredbe (EU), ki ureja predhodne prispevke v sheme za
financiranje reševanja, zakona, ki ureja bančništvo, Uredbe (EU), ki ureja
bonitetne zahteve za kreditne institucije ter predpisov, izdanih na njihovi
podlagi.
2. IZRAČUN PRISPEVKOV EU PODRUŽNIC ZA REŠEVANJE
3. člen
(izračun predhodnih prispevkov)
(1) Letni predhodni prispevek EU podružnice je pavšalni
znesek v višini 15.000 EUR na posamezno EU podružnico.
(2) Banka Slovenije lahko v posamičnem primeru za EU
podružnico določi drugačen znesek predhodnega prispevka, upoštevajoč okoliščine
iz tretjega odstavka 159. člena ZRPPB-1.
(3) Če se institucija na novo nadzoruje samo določen del
prispevnega obdobja, se njen delni letni prispevek zaračuna skupaj z letnim
prispevkom za poznejše prispevno obdobje.
4. člen
(izračun izrednih naknadnih prispevkov)
(1) V primeru potrebe po vplačilu izrednih naknadnih
prispevkov se višina izrednega naknadnega prispevka EU podružnice izračuna
upoštevajoč sorazmerno višino vplačanega rednega letnega prispevka EU
podružnice v skupnem znesku rednih letnih prispevkov vseh bank in EU podružnic.
(2) Izredni prispevki v posamičnem letu ne smejo preseči
trikratnika višine rednega letnega prispevka.
3. LETNO NADOMESTILO V ZVEZI Z REŠEVANJEM IN PRISILNIM PRENEHANJEM
BANK IN EU PODRUŽNIC
5. člen
(izračun letnega nadomestila)
(1) Banka Slovenije za namen izračuna letnega nadomestila
izračuna skupni znesek letnega nadomestila na podlagi dejanskih stroškov, ki v
zvezi z nalogami in pooblastili glede reševanja in prisilnega prenehanja, ki
jih opravlja Banka Slovenije na podlagi ZRPPB-1 in Uredbe (EU) št. 806/2014,
nastanejo Banki Slovenije v posameznem letu, za katerega se zaračunava
nadomestilo. Skupni znesek letnega nadomestila v posameznem poslovnem letu ne presega
dejanskih stroškov Banke Slovenije v tem letu. Dejanski stroški obsegajo
neposredne in posredne stroške Banke Slovenije v zvezi z opravljanjem nalog in
pooblastil glede reševanja in prisilnega prenehanja v skladu z ZRPPB-1 in
Uredbo (EU) št. 806/2014. Pri ugotavljanju dejanskih stroškov Banke Slovenije
se ne upoštevajo stroški, ki Banki Slovenije nastanejo v zvezi s konkretnim
postopkom reševanja ali prisilnega prenehanja.
(2) Višina letnega nadomestila zavezanca za posamezno leto je
vsota fiksnega in variabilnega dela in se izračunava na osnovi sklepa Banke
Slovenije, ki ureja letna nadomestila za opravljanje nadzora in takse v zvezi s
postopki odločanja Banke Slovenije, in njegove priloge, ki določa metodologijo
za izračun letnega nadomestila za nadzor.
(3) V primeru, da subjekt pridobi status zavezanca za plačilo
letnega nadomestila znotraj posameznega koledarskega leta, se za plačilo
letnega nadomestila upošteva njegov sorazmerni del glede na število polnih
mesecev v prispevnem obdobju.
(4) V primeru, da zavezancu status banke ali EU podružnice
preneha znotraj posameznega koledarskega leta in ima pravnega naslednika, ki je
sam zavezanec za plačilo letnega nadomestila iz prvega odstavka tega člena, se
letno nadomestilo za zadevnega zavezanca upošteva v njegovem sorazmernem delu
glede na število polnih mesecev v prispevnem obdobju pri njegovem pravnem
nasledniku. Če zavezanec pravnega naslednika nima ali če ta ni sam zavezanec za
plačilo letnega nadomestila iz prvega odstavka tega člena, se sorazmerni del
letnega nadomestila porazdeli med vse zavezance za plačilo letnega nadomestila,
ki so določeni v prvem odstavku tega člena, v skladu z metodologijo iz drugega
odstavka tega člena.
6. člen
(obvestilo zavezancu ob izdaji računa)
Banka Slovenije v roku iz tretjega odstavka 14. člena ZRPPB-1
izda posameznemu zavezancu račun, ki mora vsebovati višino dejanskih stroškov
reševanja in prisilnega prenehanja, višino skupnega letnega nadomestila in
znesek, ki ga mora plačati zavezanec.
4. PREHODNE IN KONČNE DOLOČBE
7. člen
(razveljavitev predpisov)
Z dnem uveljavitve tega sklepa preneha veljati Sklep o
izračunu letnih nadomestil v zvezi z reševanjem in prisilnim prenehanjem bank
in EU podružnic in izračunu prispevkov EU podružnic za namene reševanja (Uradni
list RS, št. 159/21).
8. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Ljubljana, dne 21. decembra
2021
Boštjan Vasle
predsednik Sveta Banke Slovenije