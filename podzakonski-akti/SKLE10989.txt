1. člen
(predmet urejanja)
Ta sklep ureja slovensko strukturo mednarodne številke
bančnega računa (International Bank Account Number; v nadaljevanju IBAN). IBAN
v slovenski strukturi lahko dodeljujejo samo ponudniki plačilnih storitev s
sedežem v Republiki Sloveniji in ponudniki plačilnih storitev, ki opravljajo
plačilne storitve preko podružnice v Republiki Sloveniji, v povezavi z
opravljanjem bančnih in finančnih storitev ter dodatnih in drugih finančnih
storitev, kot so opredeljene v 5. in 6. členu Zakona o bančništvu (Uradni list
RS, št. 25/15, 44/16 – ZRPPB in 77/16 – ZCKR, v nadaljevanju: ZBan-2).
2. člen
(pojmi)
Pojmi, uporabljeni v tem sklepu, imajo enak pomen kot v
zakonu, ki ureja bančništvo, in v zakonu, ki ureja plačilne storitve in
sisteme.
3. člen
(označevanje plačilnih in transakcijskih računov pri
ponudnikih plačilnih storitev)
Ponudniki plačilnih storitev lahko slovensko strukturo IBAN,
kot je določena v tem sklepu, če ni drugače določeno s posebnim predpisom,
uporabljajo pri:
-       
označevanju plačilnih računov,
-       
izvajanju drugih storitev iz 1. člena tega sklepa.
Pri uporabi slovenske strukture IBAN v okviru izvajanja
poslov v zvezi s storitvami iz 1. člena tega sklepa morajo ponudniki plačilnih
storitev smiselno upoštevati ista pravila, kot so s tem sklepom določena za
označevanje plačilnih računov.
Ponudniki plačilnih storitev morajo označevati transakcijske
račune v slovenski strukturi IBAN, kot je določeno v tem sklepu, če ni drugače
določeno s posebnim predpisom.
Ponudnik plačilnih storitev ne sme dodeliti posameznemu
plačilnemu računu enake številke plačilnega računa, kot jo ima ali jo je imel
drug plačilni račun pri tem ponudniku plačilnih storitev, razen če je od
zaprtja tega računa minilo najmanj 10 let.
4. člen
(številka plačilnega računa)
Številka plačilnega računa je oblikovana v strukturi IBAN, ki
je določena s standardom ISO 13616.
Številka plačilnega računa je sestavljena iz 19 črkovnih in
numeričnih znakov, ki so razdeljeni v naslednje sklope, v zapisanem zaporedju:
1.     
oznaka države – Slovenije (d),
2.     
kontrolna številka plačilnega računa (e) in
3.     
del številke plačilnega računa, ki šteje kot osnovna številka bančnega
računa (Basic Bank Account Number; v nadaljevanju BBAN) znotraj strukture IBAN
in je razdeljen v naslednje sklope, v zapisanem zaporedju:
- 
nacionalna identifikacijska oznaka ponudnika plačilnih storitev (b),
- 
identifikacijska oznaka imetnika plačilnega računa pri ponudniku
plačilnih storitev (a) in
- 
kontrolna številka BBAN (c).
5. člen
(oznaka države)
Oznaka države – Slovenije (d) je določena po standardu ISO
3166 in je sestavljena iz 2 črkovnih znakov: »SI«.
6. člen
(kontrolna številka plačilnega računa)
Kontrolna številka plačilnega računa (e) je sestavljena iz 2
numeričnih znakov. Za izračun kontrolne številke plačilnega računa se uporablja
standard ISO 7064, MOD 97-10.
Primer izračuna kontrolne številke plačilnega računa je v
prilogi 1 k temu sklepu.
7. člen
(nacionalna identifikacijska oznaka ponudnika plačilnih
storitev)
Nacionalna identifikacijska oznaka ponudnika plačilnih
storitev (b) je sestavljena iz petih numeričnih znakov, ki so razdeljeni v
naslednja dva sklopa, v zapisanem zaporedju:
-       
dvomestna identifikacijska oznaka ponudnika plačilnih storitev (b1) in
-       
trimestna identifikacijska oznaka organizacijske enote ponudnika
plačilnih storitev (b2).
Dvomestno identifikacijsko oznako ponudnika plačilnih
storitev (b1) na podlagi zahteve ponudnika plačilnih storitev določi Banka
Slovenije. Eno ali več trimestnih identifikacijskih oznak organizacijske enote
ponudnika plačilnih storitev (b2) določi ponudnik plačilnih storitev sam.
Banka Slovenije posameznemu ponudniku plačilnih storitev
določi eno dvomestno identifikacijsko oznako ponudnika plačilnih storitev (b1).
Posamezen ponudnik plačilnih storitev ima lahko več dvomestnih
identifikacijskih oznak, če kot prevzemni ponudnik plačilnih storitev v primeru
združitve ponudnikov plačilnih storitev ali druge oblike statusnega
preoblikovanja z enakim učinkom prevzame obstoječo dvomestno identifikacijsko
oznako prevzetega ponudnika plačilnih storitev.
O vsaki nameri prevzema dvomestne identifikacijske oznake v
skladu s prejšnjim odstavkom je dolžan prevzemni ponudnik plačilnih storitev
obvestiti Banko Slovenije najmanj tri mesece pred nameravanim prevzemom.
8. člen
(nacionalna identifikacijska oznaka plačilne institucije,
plačilne institucije z opustitvijo, družbe za izdajo elektronskega denarja ali
družbe za izdajo elektronskega denarja z opustitvijo)
Ne glede na določbe 7. člena tega sklepa Banka Slovenije
ponudniku plačilnih storitev, ki je plačilna institucija, plačilna institucija
z opustitvijo, družba za izdajo elektronskega denarja ali družba za izdajo
elektronskega denarja z opustitvijo, na podlagi njegove zahteve določi
nacionalno identifikacijsko oznako (b), ki je sestavljena iz petih numeričnih
znakov.
Nacionalna identifikacijska oznaka plačilne institucije,
plačilne institucije z opustitvijo, družbe za izdajo elektronskega denarja ali
družbe za izdajo elektronskega denarja z opustitvijo je sestavljena iz dvomestne
identifikacijske oznake (b1), ki je pri vseh plačilnih institucijah, plačilnih
institucijah z opustitvijo, družbah za izdajo elektronskega denarja ali družbah
za izdajo elektronskega denarja z opustitvijo enaka »91«, ter trimestne
identifikacijske oznake (b2), ki označuje posamezno plačilno institucijo,
plačilno institucijo z opustitvijo, družbo za izdajo elektronskega denarja ali
družbo za izdajo elektronskega denarja z opustitvijo.
Nacionalna identifikacijska oznaka plačilne institucije,
plačilne institucije z opustitvijo, družbe za izdajo elektronskega denarja ali
družbe za izdajo elektronskega denarja z opustitvijo ne vsebuje
identifikacijskih oznak njenih organizacijskih enot.
9. člen
(identifikacijska oznaka imetnika plačilnega računa pri
ponudniku plačilnih storitev)
Identifikacijska oznaka imetnika plačilnega računa pri
ponudniku plačilnih storitev (a) je sestavljena iz osmih numeričnih znakov in
jo določi posamezni ponudnik plačilnih storitev, ki vodi plačilni račun
imetnika.
10. člen
(kontrolna številka BBAN)
Kontrolna številka BBAN (c) je sestavljena iz 2 numeričnih
znakov. Za izračun kontrolne številke BBAN se uporablja poenostavljen postopek
standarda ISO 7064, MOD 97-10.
Primer izračuna kontrolne številke BBAN je v prilogi 1 k temu
sklepu.
11. člen
(zapis)
Številka plačilnega računa se zapiše v naslednji obliki:
1.     
elektronski zapis: znaki si sledijo brez presledkov ali ločilnih znakov
(d)(d)(e)(e)(b)(b)(b)(b)(b)(a)(a)(a)(a)(a)(a)(a)(a)(c)(c),
2.     
vizualni zapis: znaki se zapišejo v skupinah po štiri znake s presledki
(d)(d)(e)(e) (b)(b)(b)(b) (b)(a)(a)(a)
(a)(a)(a)(a) (a)(c)(c).
Prikaz in primera zapisa številke plačilnega računa sta v
prilogi 2 k temu sklepu.
12. člen
(seznam identifikacijskih oznak ponudnikov plačilnih
storitev)
Seznam identifikacijskih oznak ponudnikov plačilnih storitev
vsebuje naslednje podatke:
(i)     nacionalno
identifikacijsko oznako ponudnika plačilnih storitev (b),
(ii)    naziv
ponudnika plačilnih storitev,
(iii)   naslov (ulico
in hišno številko) ponudnika plačilnih storitev,
(iv)   poštno številko,
(v)    kraj in
(vi)   pripadajočo
enajstmestno poslovno identifikacijsko kodo (Business Identifier Code).
Seznam identifikacijskih oznak ponudnikov plačilnih storitev
je objavljen na spletni strani Banke Slovenije.
13. člen
(obveznosti ponudnika plačilnih storitev)
Ponudnik plačilnih storitev mora skladno z navodilom, ki ga
za ta namen izda Banka Slovenije, Banko Slovenije nemudoma obvestiti o vsaki
spremembi podatkov, opredeljenih v 12. členu tega sklepa.
14. člen
(prehodna določba)
Ponudnik plačilnih storitev najpozneje do 31. 1. 2017
posreduje Banki Slovenije vse podatke, opredeljene v 12. členu tega sklepa,
veljavne na dan 15. 1. 2017, skladno z navodilom, ki ga za ta namen izda
Banka Slovenije.
15. člen
(končna določba)
Z dnem uveljavitve tega sklepa preneha veljati Sklep o
vsebini in uporabi slovenske strukture mednarodne številke bančnega računa
(Uradni list RS, št. 71/09, 62/15 in 92/15).
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 20. decembra
2016
Boštjan Jazbec l.r.
Predsednik
Sveta Banke Slovenije

Priloga 1: Primer
izračuna kontrolne številke plačilnega računa
Priloga 2: Prikaz in
primera zapisa številke plačilnega računa