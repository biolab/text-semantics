I. SPLOŠNE DOLOČBE
1. člen
(področje urejanja)
Ta pravilnik določa podrobnejše pogoje in
način oglaševanja zdravil za uporabo v humani in veterinarski medicini (v
nadaljnjem besedilu: zdravila) v skladu z Direktivo 2001/83/ES Evropskega
parlamenta in Sveta z dne 6. novembra 2001 o zakoniku Skupnosti o
zdravilih za uporabo v humani medicini (UL L št. 311 z dne 28. 11. 2001,
str. 67), zadnjič spremenjeno z Direktivo 2008/29/ES Evropskega parlamenta
in Sveta z dne 11. marca 2008 o spremembi Direktive 2001/83/ES o zakoniku
Skupnosti o zdravilih za uporabo v humani medicini, glede Komisiji podeljenih
izvedbenih pooblastil (UL L št. 81 z dne 20. 3. 2008, str. 51) (v
nadaljnjem besedilu: Direktiva 2001/83/ES) in z Direktivo 2001/82/ES Evropskega
parlamenta in Sveta z dne 6. novembra 2001 o zakoniku Skupnosti o
zdravilih za uporabo v veterinarski medicini (UL L št. 311 z dne 28. 11.
2001, str. 1), zadnjič spremenjeno z Direktivo 2004/28/ES Evropskega parlamenta
in Sveta z dne 31. marca 2004 o spremembi Direktive 2001/82/ES o zakoniku
Skupnosti o zdravilih za uporabo v veterinarski medicini (UL L št. 136 z dne
30. 4. 2004, str. 58) (v nadaljnjem besedilu: Direktiva 2001/82/ES).
2. člen
(opredelitev oglaševanja)
(1) Oglaševanje zdravil so vse oblike
obveščanja, vključno z obveščanjem od vrat do vrat, propagiranjem ali
spodbujanjem, ki je namenjeno pospeševanju predpisovanja, izdajanja, prodaje in
uporabe zdravil.
(2) Glede na ciljne skupine se
oglaševanje deli na:
-      
oglaševanje v širši javnosti in
-      
oglaševanje v strokovni javnosti.
3. člen
(opredelitev širše in strokovne javnosti)
(1) Širša javnost so laične skupine in
posamezniki, ki ne pripadajo strokovni javnosti kot jo opredeljuje ta
pravilnik.
(2) Strokovna javnost so osebe, pooblaščene
za predpisovanje in izdajanje zdravil.
4. člen
(obseg oglaševanja)
(1) Oglaševanje v širši javnosti so
vse promocijske oblike in načini obveščanja laičnih skupin in posameznikov.
(2) Oglaševanje v strokovni javnosti
je:
-      
informiranje oseb, ki so pooblaščene za
predpisovanje in izdajanje zdravil, z lastnostmi in učinki zdravil, vključno z
neposrednim obveščanjem teh oseb;
-      
pokroviteljstvo in organizacija promocijskih
srečanj, ki se jih udeležujejo osebe, pooblaščene za predpisovanje in izdajanje
zdravil;
-      
pokroviteljstvo nad znanstvenimi kongresi, ki
se jih udeležujejo osebe, pooblaščene za predpisovanje in izdajanje zdravil;
-      
dajanje vzorcev v skladu z 22. členom tega
pravilnika.
(3) Za oglaševanje v strokovni javnosti se
šteje tudi vzpodbujanje k predpisovanju ali izdajanju z obljubljanjem ali
dajanjem finančnih ali materialnih dobrin v skladu z 20. členom tega
pravilnika.
5. člen
(izključitev iz obsega oglaševanja)
Za oglaševanje oziroma oglaševalska gradiva
se ne štejejo:
-      
ovojnina in navodilo za uporabo zdravila,
odobreni v dovoljenju za promet z zdravilom;
-      
informativne objave v zvezi z odobrenimi
spremembami na ovojnini, opozorila o neželenih učinkih in drugi splošni
previdnostni ukrepi z namenom varnejše in učinkovitejše uporabe zdravila;
-      
prodajni katalogi in ceniki, ki ne vključujejo
navedb o lastnostih zdravila;
-      
korespondenca o specifičnih vprašanjih glede
določenega zdravila, vključno s priloženimi gradivi, ki niso promocijske
narave;
-      
objave in gradiva institucije, pooblaščene za
pripravo programov za preprečevanje, obvladovanje, odstranitev (eliminacijo) in
izkoreninjenje (eradikacijo) nalezljivih bolezni o možnostih cepljenja proti
posameznim boleznim, pri katerih niso neposredno omenjena posamezna cepiva,
njihovo učinkovanje in druge specifične lastnosti;
-      
informacije v zvezi z zdravjem ljudi ali boleznimi,
pod pogojem, da ni nobenega napotila, tudi posrednega ne, na zdravila.
Informacije morajo biti kakovostne, objektivne, nedvoumne, celovite,
uravnotežene, uporabnikom razumljive in ne smejo vsebovati prvin neposrednega
ali prikritega oglaševanja.
II. POGOJI OGLAŠEVANJA
6. člen
(dovoljenje za promet z zdravilom)
Dovoljeno je samo oglaševanje tistih
zdravil, ki imajo dovoljenje za promet z zdravilom v skladu z Zakonom o
zdravilih (Uradni list RS, št. 31/06 in 45/08, v nadaljnjem besedilu: zakon).
7. člen
(skladnost s povzetkom glavnih značilnosti
zdravila)
Vsak posamezen element oglaševanja in vsi
deli, ki za prejemnika sporočila predstavljajo povezano celoto, morajo biti
skladni z odobrenim povzetkom glavnih značilnosti zdravila. Vse lastnosti
zdravila morajo biti predstavljene uravnoteženo.
8. člen
(smotrna in varna uporaba zdravila)
(1) Oglaševanje zdravila mora
vzpodbujati njegovo smotrno in varno uporabo, tako da je predstavljeno
objektivno in brez pretiravanja o njegovih lastnostih.
(2) Za doseganje cilja iz prejšnjega
odstavka lahko organ, pristojen za zdravila, v postopku pridobitve ali
vzdrževanja dovoljenja za promet z zdravilom zahteva posebna opozorila, ki
morajo biti del vsakega posameznega oglaševanja.
9. člen
(zavajajoče oglaševanje)
Oglaševanje ne sme biti zavajajoče glede
morebitnih koristi ali tveganj pri uporabi zdravila, pri čemer je treba
upoštevati celovitost oglasa in vtis sporočila.
10. člen
(zaščita slovenskega jezika)
(1) Oglaševalska sporočila morajo biti v
slovenskem jeziku, na območjih občin v katerih živita italijanska in madžarska
narodna skupnost, pa so lahko tudi v jeziku narodne skupnosti.
(2) Ne glede na prejšnji odstavek je
literatura, ki je priložena oglaševalskemu gradivu za strokovno javnost, lahko
tudi v izvirnem jeziku članka. Na mednarodnih strokovnih srečanjih na območju
Republike Slovenije so oglaševalska sporočila in gradiva lahko tudi v jeziku
dogodka ali jezikih udeležencev teh dogodkov.
11. člen
(odgovornost)
Za zagotavljanje skladnosti oglaševanja s
tem pravilnikom je odgovoren predvsem imetnik dovoljenja za promet z zdravilom
oziroma naročnik oglaševanja, vendar je za neupoštevanje določb o oglaševanju
zdravil odgovorna katerakoli oseba, ki je vpletena v nepravilno promocijo
zdravil.
III. OGLAŠEVANJE V ŠIRŠI JAVNOSTI
12. člen
(oglaševanje v širši javnosti)
(1) V širši javnosti je dovoljeno
oglaševati le zdravila, ki se izdajajo brez recepta in za katera v dovoljenju
za promet z zdravilom tako odloči organ, pristojen za zdravila.
(2) Prepovedano je oglaševanje in
objavljanje informacij v širši javnosti o zdravilih, ki vsebujejo psihotropne
ali narkotične snovi iz mednarodnih konvencij, kakor sta Enotna konvencija
Združenih narodov o mamilih iz leta 1961 in Konvencija Združenih narodov o psihotropnih snoveh iz leta 1971.
(3) Prepovedano je oglaševanje zdravil za
uporabo v veterinarski medicini, ki se lahko uporabljajo kot pospeševalci rasti
ali spodbujevalci proizvodnosti (npr. hormoni, beta-agonisti, tireostatiki,
goveji somatropini).
13. člen
(pogoji oglaševanja v širši javnosti)
Oglaševanje zdravil v širši javnosti mora
biti izvedeno tako, da je oglaševalni značaj sporočila jasno prepoznaven in da
je izdelek nedvoumno predstavljen kot zdravilo.
14. člen
(vsebina oglaševanja v širši javnosti)
(1) Oglaševanje vsakega zdravila brez
recepta v širši javnosti mora vsebovati najmanj naslednje podatke:
-      
ime zdravila in splošno ime, če zdravilo
vsebuje le eno učinkovino;
-      
podatki, ki so nujni za smotrno, pravilno in
racionalno uporabo zdravila;
-      
vidno in čitljivo pisno, slikovno ali govorno
opozorilo o pomenu navodila za uporabo, ki je priloženo zdravilu in se glasi
pri zdravilu za uporabo v humani medicini: »Pred uporabo natančno preberite
navodilo! O tveganju in neželenih učinkih se posvetujte z zdravnikom ali s
farmacevtom.«;
-      
vidno in čitljivo pisno, slikovno ali govorno
opozorilo o pomenu navodila za uporabo, ki je priloženo zdravilu in se glasi
pri zdravilu za uporabo v veterinarski medicini: »Pred uporabo natančno
preberite navodilo! O tveganju in neželenih učinkih se posvetujte z
veterinarjem ali s farmacevtom.«.
(2) Pisno opozorilo iz prejšnjega odstavka
mora biti navedeno poudarjeno (npr.: krepko, barvno izstopajoče, v okvirju) v
velikosti najmanj ene desetine velikosti oglasa in v ustrezni velikosti črk,
tako da ga je mogoče brez težav prebrati in ga ni mogoče spregledati. Pri
televizijskih oglasih mora biti opozorilo na ekranu samostojno ter podano v
slikovni (besedilo) in govorni obliki. Govorno opozorilo mora biti povedano v
knjižnem jeziku razločno in razumljivo in mora zagotoviti resnost sporočila.
Pri oglasih na elektronskih medijih mora biti opozorilo prikazano kot sestavni
del glavne strani oglasa in ne kot povezava nanjo. Biti mora poudarjeno (npr.:
krepko, barvno izstopajoče, v okvirju) v velikosti, ki pri prikazu na celotnem
zaslonu ni manjša od ene četrtine zaslona in z velikostjo črk, ki ni manjša od
ene desetine stranice polja opozorila.
15. člen
(prepovedi za oglaševanje v širši
javnosti)
(1) Oglaševanje zdravil brez recepta v
širši javnosti ne sme vsebovati podatkov, ki:
-      
dajejo vtis, da sta posvet z zdravnikom oziroma
veterinarjem ali kirurški poseg nepotrebna, zlasti s pripisovanjem diagnoze ali
predlogom zdravljenja po pošti;
-      
nakazujejo, da so učinki jemanja zdravila
absolutno zagotovljeni, da zdravilo nima neželenih učinkov ali da je boljše
kakor drugo zdravilo ali enakovredno drugemu zdravljenju ali drugemu zdravilu;
-      
nakazujejo, da se zdravje osebe ali živali
lahko izboljša le zaradi jemanja oglaševanega zdravila;
-      
nakazujejo, da bi se zdravje osebe ali živali
lahko brez jemanja oglaševanega zdravila poslabšalo; ta prepoved se ne
uporablja za programe cepljenja in oglaševanje cepiv v skladu s 24. členom tega
pravilnika;
-      
so usmerjeni izključno ali pretežno k otrokom;
-      
se sklicujejo na priporočila znanstvenikov,
strokovnjakov s področja humane oziroma veterinarske medicine ali v javnosti
znanih drugih oseb, ki bi zaradi svojega medijskega vpliva lahko spodbujali
porabo zdravil;
-      
nakazujejo, da je zdravilo živilo, kozmetični
ali drug potrošniški izdelek;
-      
nakazujejo, da sta varnost in učinkovitost
posledica naravnega izvora zdravila;
-      
bi zaradi opisa ali podrobne predstavitve
anamneze lahko privedli do napačne samodiagnoze;
-      
uporabljajo neprimerne, vznemirljive ali
zavajajoče izraze o možnostih okrevanja ali
-      
uporabljajo neprimerne, skrb vzbujajoče ali
zavajajoče izraze, slikovne predstavitve sprememb v človeškem ali živalskem
telesu, ki jih je povzročila bolezen ali poškodba, ali delovanje zdravila na
človeško ali živalsko telo ali dele telesa.
(2) Prepovedano je neposredno
razdeljevanje zdravil končnim uporabnikom v promocijske namene.
IV. OGLAŠEVANJE V STROKOVNI JAVNOSTI
16. člen
(oglaševanje v strokovni javnosti)
(1) Imetnik dovoljenja za promet z
zdravilom oziroma oglaševalec je dolžan poskrbeti, da je kakršnokoli
oglaševanje v strokovni javnosti namenjeno in posredovano samo osebam,
pooblaščenim za predpisovanje oziroma izdajanje zdravil.
(2) Informacijsko gradivo, namenjeno
strokovni javnosti, mora biti praviloma označeno z oznako »Samo za strokovno
javnost.«.
17. člen
(oglaševanje v strokovnih publikacijah in
z neposrednim obveščanjem)
(1) Imetniki dovoljenja za promet z
zdravilom lahko oglašujejo zdravila, ki so pridobila dovoljenje za promet,
strokovni javnosti v strokovnih knjigah, strokovnih revijah in drugih
strokovnih publikacijah.
(2) Imetniki dovoljenja za promet z
zdravilom lahko oglašujejo zdravila tudi z neposrednim obveščanjem oseb, ki so
pooblaščene za predpisovanje in izdajanje zdravil. 
18. člen
(podatki in informacije o zdravilih)
(1) Vse informacije o zdravilih,
namenjene strokovni javnosti in osebam, ki so pooblaščene za njihovo
predpisovanje in izdajanje, morajo vsebovati zlasti naslednje podatke:
-      
ime zdravila;
-      
pri zdravilih za uporabo v humani medicini
bistvene informacije iz povzetka glavnih značilnosti zdravila kot so: sestava
zdravila, terapevtske indikacije, odmerjanje in način uporabe, povzetek
neželenih učinkov, previdnostnih ukrepov in opozoril, kontraindikacij in
interakcij, ime, znak in naslov imetnika dovoljenja za promet;
-      
pri zdravilih za uporabo v veterinarski
medicini bistvene informacije iz povzetka glavnih značilnosti zdravila kot so:
sestava zdravila, terapevtske indikacije, odmerjanje in način uporabe, povzetek
neželenih učinkov, previdnostnih ukrepov in opozoril, kontraindikacij in
interakcij, ime, znak in naslov imetnika dovoljenja za promet, vrste živali, ki
jim je zdravilo namenjeno, karenca;
-      
način in režim predpisovanja ter izdaje
zdravila;
-      
datum priprave informacije.
(2) Poleg podatkov iz prejšnjega
odstavka lahko informacije vsebujejo tudi podatek o plačniku zdravila oziroma
razvrstitvi zdravila na ustrezno listo.
(3) Vse informacije iz tega člena
morajo biti točne, nedvoumne, aktualne in preverljive, da omogočajo oceno
delovanja in terapevtske vrednosti zdravila.
(4) Vse navedbe in preglednice ter ostalo
slikovno gradivo iz medicinskih revij ali drugih znanstvenih del morajo biti
verodostojno povzete s točno navedbo virov.
19. člen
(obiski strokovnih sodelavcev)
(1) Neposredno obveščanje o zdravilih lahko
opravljajo strokovni sodelavci, če izpolnjujejo naslednje pogoje:
-      
strokovni sodelavci za zdravila za uporabo v
humani medicini morajo imeti univerzitetno izobrazbo farmacevtske ali
medicinske smeri oziroma univerzitetno izobrazbo naravoslovne ali biomedicinske
smeri in dodatna znanja s področja zdravil;
-      
strokovni sodelavci za zdravila za uporabo v
veterinarski medicini morajo imeti univerzitetno izobrazbo farmacevtske ali
veterinarske smeri oziroma univerzitetno izobrazbo naravoslovne ali
biomedicinske smeri in dodatna znanja s področja zdravil;
-      
morajo biti ustrezno usposobljeni za dajanje
točnih in popolnih strokovnih informacij o zdravilu.
(2) Oglaševanje zdravil z neposrednim
obveščanjem oseb, ki so pooblaščene za predpisovanje in izdajanje zdravil in
opravljajo zdravstveno dejavnost v okviru mreže javne zdravstvene službe, se
lahko izvaja le v času strokovne priprave za delo, ki ni namenjen za neposredno
delo s pacienti.
(3) Strokovni sodelavci morajo ob
informiranju posredovati osebam, ki so pooblaščene za njihovo predpisovanje in
izdajanje, podatke o zdravilu v skladu z odobrenim povzetkom glavnih
značilnosti zdravila. Ta povzetek morajo posredovati tudi v pisni obliki
oziroma ga morajo imeti na voljo.
(4) Strokovni sodelavci so dolžni
prenesti imetniku dovoljenja za promet z zdravilom, vse informacije o neželenih
učinkih zdravila, kakor tudi vse druge klinično pomembne informacije v zvezi z
uporabo zdravila, ki jih dobijo pri osebah, pooblaščenih za predpisovanje ali
izdajanje zdravil.
20. člen
(dajanje daril)
Imetniki dovoljenj za promet z zdravili,
proizvajalci zdravil, pravne ali fizične osebe, ki nastopajo v imenu
proizvajalcev ter pravne ali fizične osebe, ki opravljajo dejavnost prometa z
zdravili in podružnice tujih proizvajalcev ne smejo osebam, pooblaščenim za
predpisovanje in izdajanje zdravil dajati, ponujati ali obljubljati nobenih
daril, denarnih ugodnosti ali prejemkov v naravi, razen če so ti majhne oziroma
simbolične vrednosti in se lahko uporabljajo za opravljanje zdravstvene,
veterinarske ali lekarniške dejavnosti.
21. člen
(promocijska srečanja)
(1) Ne glede na določbe prejšnjega
člena lahko imetniki dovoljenj za promet z zdravili, proizvajalci zdravil,
pravne ali fizične osebe, ki nastopajo v imenu proizvajalcev ter pravne ali
fizične osebe, ki opravljajo promet z zdravili in podružnice tujih
proizvajalcev, omogočajo osebam, pooblaščenim za predpisovanje ali izdajanje
zdravil, pridobivanje dodatnih znanj o novih dognanjih o zdravilih.
Pridobivanje dodatnih znanj ne sme prekoračiti strokovnih in znanstvenih ciljev
takšnega izobraževanja, podrejeno mora biti izključno pridobivanju znanja in
namenjeno le osebam, odgovornim za predpisovanje in izdajanje zdravil.
(2) Gostoljubnost na promocijskih
srečanjih mora biti na zmerni ravni in drugotnega pomena v primerjavi z glavnim
namenom srečanja ter ne sme biti razširjena na osebe, ki niso odgovorne za
predpisovanje in izdajanje zdravil.
(3) Osebe, pooblaščene za
predpisovanje in izdajanje zdravil, ne smejo poskušati pridobiti ali sprejeti
nobene ugodnosti, ki je v nasprotju s prvim in drugim odstavkom tega člena, ali
jo poskušati pridobiti.
22. člen
(dajanje vzorcev)
(1) Izjemoma lahko proizvajalci
zdravil ter pravne ali fizične osebe, ki nastopajo v imenu proizvajalcev,
pooblaščenim osebam za predpisovanje zdravil posredujejo brezplačne vzorce
zdravil, ki se sicer izdajajo na recept, kadar je potrebno pacienta poučiti o
načinu uporabe novega zdravila, če to ni namenjeno za peroralno uporabo in so
izpolnjeni naslednji pogoji:
-      
zdravilo ima dovoljenje za promet v skladu z
zakonom;
-      
od pridobitve dovoljenja za promet z zdravilom
ali od odobritve spremembe dovoljenja za promet, ki zahteva novo vlogo, ni
preteklo več kot dve leti;
-      
pooblaščena oseba za predpisovanje zdravil lahko
na leto prejme le en vzorec posameznega zdravila v najmanjšem pakiranju, za
katero je pridobljeno dovoljenje za promet in za katerega je imetnik dovoljenja
za promet organ, pristojen za zdravila pisno obvestil o dejanskem začetku
prometa v skladu s 44. členom zakona;
-      
prejemnik mora za brezplačne vzorce zaprositi
pisno. Prošnjo mora podpisati in opremiti z datumom;
-      
prejemnik mora o prejetih vzorcih voditi
evidenco;
-      
prejemnik ne sme prejetih vzorcev prodajati;
-      
proizvajalci zdravil ter pravne ali fizične
osebe, ki nastopajo v imenu proizvajalcev, morajo voditi evidence in imeti
vzpostavljen sistem nadzora in odgovornosti nad brezplačnimi vzorci;
-      
vsak vzorec mora biti v ovojnini in opremljen z
navodilom za uporabo, odobrenima v dovoljenju za promet z zdravilom, ter
označen z navedbo, da gre za brezplačen vzorec, ki ni namenjen za prodajo;
-      
pri vsakem vzorcu mora biti priložen odobren
povzetek glavnih značilnosti zdravila;
-      
vzorec ne sme vsebovati narkotičnih in
psihotropnih snovi.
(2) Posredovanje vzorcev, ki zahtevajo
posebne pogoje shranjevanja, kot je hladna veriga, je prepovedano.
V. STROKOVNA SLUŽBA
23. člen
(strokovna služba)
(1) Imetniki dovoljenj za promet z
zdravilom morajo imeti organizirano službo, ki skrbi za pripravo informacij o
zdravilih, ki jih dajejo v promet.
(2) Odgovorna oseba imetnika
dovoljenja za promet z zdravilom mora:
-      
zagotoviti, da so organu, pristojnemu za nadzor
nad oglaševanjem zdravil in drugim organom nadzora na razpolago vzorci vseh
promocijskih materialov, skupaj z navedbo ciljnih skupin, ki so jim bili
namenjeni, z načinom razpošiljanja in datumom prvega razpošiljanja;
-      
zagotoviti vodenje evidence o posredovanih
brezplačnih vzorcih zdravil, ki mora vsebovati pisne prošnje pooblaščenih oseb
za predpisovanje zdravil v skladu s četrto alineo prvega odstavka prejšnjega
člena. Evidence mora hraniti vsaj tri leta;
-      
zagotoviti, da se zdravila oglašujejo v skladu
s tem pravilnikom;
-      
preverjati, ali so strokovni sodelavci ustrezno
usposobljeni za dajanje točnih in popolnih strokovnih informacij o zdravilu ter
ali opravljajo naloge v skladu s tem pravilnikom;
-      
voditi seznam strokovnih sodelavcev, ki
oglašujejo zdravila z neposrednim obveščanjem oseb, ki so pooblaščene za
predpisovanje in izdajanje zdravil, s podatkom njihovi izobrazbi;
-      
seznam iz prejšnje alinee posredovati organu,
pristojnemu za zdravila za namen izvajanja strokovnega nadzora, ki se izvaja v
okviru farmacevtskega nadzorstva v skladu z zakonom;
-      
posredovati organu, pristojnemu za nadzor nad
oglaševanjem zdravil in drugim organom nadzora, vse informacije, ki jih zahtevajo
v zvezi z oglaševanjem;
-      
zagotoviti, da se odločitve organov, pristojnih
za nadzor, takoj in v celoti upoštevajo.
(3) Spremembe podatkov iz pete alinee
prejšnjega odstavka mora odgovorna oseba imetnika dovoljenja za promet z
zdravilom sporočiti organu, pristojnemu za zdravila najpozneje v 15 dneh od njihove
spremembe.
VI. OGLAŠEVANJE CEPIV
24. člen
(oglaševanje cepiv)
(1) Oglaševanje zdravil, ki se uporabljajo
pri programih cepljenja, širši javnosti lahko dovoli organ, pristojen za
zdravila.
(2) Vsako dovoljeno oglaševanje iz
prejšnjega odstavka mora vključevati opozorilo: »Pred cepljenjem se o tveganju
in neželenih učinkih posvetujte z zdravnikom.«, ki mora smiselno izpolnjevati
pogoje, kot so opredeljeni v 14. členu tega pravilnika.
(3) Zdravila, ki se uporabljajo pri
programih cepljenja, se lahko oglašujejo širši javnosti le z mednarodnimi
nelastniškimi imeni. Oglaševanje mora biti v skladu s 15. členom tega
pravilnika in ne sme vsebovati elementov, ki bi zmanjševali objektivnost
obveščanja o zdravilih, ki se uporabljajo pri programih cepljenja in cepljenju.
(4) Oglaševanje zdravil, ki se uporabljajo
pri programih cepljenja, mora vsebovati informacije o vseh zdravilih z isto
indikacijo, ki so prisotna na trgu v Republiki Sloveniji.
25. člen
(odobritev oglaševanja cepiv)
(1) Za predhodno odobritev oglaševanja
iz prejšnjega člena mora imetnik dovoljenja za promet z zdravilom pri organu,
pristojnem za zdravila, vložiti vlogo, ki vsebuje:
-      
spremni dopis,
-      
predlog podrobno utemeljenih oglaševalskih
materialov skupaj z navedbo ciljnih skupin, načinom ter časovnim potekom
oglaševanja in
-      
potrdilo o plačilu stroškov postopka in upravne
takse.
(2) Organ, pristojen za zdravila o
vlogi odloči v 60 dneh od prejema popolne vloge.
VII. OGLAŠEVANJE DRUGIH POSEBNIH SKUPIN ZDRAVIL
26. člen
(oglaševanje tradicionalnih in
homeopatskih zdravil)
(1) Tradicionalna zdravila
rastlinskega izvora se smejo oglaševati v skladu s tem pravilnikom in
pravilnikom, ki ureja tradicionalna zdravila rastlinskega izvora.
(2) Homeopatska zdravila se smejo
oglaševati v skladu s tem pravilnikom in pravilnikom, ki ureja homeopatska
zdravila.
VIII. SPREMLJANJE OGLAŠEVANJA
27. člen
(spremljanje oglaševanja)
(1) Organ, pristojen za zdravila, lahko
ustanovi začasno komisijo, v katero povabi strokovnjake s področja oglaševanja
zdravil oziroma predstavnike zainteresirane javnosti, za prostovoljno
spremljanje skladnosti oglaševanja s tem pravilnikom.
(2) Na podlagi podatkov iz seznama strokovnih
sodelavcev iz pete alinee drugega odstavka 23. člena tega pravilnika organ,
pristojen za zdravila v okviru strokovnega nadzora opravi splošno preverjanje
izpolnjevanja pogojev za strokovne sodelavce, ki opravljajo delo pri imetnikih
dovoljenj za promet z zdravilom.

Pravilnik o oglaševanju zdravil (Uradni list
RS, št. 105/08)
vsebuje naslednjo prehodno in končno določbo:
»IX. PREHODNA IN KONČNA DOLOČBA
28. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o oglaševanju zdravil in medicinskih pripomočkov (Uradni list
RS, št. 76/01) v delu, ki se nanaša na zdravila, in Pravilnik o oglaševanju
zdravil za uporabo v veterinarski medicini (Uradni list RS, št. 70/03).
29. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o oglaševanju zdravil (Uradni list RS, št. 105/10) vsebuje naslednjo prehodno in
končno določbo:
»8. člen
Imetniki dovoljenj za promet z zdravilom
posredujejo organu, pristojnemu za zdravila, seznam strokovnih sodelavcev iz pete alinee drugega odstavka 23. člena tega
pravilnika najpozneje v enem mesecu od uveljavitve tega pravilnika. 
9. člen
Ta pravilnik začne veljati petnajsti dan po
objavi v Uradnem listu Republike Slovenije.«.