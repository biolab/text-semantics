I. SPLOŠNE DOLOČBE
1. člen
(vsebina pravilnika)
(1) Ta pravilnik v skladu z Direktivo 2008/106/ES Evropskega
parlamenta in Sveta z dne 19. novembra 2008 o minimalni ravni izobraževanja
pomorščakov (prenovitev) (UL L št. 323 z dne 3. 12. 2008, str. 33), zadnjič
spremenjeno z Direktivo (EU) 2019/1159 z dne 20. junija 2019 o spremembi
Direktive 2008/106/ES o minimalni ravni izobraževanja pomorščakov in o
razveljavitvi Direktive 2005/45/ES o vzajemnem priznavanju spričeval
pomorščakov, ki jih izdajo države članice (UL L št. 188 z dne 12. 7. 2019, str.
94) in Direktivo Sveta 2009/13/ES z dne 16. februarja 2009 o izvajanju
Sporazuma, sklenjenega med Združenjem ladjarjev Evropske skupnosti (ECSA) in
Evropsko federacijo delavcev v prometu (ETF) o Konvenciji o delovnih standardih
v pomorstvu iz leta 2006, ter o spremembi Direktive 1999/63/ES (UL L št. 124 z
dne 20. 5. 2009, str. 30), zadnjič spremenjeno z Direktivo Sveta (EU) 2018/131
z dne 23. januarja 2018 o izvajanju Sporazuma, sklenjenega med Združenjem
ladjarjev Evropske skupnosti (ECSA) in Evropsko federacijo delavcev v prometu
(ETF), o spremembi Direktive 2009/13/ES v skladu s spremembami iz leta 2014
Konvencije o delu v pomorstvu iz leta 2006, kot jih je odobrila Mednarodna
konferenca dela 11. junija 2014 (UL L št. 22 z dne 26. 1. 2018, str. 28),
določa:
-       
splošne in posebne zdravstvene pogoje, ki jih morajo izpolnjevati
pomorščaki za opravljanje dela in nalog na ladji (v nadaljnjem besedilu:
zdravstveni pogoji),
-       
način, postopek in roke za opravljanje zdravstvenih pregledov za
ugotavljanje izpolnjevanja zdravstvenih pogojev,
-       
način in postopek izdajanja zdravniških spričeval, evidenco zdravniških
spričeval in dokumentacijo v zvezi z opravljenimi zdravstvenimi pregledi in izdanimi
zdravniškimi spričevali,
-       
izvajanje obvezne imunoprofilakse in kemoprofilakse proti nalezljivim
boleznim,
-       
pogoje, ki jih morajo izpolnjevati zdravniki, ki ugotavljajo zmožnost za
opravljanje dela in nalog na ladji (v nadaljnjem besedilu: pooblaščeni
zdravniki).
(2) Ta pravilnik določa tudi obseg zdravstvenega pregleda,
izdajo zdravniškega spričevala in vodenje evidence zdravniških spričeval za
pridobitev pooblastila o nazivu mornar motorist, poveljnik in častnik straže na
ladji z bruto tonažo do 200, poveljnik jahte z bruto tonažo do 500 in častnik
stroja na ladji s pogonskim strojem z močjo do 750 kW.
1.a člen
(omejena uporaba pravilnika)
Določbe 12., 16., 17., 18. in 19. člena tega pravilnika se
uporabljajo tudi za mornarja motorista, poveljnika in častnika straže na ladji
z bruto tonažo do 200, poveljnika jahte z bruto tonažo do 500 in častnika
stroja na ladji s pogonskim strojem z močjo do 750 kw.
II. ZDRAVSTVENI POGOJI ZA POMORŠČAKE
2. člen
(smernice za izvajanje zdravstvenih pregledov zdravstvene
sposobnosti za pomorščake)
Pri oceni izpolnjevanja zdravstvenih pogojev za opravljanje dela
in nalog na ladji, pri presoji trajne ali začasne nezmožnosti osebe ter pri
načinu in postopku ugotavljanja izpolnjevanja zdravstvenih pogojev pomorščakov
za opravljanje dela in nalog na ladji se uporabljajo »Smernice za izvajanje
predhodnih in rednih pregledov zdravstvene sposobnosti za pomorščake
(Guidelines on the medical examinations of seafarers)«, vključno s poznejšimi
različicami, ki sta jih objavili Mednarodna organizacija dela in Mednarodna
pomorska organizacija (v nadaljnjem besedilu: Smernice), in so dostopne na
spletnih straneh Ministrstva za zdravje in Uprave Republike Slovenije za
pomorstvo.
3. člen
(nezmožnost opravljanja dela na ladji)
Za delo na ladji ni zmožna oseba, za katero se s predhodnim zdravstvenim
pregledom ugotovi, da:
-       
je njeno zdravstveno stanje nezdružljivo z opravljanjem dela in nalog na
ladji zaradi zdravstvenega stanja samega, zaradi določenih zdravil za
zdravljenje teh stanj oziroma zato, ker to zdravstveno stanje nujno zahteva
dietno prehrano,
-       
njeno zdravstveno stanje lahko ogroža zdravje drugih oseb na ladji,
-       
njeno zdravstveno stanje lahko v času bivanja na ladji privede do
zapletov, ki bi zahtevali nujen kirurški ali drug medicinski poseg ali
-       
bi se lahko njeno zdravstveno stanje zaradi daljšega bivanja na ladji,
škodljivih vplivov delovnega okolja, neugodnih klimatskih vplivov in drugih
specifičnosti na ladji občutno poslabšalo.
4. člen
(nezmožnost za nadaljnjo opravljanje dela na ladji)
Za nadaljnje delo na ladji ni zmožen pomorščak, pri katerem se
z obdobnim zdravstvenim pregledom ugotovi, da:
-       
je njegovo zdravstveno stanje trajno nezdružljivo z opravljanjem dela in
nalog na ladji ali
-       
bi se lahko njegovo zdravstveno stanje z nadaljnjim opravljanjem dela in
nalog na ladji znatno poslabšalo.
5. člen
(zmožnost za opravljanje dela na ladji)
Za opravljanje dela in nalog na ladji je zmožna oseba, ki
izpolnjuje standarde, zahteve in merila iz:
-       
Dodatka A Smernic: Standardi za vid,
-       
Dodatka B Smernic: Standardi za sluh,
-       
Dodatka C Smernic: Zahteve za telesno zmožnost,
-       
Dodatka D Smernic: Merila za telesno zmožnost pri uporabi zdravil in
-       
Dodatka E Smernic: Merila za telesno zmožnost pri običajnih zdravstvenih
stanjih.
6. člen
(zdravstvene kontraindikacije)
(1) Za presojo stanj, ki lahko pomenijo zdravstvene
kontraindikacije za opravljanje dela in nalog na ladji, ugotovljene pri
predhodnem oziroma obdobnem zdravstvenem pregledu, se smiselno uporablja tretji
stolpec tabele Dodatka E Smernic.
(2) Zdravstvene kontraindikacije iz prejšnjega odstavka
so lahko:
-       
trajne: vsa zdravstvena stanja, ki trajno omejujejo oziroma onemogočajo
opravljanje dela in nalog na ladji,
-       
začasne: vsa zdravstvena stanja, ki začasno omejujejo oziroma
onemogočajo opravljanje dela in nalog na ladji.
III. VRSTE, NAČIN IN ROKI OPRAVLJANJA ZDRAVSTVENIH PREGLEDOV
7. člen
(vrste zdravstvenih pregledov)
Zdravstveni pregledi, s katerimi se ugotavlja zmožnost za
opravljanje dela in nalog na ladji, so:
-       
predhodni zdravstveni pregledi in
-       
obdobni zdravstveni pregledi pomorščaka.
8. člen
(predhodni zdravstveni pregled)
Predhodni zdravstveni pregled opravi:
-       
kandidat za pomorščaka pred prvo zaposlitvijo in
-       
pomorščak po več kot 24-mesečni prekinitvi dela na ladji.
9. člen
(obdobni zdravstveni pregled)
(1) Obdobni zdravstveni pregled pomorščaka se opravi
najmanj vsakih 24 mesecev oziroma v krajših časovnih razmikih, če gre za
zdravstveno stanje, ki zahteva pogostejšo oceno, kar določi pooblaščeni
zdravnik. Če se pooblaščeni zdravnik odloči za pogostejšo oceno zdravstvenega
stanja pomorščaka, svojo odločitev pisno utemelji v dokumentaciji, ki jo vodi
na podlagi 14. člena tega pravilnika.
(2) Ne glede na prejšnji odstavek se za pomorščaka, ki
še ni dopolnil 18 let, in za tiste pomorščake, ki so vkrcani na tankerjih s
kemikalijami, obdobni pregled opravi vsakih 12 mesecev.
10. člen
(obseg predhodnega in obdobnega zdravstvenega pregleda)
(1) Predhodni zdravstveni pregledi kandidatov za
pomorščaka in pomorščakov ter obdobni zdravstveni pregledi pomorščakov se
izvajajo v obsegu, skladnim s 3. delom Smernic, ki vsebuje navodila za
pooblaščene zdravnike, ter ob upoštevanju usmeritev iz 16., 17., 18., 19., 20.,
21. in 22. odstavka 1. dela Smernic.
(2) Ne glede na prejšnji odstavek se v okviru
predhodnega zdravstvenega pregleda izvede še:
-       
usmerjen psihološki pregled glede na delovne obremenitve pomorščaka,
-       
rentgenski pregled pljuč,
-       
elektrokardiogram,
-       
laboratorijske preiskave: krvna slika (SR, krvni sladkor, hemogram,
SGOT, SGPT, gama GT, CDT), preiskava urina s sedimentom.
(3) Ne glede na prvi odstavek tega člena se v okviru
obdobnega zdravstvenega pregleda izvedejo tudi naslednje laboratorijske
preiskave: krvna slika (SR, krvni sladkor, hemogram, SGOT, SGPT, gama GT),
preiskava urina s sedimentom.
(4) Ne glede na prvi odstavek tega člena se ob indikaciji:
-       
v okviru predhodnega in obdobnega zdravstvenega pregleda opravi tudi
preiskava na sifilis,
-       
v okviru obdobnega zdravstvenega pregleda opravi tudi preiskava na
parazitonoštvo za malarijo, če se pomorščaki vračajo iz držav, kjer je malarija
endemična in
-       
v okviru obdobnega zdravstvenega pregleda opravi tudi preiskava na
črevesne parazitarne bolezni, če se pomorščaki vračajo iz držav tropskega ali
subtropskega pasu ter drugih endemskih držav.
(5) Ne glede na prvi odstavek tega člena se lahko pri
predhodnem zdravstvenem pregledu kandidata za pomorščaka in pomorščaka in
obdobnem zdravstvenem pregledu pomorščaka pooblaščeni zdravnik odloči, da za
presojo zmožnosti za opravljanje dela in nalog na ladji, opravi ali zahteva
dodatne diagnostične preiskave, dodatne preglede pri drugih zdravnikih specialistih
ali kot konzultante vključi zdravnike specialiste drugih strok ter druge
zdravstvene delavce z ustreznimi znanji s področja varnosti in zdravja v
pomorskem prometu. Če se zdravnik za to odloči, svojo odločitev pisno utemelji
v dokumentaciji iz 14. člena tega pravilnika.
IV. IZVAJANJE IMUNOPROFILAKSE IN KEMOPROFILAKSE PROTI
NALEZLJIVIM BOLEZNIM
11. člen
(imunoprofilaksa in kemoprofilaksa)
Imunoprofilaksa in kemoprofilaksa proti nalezljivim boleznim se
za pomorščake v skladu s posebnimi predpisi, ki veljajo za potnike v
mednarodnem prometu, izvaja na Nacionalnem inštitut za javno zdravje in
njegovih območnih enotah.
V. NAČIN IN POSTOPEK IZDAJANJA ZDRAVNIŠKIH SPRIČEVAL
12. člen
(identiteta pregledovanca)
Pred zdravstvenim pregledom je treba potrditi identiteto
pregledovanca tako, da ta predloži veljavni osebni dokument s fotografijo.
13. člen
(izdaja zdravniškega spričevala)
Pooblaščeni zdravnik najpozneje v desetih dneh po opravljenem
zdravstvenem pregledu izda zdravniško spričevalo na obrazcu, ki je v Prilogi 1
tega pravilnika.
VI. EVIDENCA IN DOKUMENTACIJA
14. člen
(vodenje dokumentacije)
(1) Pooblaščeni zdravnik o vsakem zdravstvenem pregledu vodi
dokumentacijo, ki vsebuje vsaj:
-       
vprašalnik za izdajo zdravniškega spričevala iz Priloge 2 tega
pravilnika, ki ga izpolni pregledovanec pred zdravstvenim pregledom,
-       
obrazec za zdravniški pregled pomorščaka iz Priloge 3 tega
pravilnika, ki ga izpolni pooblaščeni zdravnik,
-       
zdravniško spričevalo, ki ga izpolni pooblaščeni zdravnik.
(2) Vso dokumentacijo, ki je bila zbrana v zvezi z
opravljanjem zdravstvenih pregledov, hrani pooblaščeni zdravnik kot arhivsko
gradivo v skladu z veljavnimi predpisi.
15. člen
(vodenje evidence)
(1) O opravljenih zdravstvenih pregledih in izdanih zdravniških
spričevalih se vodi evidenca.
(2) V evidenco se po zaporednih številkah vpisujejo
osnovni podatki o osebi, ki opravlja predhodni ali obdobni zdravstveni pregled
po tem pravilniku, in podatki o izdanih zdravniških spričevalih.
(3) Odgovorna oseba za vodenje evidence iz prejšnjega
odstavka je pooblaščeni zdravnik.
16. člen
(pritožba na posebno zdravniško komisijo)
Pregledovanec oziroma delodajalec, ki se ne strinja z
zdravniškim spričevalom, ki ga je izdal pooblaščeni zdravnik, lahko vloži
pritožbo na posebno zdravniško komisijo za promet na Kliničnem inštitutu za
medicino dela, prometa in športa, ki jo imenuje minister, pristojen za zdravje
(v nadaljnjem besedilu: komisija). Pritožba se vloži v pisni obliki v 15 dneh
od izročitve zdravniškega spričevala.
17. člen
(sestava in delo komisije)
(1) Komisijo imenuje minister, pristojen za zdravje, med
strokovnjaki s področja medicine dela, prometa in športa. Člani komisije se
imenujejo za dobo štirih let in so po preteku te dobe lahko ponovno imenovani.
(2) O posameznem primeru odloča komisija v sestavi treh
članov, ki jih določi predsednik ali njegov namestnik, od katerih mora biti en
član specialist s področja medicine dela, prometa in športa, ki ima pooblastilo
za opravljanje pregledov pomorščakov. Pooblaščeni zdravnik, ki je izdal
zdravniško spričevalo, ne sme biti član komisije.
(3) Na zahtevo komisije se v presojo ocene izpolnjevanja
zdravstvenih pogojev po tem pravilniku lahko vključujejo tudi specialisti
različnih specialnosti ali psiholog, ki pri izdaji zdravniškega spričevala niso
sodelovali.
(4) Komisija o svojem delu sprejme poslovnik.
18. člen
(odločitev komisije)
(1) Komisija mora o pritožbi odločiti najpozneje v 30
dneh od prejema pritožbe in svojo odločitev posredovati predlagatelju v osmih
dneh po sprejemu odločitve.
(2) Odločitev posebne zdravniške komisije je dokončna.
(3) Stroške dela komisije krije pregledovanec ali
delodajalec, ki je vložil pritožbo.
VII. POGOJI, KI JIH MORAJO IZPOLNJEVATI POOBLAŠČENI ZDRAVNIKI
19. člen
(pogoji)
(1) Zdravstvene preglede pomorščakov opravlja zdravnik
specialist medicine dela, prometa in športa, z najmanj tremi leti delovnih
izkušenj na področju pomorske medicine ali ki se je vsaj eno leto dodatno
izobraževal na področju medicine prometa (v besedilu: pooblaščeni zdravnik) in
je zaposlen pri pravni ali fizični osebi, ki ima dovoljenje ministra,
pristojnega za zdravje, za opravljanje zdravstvene dejavnosti s področja
medicine dela, prometa in športa.
(2) Pooblastilo za izvajanje zdravstvenih pregledov iz
tega pravilnika izda minister, pristojen za zdravje.
VII.a ZDRAVSTVENI PREGLED, IZDAJA ZDRAVNIŠKEGA SPRIČEVALA IN
VODENJE EVIDENCE ZDRAVNIŠKIH SPRIČEVAL ZA MORNARJA MOTORISTA, POVELJNIKA IN
ČASTNIKA STRAŽE NA LADJI Z BRUTO TONAŽO DO 200, POVELJNIKA JAHTE Z BRUTO TONAŽO
DO 500 IN ČASTNIKA STROJA NA LADJI S POGONSKIM STROJEM Z MOČJO DO 750 KW
19.a člen
(obseg zdravstvenega pregleda)
Za pridobitev pooblastila o nazivu mornar motorist, poveljnik
in častnik straže na ladji z bruto tonažo do 200, poveljnik jahte z bruto
tonažo do 500 in častnik stroja na ladji s pogonskim strojem z močjo do 750 kW
v skladu s predpisom, ki ureja nazive in pooblastila pomorščakov, se opravi
zdravniški pregled, ki obsega najmanj:
-       
klinični pregled,
-       
pregled zdravstvene dokumentacije,
-       
pregled vidnih funkcij (ostrina vida na daleč in na blizu, forija,
fuzija, barvni vid, globinski vid, vidno polje, nočni vid),
-       
preiskavo sluha (ADG) in
-       
preiskavo urina.
19.b člen
(izdaja zdravniškega spričevala in vodenje evidence)
(1) Pooblaščeni zdravnik najpozneje v desetih dneh po
opravljenem zdravstvenem pregledu izda zdravniško spričevalo na obrazcu, ki je
v Prilogi 4 tega pravilnika.
(2) Pooblaščeni zdravnik o opravljenih zdravstvenih pregledih
iz prejšnjega člena in izdanih zdravniških spričevalih iz prejšnjega odstavka
vodi evidenco, v katero se po zaporednih številkah vpisujejo osnovni podatki o
osebi, ki opravlja zdravstveni pregled, in podatki o izdanih zdravniških
spričevalih.

Priloga
1: Zdravniško spričevalo pomorščaka
Priloga
2: Vprašalnik za izdajo zdravniškega spričevala pomorščaka
Priloga
3: Obrazec za zdravniški pregled pomorščaka
Priloga
4: Zdravniško spričevalo pomorščaka

Pravilnik o zdravstvenih pregledih pomorščakov
(Uradni list RS, št. 72/17) vsebuje naslednje prehodne in
končne določbe:
»VIII. PREHODNE IN KONČNE DOLOČBE
20. člen
(rok za imenovanje posebne
zdravniške komisije)
Minister, pristojen za zdravje, imenuje komisijo iz 17. člena
tega pravilnika v enem mesecu od uveljavitve tega pravilnika.
21. člen
(veljavnost pooblastila)
Pooblastila za opravljanje zdravstvenih pregledov, ki so bila
izdana pred uveljavitvijo tega pravilnika, veljajo še šest mesecev od
uveljavitve tega pravilnika.
22. člen
(prenehanje veljavnosti)
Z uveljavitvijo tega pravilnika preneha veljati Pravilnik o
ugotavljanju in oceni zdravstvene zmožnosti članov posadke na ladjah (Uradni
list RS, št. 82/03 in 53/06).
23. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o zdravstvenih pregledih pomorščakov (Uradni list RS, št. 4/20) vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.