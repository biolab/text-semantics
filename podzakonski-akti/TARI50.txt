1. člen
Ta tarifa določa način obračunavanja pravnih storitev in povračila
stroškov Patentni pisarni d.o.o. Ljubljana, Čopova 14, v zvezi z opravljenim
delom pri uveljavljanju pravic industrijske lastnine.
2. člen
Pravne storitve obsegajo vsa opravila, ki jih Patentna pisarna
d.o.o., Ljubljana, Čopova 14, opravi na podlagi pooblastilnega razmerja v zvezi
z zastopanjem imetnikov pravic industrijske lastnine, v postopkih pred sodišči
in drugimi državnimi organi, razen pred Uradom RS za intelektualno lastnino,
zaradi varstva teh pravic.
3. člen
Za ovrednotenje storitev po tej tarifi se smiselno
uporabljajo tista določila veljavne tarife o odvetniških storitvah ter sklepi o
spremembi tarife o odvetniških storitvah Odvetniške zbornice Slovenije, ki se
nanašajo na pravne storitve v zvezi z varstvom pravic industrijske lastnine, za
tiste sodne postopke in tiste državne organe, zaobsežene v četrtem odstavku
131. člena ZIL in ne za Urad RS za intelektualno lastnino in postopke pred tem uradom.
4. člen
Stranke so dolžne plačati Patentni pisarni d.o.o. Ljubljana, Čopova
14, akontacijo za potrebne storitve pravne pomoči v dogovorjenem obsegu,
stroške za sodne in upravne takse, izdatke za morebitne sodne izvedence ali
druge stroške, ki se pojavljajo v postopku oziroma katerih založitev zahteva
sodišče ali drug organ, pa v dejanski višini.
5. člen
Storitve po tej tarifi ne obsegajo davka na dodano vrednost,
drugih davkov, prispevkov, sodnih in upravnih taks.
6. člen
K tej tarifi izda soglasje minister, pristojen za pravosodje.
7. člen
Ta tarifa začne veljati petnajsti dan po objavi v Uradnem listu
Republike Slovenije.
8. člen
To tarifo izdajatelj objavi v
Uradnem listu Republike Slovenije.
Ljubljana, dne 27. novembra 2001.
Patentna pisarna d.o.o. Ljubljana
Vlado Potrč, univ. dipl. prav. l. r.
direktor
Na podlagi določbe četrtega odstavka 131. člena zakona o
industrijski lastnini (Uradni list RS, št. 7/03 – prečiščeno besedilo) soglašam
s tarifo o pravnih storitvah.
Št. 012-69/2001
Ljubljana, dne 15. septembra 2003.
mag. Ivan Bizjak l. r.
Minister za pravosodje