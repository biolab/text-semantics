I. SPLOŠNE DOLOČBE
1. člen
Ta uredba določa postopek sklenitve delovnega razmerja za
nedoločen čas, za zasedbo novega delovnega mesta v ministrstvu, upravnem organu
in upravni organizaciji v sestavi ministrstva, upravni enoti in službi Vlade
Republike Slovenije (v nadaljnjem besedilu: organ državne uprave).
2. člen
Če predstojnik, ki vodi organ državne uprave (v nadaljnjem
besedilu: predstojnik) oceni, da je za opravljanje nalog trajno povečanega
obsega dela nujno skleniti delovno razmerje za nedoločen čas, določi vrsto in
zahtevnost novega delovnega mesta in začne s postopkom sklenitve delovnega
razmerja, če pridobi pisno soglasje Komisije Vlade Republike Slovenije za
kadrovske in administrativne zadeve (v nadaljnjem besedilu: komisija).
3. člen
Ocena predstojnika o nujnosti sklenitve delovnega razmerja za
nedoločen čas, za zasedbo novega delovnega mesta, mora temeljiti na
ugotovitvah, da opravljanja nalog trajno povečanega obsega dela ni mogoče
zagotoviti z ustreznimi prerazporeditvami delavcev v okviru organa državne
uprave.
II. PRIDOBITEV SOGLASJA
4. člen
O soglasju iz 2. člena te uredbe odloči komisija po pisnem
predlogu predstojnika. 
Če komisija ne odloči v roku 20 dni po prejemu popolnega
pisnega predloga predstojnika, se šteje, da je soglasje dano.
5. člen
Predstojnik upravnega organa oziroma upravne organizacije v
sestavi ministrstva poda predlog s soglasjem ministra, ki usmerja in nadzoruje
delo upravnega organa oziroma upravne organizacije v sestavi ministrstva. 
Predstojnik službe vlade do katere ima generalni sekretar
enaka pooblastila, kot jih ima minister do upravnih organov oziroma upravnih
organizacij v sestavi ministrstva, poda predlog s soglasjem generalnega
sekretarja vlade. 
Načelnik upravne enote poda predlog s soglasjem ministra,
pristojnega za upravo.
6. člen
Predlog za pridobitev soglasja iz 2. člena te uredbe mora
biti obrazložen. Obrazložitev vsebuje oceno predstojnika o nujnosti sklenitve
delovnega razmerja za nedoločen čas, podatke o vrsti in zahtevnosti novega
delovnega mesta in ugotovitev, da v aktu o sistemizaciji delovnih mest obstoji
ustrezno nezasedeno delovno mesto. 
Predlogu iz prejšnjega odstavka mora biti priložena izjava
predstojnika o zagotovljenih finančnih sredstvih.
III. POGOJI ZA IZDAJO SOGLASJA
7. člen
Komisija izda soglasje iz 2. člena te uredbe: 
-       
če je nova zaposlitev v skladu z načrtom delovnih mest, 
-       
če je v aktu o sistemizaciji delovnih mest ustrezno nezasedeno delovno
mesto, 
-       
če ima organ državne uprave zagotovljena finančna sredstva, 
-       
če je nova zaposlitev v skladu z organizacijskimi in kadrovskimi
ukrepi Vlade Republike Slovenije.
8. člen
Soglasje iz 2. člena te uredbe vsebuje podatke o delovnem
mestu in o pogojih, ki jih mora izpolnjevati kandidat za sklenitev delovnega
razmerja. 
Predstojnik vodi postopek sklenitve delovnega razmerja in
sprejema odločitve v mejah danega soglasja.
IV. VODENJE POSTOPKA SKLENITVE DELOVNEGA RAZMERJA
Postopek sklenitve delovnega razmerja z razporeditvijo delavca
9. člen
V mejah danega soglasja iz 2. člena te uredbe začne
predstojnik postopek za ugotovitev možnosti sklenitve delovnega razmerja z
razporeditvijo delavca iz drugega organa državne uprave ali iz drugega
državnega organa. 
Za ugotovitev možnosti sklenitve delovnega razmerja iz
prejšnjega odstavka, sporoči predstojnik podatke o kadrovskih potrebah službi
vlade, pristojni za kadrovske zadeve, ki z internim natečajem ali na drug način
ugotovi možnosti za razporeditev delavca in o svojih ugotovitvah obvesti
predstojnika, v roku 10 dni od prejema sporočila.
10. člen
Akt o sklenitvi delovnega razmerja za nedoločen čas z
razporeditvijo delavca iz drugega organa državne uprave ali iz drugega državnega
organa izda predstojnik na podlagi pisnega sporazuma, ki ga skleneta
predstojnik organa, iz katerega bo delavec razporejen in predstojnik organa, v
katerem bo delavec sklenil delovno razmerje z razporeditvijo.
11. člen
Predstojnik, ki vodi upravni organ oziroma upravno
organizacijo v sestavi ministrstva sklene sporazum iz prejšnjega člena te
uredbe s soglasjem ministra, ki nadzoruje in usmerja delo upravnega organa
oziroma upravne organizacije v sestavi ministrstva. 
Predstojnik službe vlade, do katere ima generalni sekretar
enaka pooblastila kot jih ima minister do upravnih organov oziroma upravnih
organizacij v sestavi ministrstva, sklene sporazum iz prejšnjega odstavka s
soglasjem generalnega sekretarja vlade, načelnik upravne enote pa s soglasjem
ministra, pristojnega za upravo.
12. člen
Pisni sporazum iz 10. člena te uredbe vsebuje podatke o
delavcu in o delovnem mestu, na katerega bo delavec razporejen ter datum
razporeditve oziroma sklenitve delovnega razmerja v drugem organu. 
Akt o sklenitvi delovnega razmerja iz 10. člena te uredbe in
akt o prenehanju delovnega razmerja v organu, iz katerega se opravi
razporeditev, ne smeta biti v nasprotju z vsebino pisnega sporazuma iz
prejšnjega odstavka.
Javni natečaj
13. člen
Če v mejah danega soglasja iz 2. člena te uredbe ni sklenjeno
delovno razmerje z razporeditvijo delavca iz drugega organa državne uprave ali
iz drugega državnega organa, sprejme predstojnik odločitev o objavi javnega
natečaja, če z zakonom ni določeno, da se delovno razmerje lahko sklene brez
javnega natečaja.
14. člen
Objava javnega natečaja mora vsebovati podatke: 
-       
o prostem delovnem mestu, 
-       
o vrsti delovnega razmerja glede na trajanje delovnega časa, 
-       
o pogojih, ki jih mora izpolnjevati kandidat za sklenitev delovnega
razmerja, 
-       
o trajanju poskusnega dela, če je zahtevano, 
-       
o predhodnem preizkusu usposobljenosti, če je zahtevan, 
-       
o roku, v katerem se morajo prijaviti kandidati in o vsebini prijave, 
-       
o dokazilih, ki jih morajo kandidati priložiti prijavi, 
-       
o osebi, ki daje informacije o pogojih javnega natečaja, 
-       
o roku, v katerem bodo prijavljeni kandidati obveščeni o izidu izbire.
15. člen
Kadrovska služba organa državne uprave oziroma delavec, ki ga
pooblasti predstojnik, poskrbi za objavo javnega natečaja, daje informacije
možnim kandidatom, pregleda prispele prijave in poda predstojniku poročilo o
tem, kateri izmed prijavljenih kandidatov izpolnjujejo pogoje za sklenitev
delovnega razmerja na podlagi predloženih dokazil. 
Na podlagi poročila iz prejšnjega odstavka predstojnik
odloči, s katerimi izmed možnih kandidatov, ki izpolnjujejo pogoje za sklenitev
delovnega razmerja, bo opravljen postopek izbire v obliki intervjuja ali na
drug način ugotavljanja zmožnosti.
16. člen
Če se kandidatova usposobljenost za delo ugotavlja s
predhodnim preizkusom, se predhodni preizkus opravi pred tričlansko komisijo,
ki jo imenuje predstojnik. Tričlansko komisijo sestavljajo delavec, kateremu bo
novo zaposleni delavec neposredno odgovoren za svoje delo in delavca, ki
zasedata po zahtevnosti ali po vsebini dela podobno delovno mesto, kot je
delovno mesto javnega natečaja.
17. člen
Izbiro med kandidati, ki izpolnjujejo pogoje za sklenitev
delovnega razmerja, opravi predstojnik najkasneje v roku 30 dni po končanem
javnem natečaju. 
Če nihče od prijavljenih kandidatov ni izbran, se javni
razpis lahko ponovi še enkrat v okviru danega soglasja, prijavljenim kandidatom
pa vroči obvestilo o neuspelem javnem natečaju.
18. člen
Po dokončnosti sklepa o izbiri kandidata se kandidatu, ki ni
bil izbran vrnejo dokazila, s
katerimi je dokazoval izpolnjevanje pogojev za sklenitev delovnega
razmerja.
V. KADROVSKI EVIDENCI
19. člen
Služba vlade, ki je pristojna za kadrovske zadeve, zbira
podatke o kadrovskih potrebah in možnostih za razporejanje delavcev v okviru
organov državne uprave. Za te namene vodi evidenco, ki vsebuje podatke o
delovnem mestu, izobrazbi, specialnem znanju, vrsti delovnih izkušenj, delovni
dobi in delovnih in strokovnih kvalitetah delavcev, ki bi jih bilo mogoče
razporediti v drug organ državne uprave. 
Služba vlade, ki je pristojna za kadrovske zadeve, pridobiva
podatke za vpis v evidenco iz prejšnjega odstavka od predstojnikov organov
državne uprave.
20. člen
Služba vlade, pristojna za kadrovske zadeve, posreduje
podatke o kadrovskih potrebah posameznih organov državne uprave delavcem, ki bi
v okviru teh organov želeli skleniti delovno razmerje z razporeditvijo. 
Za namene posredovanja podatkov iz prejšnjega odstavka zbira
služba vlade, ki je pristojna za kadrovske zadeve, podatke o delavcih, njihovi
izobrazbi, delovnih izkušnjah, znanju in zmožnostih. 
Služba vlade, ki je pristojna za kadrovske zadeve, pridobiva
podatke za vpis v evidenco iz prejšnjega odstavka od delavcev, ki bi želeli v okviru
organov državne uprave skleniti delovno razmerje z razporeditvijo.
VI. PREHODNA IN KONČNA DOLOČBA
21. člen
Postopki sklenitve delovnega razmerja, ki so v teku, se
nadaljujejo in končajo pod pogoji, ki so veljali do uveljavitve te uredbe.
22. člen
Ta uredba začne veljati naslednji dan po objavi v Uradnem
listu Republike Slovenije.
Št. 110-03/98-2
Ljubljana, dne 12. marca 1998.
Vlada Republike Slovenije
dr. Janez Drnovšek l. r.
Predsednik