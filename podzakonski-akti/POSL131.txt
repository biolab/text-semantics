I. SPLOŠNE DOLOČBE
1. člen
(predmet poslovnika)
S tem poslovnikom Zagovornik načela enakosti (v nadaljevanju:
Zagovornik) podrobneje ureja način dela, ravnanje z vlogami in druga vprašanja,
pomembna za svoje delo.
2. člen
(pomen izrazov)
Izrazi v tem poslovniku, zapisani v moški slovnični obliki,
kot so zagovornik, uslužbenec in drugi, imajo nevtralen pomen in se uporabljajo
za vse spole.
3. člen
(samostojnost in neodvisnost)
Zagovornik odloča o zadevah iz svoje pristojnosti samostojno in
neodvisno.
II. PREDSTAVLJANJE ZAGOVORNIKA
4. člen
(predstavljanje)
(1) Zagovornika predstavlja predstojnik Zagovornika (v
nadaljevanju predstojnik). V času njegove odsotnosti lahko za nadomeščanje pri
predstavljanju predstojnik pooblasti generalnega sekretarja ali enega od javnih
uslužbencev v strokovni službi.
(2) Predstojnik predstavlja Zagovornika kot neposrednega
uporabnika proračuna. Predstojnik lahko za izvrševanje svojih pristojnosti
neposrednega uporabnika proračuna prenese pooblastilo na generalnega sekretarja
ali drugega javnega uslužbenca Zagovornika.
5. člen
(zunanja razmerja)
(1) Predstojnik sodeluje s predsednikom Republike
Slovenije, predsednikom Državnega zbora, predsednikom Vlade Republike
Slovenije, predsednikom Državnega sveta, Varuhom človekovih pravic in
predstojniki drugih državnih organov na način, ki zagotavlja samostojnost in
neodvisnost Zagovornika kot specializiranega državnega organa za varstvo pred
diskriminacijo.
(2) Zagovornik navezuje stike ter sodeluje z
mednarodnimi organizacijami in drugimi, Zagovorniku po položaju sorodnimi organi
za enakost tujih držav.
(3) Za urejanje zadev, ki sodijo v področje sodelovanja
iz prejšnjega odstavka, lahko predstojnik pooblasti enega od javnih uslužbencev
v strokovni službi Zagovornika.
6. člen
(sedež in pečat)
(1) Sedež Zagovornika je v Ljubljani.
(2) Zagovornik ima pečat okrogle oblike, ki ima v
sredini grb Republike Slovenije, okrog njega pa napis »Republika Slovenija,
Zagovornik načela enakosti«.
III. POLOŽAJ ZAGOVORNIKA
7. člen
(predstojnik)
(1) Predstojnik ima položaj in z njim povezane pravice
in obveznosti, določene z zakonom in s tem poslovnikom.
(2) Predstojnik za namen opravljanja nalog iz ZVarD:
-       
usklajuje delo Zagovornika,
-       
sklicuje in vodi kolegije Zagovornika,
-       
podpisuje dopise, odločbe in sklepe Zagovornika, kolikor ni s tem poslovnikom
ali zakonom določeno drugače,
-       
sprejema mnenja glede posameznih določb predlogov zakonov in
podzakonskih aktov,
-       
skrbi za uresničevanje stikov z drugimi državnimi organi in
organizacijami,
-       
skrbi za sodelovanje z organi za enakost tujih držav in z mednarodnimi
organizacijami,
-       
nadzoruje opravljanje nalog Zagovornika,
-       
sprejema redno letno poročilo ali posebno poročilo o delu Zagovornika in
ugotovitvah o obstoju diskriminacije posameznih skupin oseb z določeno osebno
okoliščino,
-       
sprejema letni vsebinski načrt dela Zagovornika,
-       
sprejema letni finančni načrt Zagovornika in odloča o finančni politiki
ter porabi sredstev v skladu z letnim finančnim načrtom,
-       
sprejema akt o notranji organizaciji in sistemizaciji delovnih mest
Zagovornika ali njegove spremembe,
-       
sprejema kadrovski načrt Zagovornika,
-       
sprejema druge interne akte Zagovornika,
-       
skrbi za izvajanje tega poslovnika in
-       
opravlja druge naloge v skladu z Ustavo Republike Slovenije, ZVarD, s
tem poslovnikom in z drugimi akti Zagovornika.
IV. NAČIN DELA
8. člen
(poslovni dnevi in poslovni čas)
(1) Zagovornik posluje pet dni v tednu, in sicer v
ponedeljek, torek, sredo, četrtek in petek.
(2) Poslovni čas se začne ob 9:00 uri in konča ob
16:00 uri.
9. člen
(uradne ure)
Uradne ure in uradne ure po telefonu določi Zagovornik s
sklepom, ki ga objavi na spletnem mestu Zagovornika.
10. člen
(glavna pisarna)
Glavna pisarna je del oddelka za splošne, kadrovske in
finančne zadeve, ki opravlja podporne naloge upravljanja z dokumentarnim in
arhivskim gradivom Zagovornika. Glavna pisarna opravlja naloge, povezane s
sprejemom in odpravo vlog, odločb, sklepov in drugih pisanj ter vodi evidence
dokumentarnega gradiva Zagovornika, naloge, povezane s poslovanjem s spisi, z
objavo odločb in sklepov ter njihovih povzetkov na spletni strani Zagovornika
in v drugih glasilih, ter druge naloge, določene z aktom o upravljanju z
dokumentarnim gradivom.
11. člen
(strokovna služba)
(1) Strokovna služba vodi postopke ugotavljanja
diskriminacije in postopke inšpekcijskega nadzora, pripravlja poročila, osnutke
dopisov, odločb, sklepov, priporočil in mnenj v zadevah iz pristojnosti
Zagovornika, svetuje in nudi pravno pomoč strankam v drugih upravnih in sodnih
postopkih povezanih z diskriminacijo ter glede preprečevanja in odpravljanja
diskriminacije, sodeluje v sodnih postopkih zaradi diskriminacije v skladu z
zakonom, opravlja neodvisne raziskave ter izvršuje druge naloge po odredbi
Zagovornika. Z aktom o sistemizaciji delovnih mest se določijo položaj in
nazivi, v katerih javni uslužbenci strokovne službe opravljajo delo.
(2) Strokovna služba Zagovornika je razdeljena v oddelke
– kabinet predstojnika, oddelek za sistemsko spremljanje, ozaveščanje in
preventivo, oddelek za ugotavljanje diskriminacije, svetovanje in zagovorništvo
ter oddelek za inšpekcijski nadzor. Delitev dela med oddelki določi predstojnik
z razporedom dela.
12. člen
(poslovanje zunaj sedeža)
Zagovornik lahko opravlja svoje delo zunaj svojega sedeža.
V. POSLOVANJE Z VLOGAMI
13. člen
(sprejem vlog)
(1) Pisne predloge za obravnavo, prošnje za svetovanje,
vprašanja, pobude za vložitev zahteve za oceno ustavnosti ter druge vloge in
pisanja sprejema glavna pisarna Zagovornika. Predloge za obravnavo in druge
vloge pa se lahko poda tudi ustno na zapisnik v času uradnih ur.
(2) Nujne sestavine posameznih vlog so določene z ZVarD.
(3) Zagovornik lahko določi obrazec za vložitev predloga
za obravnavo. Če je obrazec določen, se objavi na spletnem mestu Zagovornika, v
tiskani obliki pa je dostopen v času uradnih ur tudi v glavni pisarni.
14. člen
(predložitev vloge)
Vloge iz prvega odstavka prejšnjega člena se lahko pošljejo po
pošti ali z uporabo informacijske in druge tehnologije ali vložijo osebno v
glavni pisarni v času uradnih ur.
15. člen
(vpis)
Vloga se evidentira v evidenco dokumentov in zadev, ki jo na
podlagi zakona vodi Zagovornik.
16. člen
(dodeljevanje zadev)
(1) Predstojnik ali po njegovem pooblastilu vodja
pristojnega oddelka dodeli zadevo javnemu uslužbencu v strokovni službi
Zagovornika.
(2) Zadeve iz pristojnosti kabineta predstojnika in
oddelka za sistemsko spremljanje, ozaveščanje in preventivo se dodeljujejo
javnim uslužbencem upoštevajoč specializacijo za posamezno tematiko ali osebno
okoliščino. Zadeve iz pristojnosti oddelka za ugotavljanje diskriminacije,
svetovanje in zagovorništvo ter oddelka za inšpekcijski nadzor se dodeljujejo
javnim uslužbencem praviloma po abecednem redu začetnic priimkov javnih
uslužbencev z upoštevanjem pooblastila za vodenje posameznih vrst postopkov.
17. člen
(opravila po prejemu vloge)
(1) Ko predstojnik zadevo dodeli v delo javnemu
uslužbencu v strokovni službi, ta v dogovoru z vodjo pristojnega oddelka in
predstojnika predlaga opravila, ki jih je treba izvesti v posamezni zadevi.
(2) Odredbo o opravilu izvrši glavna pisarna.
(3) Za odpravo pomanjkljivosti vlog in vodenje postopka
ugotavljanja diskriminacije Zagovornik postopa v skladu z določbami zakona, ki
ureja splošni upravni postopek.
18. člen
(podpisovanje in vročanje pisanj)
(1) Pisanja Zagovornika v zadevah iz njegove
pristojnosti podpiše predstojnik, če ta poslovnik ali zakon ne določata
drugače.
(2) Pisanja Zagovornika se vročajo po določbah zakona,
ki ureja splošni upravni postopek, v kolikor ni s tem poslovnikom drugače določeno.
(3) Pisanja Zagovornika, v katerih gre za odgovore na
vprašanja, svetovanje stranki in drugo komunikacijo, ki nima narave vodenja
upravnega postopka, se lahko vročajo tudi po elektronski pošti, če ti vsebujejo
osebne podatke, pa se ravna v skladu s predpisi, ki urejajo varstvo osebnih
podatkov.
VI. OBRAVNAVANJE IN ODLOČANJE
19. člen
(vrstni red)
(1) Zagovornik obravnava zadeve praviloma po vrstnem
redu njihovega prejema.
(2) Kot prednostne lahko Zagovornik izjemoma obravnava
zadeve:
-       
ki zahtevajo hitro reagiranje, so vezane na rok ali je stranka v hudi
stiski,
-       
ki imajo znake diskriminacije, ki vsebuje ali bi lahko vsebovala težko
popravljive posledice za diskriminirano osebo glede povzročitve škode njenemu
pravnemu položaju, pravicam in obveznostim, zlasti če je storjena v razmerju do
otrok ali drugih slabotnih oseb,
-       
ki imajo znake dolgotrajne oziroma ponavljajoče se diskriminacije,
-       
ki imajo znake množične diskriminacije, zlasti če je motivirana s
sovraštvom ali prezirom do oseb z določeno osebno okoliščino,
-       
ki imajo znake večkratne diskriminacije,
-       
pri katerih gre za podajanje ali širjenje rasističnih, versko, narodnostno
in spolno razlikovalnih pozivov, napeljevanje, ščuvanje, hujskanje k sovraštvu
in diskriminaciji ter širše javno pozivanje, ki spodbuja k diskriminaciji.
(3) Zadeve iz drugega odstavka tega člena se obravnavajo
praviloma po vrstnem redu istovrstnih prednostnih zadev; če obstajajo posebej
utemeljene okoliščine, lahko Zagovornik sklene drugače.
20. člen
(poravnava)
(1) Kadar je to možno, si Zagovornik ves čas postopka
prizadeva za sporazumno rešitev zadeve s poravnavo.
(2) Ob poravnavi se postopek s predlogom za obravnavo
zaključi.
(3) Dosežena poravnava ne pomeni, da Zagovornik ne
sprejme svojih ugotovitev in predlogov ter jih ustrezno obravnava v skladu z
zakonom.
21. člen
(odprava pomot)
Pomote v izdanih odločbah in sklepih se popravijo s sklepom,
ki ga izda predstojnik. Sklep o popravku se vpiše na koncu izvirnika,
udeležencem pa se vroči prepis sklepa.
22. člen
(statistika)
O prejetih pobudah in njihovi obravnavi se vodi statistika za
namen spremljanja obravnave primerov in priprave letnega poročila.
VII. SODELOVANJE V SODNIH POSTOPKIH
23. člen
(kriteriji za odločitev o zastopanju)
(1) Zagovornik odločitev o tem, ali bo v konkretnem primeru
sodeloval v sodnem postopku, sprejme glede na strateške prioritete Zagovornika,
naravo primera, lastne kadrovske in finančne zmožnosti, kar Zagovornik oceni za
vsak primer posebej.
(2) Pri presoji strateške prioritete obravnave upošteva
zlasti:
-       
ali primer pomembno prispeva k vzpostavitvi sodne prakse na posameznem
področju iz pristojnosti Zagovornika, kjer še ni ustaljene sodne prakse,
-       
učinek, ki bi ga primer lahko prinesel za druge podobne primere, glede
na število drugih odprtih primerov pred Zagovornikom ali obseg problematike po
dostopnih podatkih,
-       
učinek, ki bi ga primer lahko prinesel na spremembo ravnanja ali
utečenih praks na posameznem področju družbenega življenja,
-       
učinek, ki bi ga primer lahko prinesel za pomen vloge Zagovornika v
družbi,
-       
učinek, ki bi ga primer lahko prinesel na razvoj ravnanja in politik s
področja varstva pred diskriminacijo,
-       
ali primer glede na vsebino sovpada s trenutno usmeritvijo in
prioritetami Zagovornika načela enakosti.
(3) Pri presoji narave primera Zagovornik upošteva
zlasti:
-       
trdnost primera v smislu verjetno izkazanih dejstev, ki upravičujejo
domnevo, da je bila kršena diskriminacija, ter stopnjo verjetnosti, da bo
dokazno breme prešlo na kršitelja,
-       
oceno uspeha v pravdi,
-       
interes osebe za vložitev tožbe ter pripravljenost na sodelovanje z
Zagovornikom (pripravljenost, da sledi nasvetom in stališčem Zagovornika),
-       
okoliščino, ali bi oseba lahko sama, brez zastopstva Zagovornika,
učinkovito uveljavljala pravno varstvo pred diskriminacijo.
(4) Pri presoji lastne kadrovske in finančne zmožnosti
upošteva zlasti:
-       
delovno obremenitev javnih uslužbencev strokovne službe,
-       
število vseh nerešenih zadev,
-       
število postopkov v primeru obravnave diskriminacije, ki se v skladu s
tem poslovnikom obravnavajo prednostno.
VIII. VPOGLED V SPIS
24. člen
(vpogled v spis)
(1) Udeleženci lahko vpogledajo v spis v glavni pisarni
v času uradnih ur pod nadzorstvom osebja Zagovornika. Vpogled v spis se izvaja
skladno z določbami zakona, ki ureja splošni upravni postopek.
(2) Zagovornik lahko določi stroškovnik za izdajo
fotokopij pisanj.
25. člen
(vpogled v spis na podlagi dovoljenja)
(1) Osebe, ki niso udeleženci v postopku, pa za to
izkažejo pravni interes, lahko vpogledajo v spis s pisnim dovoljenjem
predstojnika skladno z drugim odstavkom 82. člena zakona, ki ureja splošni
upravni postopek.
(2) Osebe, ki niso udeleženci v postopku in izkažejo, da
potrebujejo podatke o delu Zagovornika zaradi izdelave diplomske, magistrske
ali doktorske naloge ali zaradi znanstvenoraziskovalnega proučevanja dela
Zagovornika, lahko vpogledajo v spis na podlagi pisnega dovoljenja
predstojnika.
(3) Osebe iz prejšnjega odstavka nimajo pravice
vpogledati v listine, ki so priložene vlogam in imajo oznako tajnosti oziroma
oznako poslovne ali druge skrivnosti ali vsebujejo osebne podatke.
26. člen
(podatki o stanju postopka)
(1) Podatke o stanju postopka v posamezni zadevi daje
udeležencem v postopku javni uslužbenec, ki mu je zadeva dodeljena na podlagi
razporeda dela.
(2) Podatki iz prejšnjega odstavka se dajo v pisni obliki
in na pisno zaprosilo udeleženca v postopku.
27. člen
(podatki, ki niso javni)
(1) Osebni podatki iz evidence dokumentov in zadev niso
javni.
(2) Interno gradivo v postopkih pred izdajo odločb in
sklepov Zagovornika (poročila, ki so podlaga za obravnavo in odločanje, osnutki
odločb in sklepov ter drugo interno gradivo, izdelano za obravnavo zadeve) ni
javno in se hrani v internem delu spisa.
(3) Zagovornik lahko s posebnim aktom določi ravnanje s
podatki, za katere je na podlagi zakona določeno, da so tajni.
IX. DRUGE DOLOČBE
28. člen
(akti Zagovornika)
Zagovornik z drugimi akti ureja vprašanja, za katera tako
določa ta poslovnik, in druga vprašanja, ki se nanašajo zlasti na notranjo
organizacijo ter sistemizacijo delovnih mest, na pravice in obveznosti javnih
uslužbencev ter na notranje pisarniško poslovanje.
29. člen
(vsebina letnega poročila)
Letno poročilo Zagovornika vsebuje ugotovitve o stopnji
varstva pred diskriminacijo, opis bistvenih identificiranih problemov s
področja diskriminacije, statistični pregled prejetih, obravnavanih in
zaključenih vlog, opis posameznih značilnih primerov kršitev oziroma
nepravilnosti ter poročilo o drugih aktivnostih Zagovornika.
X. PREHODNA IN KONČNA DOLOČBA
30. člen
(prehodna določba)
Predlogi za obravnavo diskriminacije, vloženi v času
veljavnosti ZVarD, se obravnavajo na podlagi tega poslovnika.
31. člen
(končna določba)
(1) Z uveljavitvijo tega poslovnika se šteje, da je
sprejet akt iz tretjega odstavka 32. člena ZVarD.
(2) Ta poslovnik začne veljati naslednji dan po objavi v
Uradnem listu Republike Slovenije.
Št. 0100-5/2019/1
Ljubljana, dne 7. februarja 2019
Miha Lobnik l.r.
zagovornik načela enakosti