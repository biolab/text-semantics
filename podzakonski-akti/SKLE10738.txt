I. SPLOŠNE DOLOČBE
1. člen
(vsebina sklepa)
(1) Ta sklep določa podrobnejšo opredelitev pogojev in
postopka za odobritev in razvrstitev postavk lastnih virov sredstev, ki še niso
na seznamu lastnih virov sredstev iz drugega in tretjega odstavka
195. člena Zakona o zavarovalništvu (Uradni list RS, št. 93/15; v
nadaljnjem besedilu: ZZavar-1).
(2) Vsebina tega sklepa se navezuje na vsebino
79. člena Delegirane uredbe Komisije (EU) 2015/35 z dne 10. oktobra
2014 o dopolnitvi Direktive 2009/138/ES Evropskega parlamenta in Sveta o
začetku opravljanja in opravljanju dejavnosti zavarovanja in pozavarovanja
(Solventnost II) (UL L št. 12 z dne 17. januarja 2015, str. 1; v
nadaljnjem besedilu: Delegirana uredba).
2. člen
(splošne lastnosti vloge)
Pri vložitvi zahteve za odobritev v skladu z 79. členom
Delegirane uredbe zavarovalnica in pozavarovalnica (v nadaljnjem besedilu:
zavarovalnica) vložita pri Agenciji za zavarovalni nadzor pisno vlogo za
odobritev vsake postavke lastnih virov sredstev in njeno razvrstitev v določen
razred (v nadaljnjem besedilu: vloga). Sestavni del vloge je spremni dopis in
ustrezna dokazila.
3. člen
(spremni dopis)
(1) V spremnem dopisu zavarovalnica potrdi, da:
1.     
so po njenem mnenju vsi zakonski ali pogodbeni pogoji, ki urejajo
postavko lastnih virov sredstev in vse povezane ureditve nedvoumne in jasno
opredeljene;
2.     
je ob upoštevanju verjetnega prihodnjega razvoja in okoliščin ob
vložitvi vloge, mnenja, da bo postavka osnovnih lastnih virov sredstev glede na
pravno obliko in ekonomsko vsebino skladna z merili iz 196. in 197. člena
ZZavar-1 ter z lastnostmi iz 71., 73. in 77. člena Delegirane uredbe, ki
določajo razvrstitev;
3.     
ni bilo izpuščeno nobeno relevantno dejstvo ali okoliščine, ki bi lahko
vplivale na odločitev Agencije za zavarovalni nadzor o odobritvi ocene in
razvrstitve postavke lastnih virov sredstev, če bi Agencija za zavarovalni
nadzor zanj vedela.
(2) Zavarovalnica v spremnem dopisu navede tudi druge
vloge za odobritev morebitnih postavk, skupaj z datumi vlog, ki jih namerava
oddati v obdobju naslednjih šestih mesecev.
4. člen
(dokazila)
(1) Zavarovalnica zagotovi opis, kako predlagana
postavka izpolnjuje merila iz 196. in 197. člena ZZavar-1 ter lastnosti, ki
določajo razvrstitev, opredeljene v 71., 73. in 77. členu Delegirane
uredbe, vključno z navedbo, kako bo postavka prispevala k njeni obstoječi
kapitalski strukturi in kako ji bo postavka omogočila izpolniti njene obstoječe
ali prihodnje kapitalske zahteve.
(2) Zavarovalnica zagotovi dovolj podroben opis postavke
osnovnih lastnih virov sredstev, da Agencija za zavarovalni nadzor lahko
presodi glede zmožnosti postavke za pokrivanje izgub. Zavarovalnica predloži
tudi pogodbene pogoje ureditve, ki urejajo postavko lastnih virov sredstev, in
pogoje morebitne povezane ureditve, skupaj z dokazili, da so vse nasprotne
stranke, kadar je to ustrezno, pristopile k pogodbi in k vsem povezanimi
ureditvam, ter dokazili, da sta pogodba in morebitna povezana ureditev pravno
veljavna, zavezujoča in izvršljiva.
5. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-15/2016-6
Ljubljana, dne 17. marca 2016
EVA 2016-1611-0042
Predsednik strokovnega sveta
Agencije za zavarovalni nadzor
Sergej Simoniti l.r.