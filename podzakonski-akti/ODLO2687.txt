1. člen
(vsebina)
(1) Ta odlok določa finančno nadomestilo
stroškov v ribištvu zaradi visokih cen energentov, ki se porabijo za pogon
ribiških plovil (v nadaljnjem besedilu: finančno nadomestilo), upravičence,
podrobnejše pogoje in postopek dodelitve finančnega nadomestila.
(2) Sredstva iz tega odloka se dodelijo v
skladu s Sporočilom Komisije Začasni okvir za krizne ukrepe državne pomoči v
podporo gospodarstvu po agresiji Rusije proti Ukrajini (UL C št. 131 I z dne
24. 3. 2022, str. 1; v nadaljnjem besedilu: Začasni okvir).
2. člen
(pomen izraza)
Ribiška dejavnost pomeni gospodarski
ribolov, kot je opredeljen v zakonu, ki ureja morsko ribištvo.
3. člen
(upravičenec)
Upravičenec do finančnega nadomestila je
fizična ali pravna oseba, ki opravlja ribiško dejavnost na ozemlju Republike
Slovenije in izpolnjuje podrobnejše pogoje iz 4. člena tega odloka.
4. člen
(podrobnejši pogoji za pridobitev
sredstev)
(1) Za pridobitev finančnega nadomestila
mora upravičenec izpolnjevati naslednje pogoje:
1.     
za leto 2021 je prejel vračilo trošarine za energente, ki se v okviru
opravljanja dejavnosti porabijo za pogon ribiških plovil v skladu s 1. točko
prvega odstavka 97. člena Zakona o trošarinah (Uradni list RS, št. 47/16, 92/21
in 192/21);
2.     
razpolaga z vsaj enim aktivnim ribiškim plovilom, za katero mu je izdano
veljavno dovoljenje za gospodarski ribolov. Aktivnost posameznega ribiškega
plovila se dokazuje z vsaj enim oddanim ladijskim dnevnikom za to plovilo za
tekoče koledarsko leto;
3.     
je imetnik transakcijskega računa, v skladu z zakonom, ki ureja
kmetijstvo;
4.     
na dan uveljavitve tega odloka ali na dan 16. avgusta 2022 nima neporavnanih obveznih dajatev in drugih denarnih
nedavčnih obveznosti v skladu z zakonom, ki ureja finančno upravo, v višini, ki
presega 50 eurov.
(2) Podatke o izpolnjevanju pogojev iz
prejšnjega odstavka pridobi Agencija Republike Slovenije za kmetijske trge in
razvoj podeželja (v nadaljnjem besedilu: agencija) iz evidence rešenih
zahtevkov za vračilo trošarine, seznama izdanih dovoljenj za gospodarski
ribolov in zbirke podatkov o oddanih ladijskih dnevnikih, s katero upravlja
ministrstvo, pristojno za ribištvo.
5. člen
(višina finančnega nadomestila)
(1) Finančno nadomestilo na upravičenca
znaša 0,20 eura na liter goriva.
(2) Finančno nadomestilo na upravičenca se
izračuna tako, da se količina porabljenega goriva iz rešenih zahtevkov za
vračilo trošarine Finančne uprave Republike Slovenije za leto 2021, pomnoži z
zneskom 0,20 eura in se dodeli za 1/6 leta oziroma obdobje dveh mesecev.
(3) Sredstva za izplačilo finančnih
nadomestil se zagotovijo iz proračuna Republike Slovenije.
6. člen
(najvišji skupni znesek in združevanje
pomoči)
(1) Skupni znesek državne pomoči v skladu z
oddelkom 2.1 Začasnega okvira ne sme presegati 35.000 eurov bruto na
upravičenca.
(2) Če se upravičenec ukvarja z več
dejavnostmi, za katere veljajo različne zgornje meje pomoči v skladu s točkama
41(a) in 42(a) Začasnega okvira, z ločevanjem računov ali na drug ustrezen
način zagotovi, da se za vsako od teh dejavnosti spoštuje ustrezna zgornja
meja, pri čemer skupni znesek pomoči, ki je takemu upravičencu dodeljen v
skladu z oddelkom 2.1 Začasnega okvira, ne presega 400.000 eurov bruto na
upravičenca. Če se upravičenec ukvarja z več dejavnostmi iz točke 42(a)
Začasnega okvira, najvišji skupni znesek pomoči ne presega 35.000 eurov bruto
na upravičenca.
(3) Finančno nadomestilo se v zvezi z
istimi upravičenimi stroški lahko združuje z drugo državno pomočjo v skladu z
Začasnim okvirom ali v skladu z Uredbo Komisije (EU) št. 651/2014 z dne 17.
junija 2014 o razglasitvi nekaterih vrst pomoči za združljive z notranjim trgom
pri uporabi členov 107 in 108 Pogodbe (UL L št. 187 z dne 26. 6. 2014, str. 1)
zadnjič spremenjeno z Uredbo Komisije (EU) 2021/1237 z dne 23. julija 2021 o
spremembi Uredbe (EU) št. 651/2014 o razglasitvi nekaterih vrst pomoči za združljive
z notranjim trgom pri uporabi členov 107 in 108 Pogodbe (UL L št. 270 z dne 29.
7. 2021, str. 39), ali s pomočjo de minimis v skladu z Uredbo Komisije (EU) št.
717/2014 z dne 27. junija 2014 o uporabi členov 107 in 108 Pogodbe o delovanju
Evropske unije pri pomoči de minimis v sektorju ribištva in akvakulture (UL L
št. 190 z dne 28. 6. 2014, str. 45) zadnjič spremenjeno z Izvedbeno uredbo
Komisije (EU) 2020/2008 z dne 8. decembra 2020 o spremembi uredb (EU) št.
702/2014, (EU) št. 717/2014 in (EU) št. 1388/2014 v zvezi z obdobjem njihove
uporabe in drugimi ustreznimi prilagoditvami (UL L št. 414 z dne 9. 12. 2020,
str. 15).
(4) Finančno nadomestilo se ustrezno zniža,
če bi bila z odobrenim finančnim nadomestilom presežena katera izmed zgornjih
mej iz tega člena.
7. člen
(podrobnejši postopek pridobitve finančne
pomoči)
(1) Agencija upravičencem, ki izpolnjujejo
pogoje iz 4. člena tega odloka, na podlagi podatkov iz uradnih evidenc, izda
odločbo, v kateri se navede, da gre za državno pomoč v skladu z oddelkom 2.1
Začasnega okvira.
(2) Agencija odpremi odločbo najpozneje do
30. septembra 2022.
8. člen
(preveritev pred odobritvijo finančnega
nadomestila in poročanje)
(1) Agencija pred odobritvijo finančnega
nadomestila preveri višino že dodeljene državne pomoči v skladu z oddelkom 2.1
Začasnega okvira za posameznega upravičenca v evidencah državne pomoči, ki jih
vodita ministrstvo, pristojno za ribištvo, in ministrstvo, pristojno za
finance.
(2) Agencija v 15 dneh po izplačilu
finančnega nadomestila posameznemu upravičencu poroča ministrstvu, pristojnemu
za ribištvo, o dodeljenih finančnih nadomestilih na način, ki ga ministrstvo,
pristojno za ribištvo, objavi na osrednjem spletnem mestu državne uprave.
9. člen
(spremljanje)
Ministrstvo, pristojno za ribištvo, objavi
informacije o dodeljenih finančnih nadomestilih v skladu s točko 54 Začasnega
okvira na osrednjem spletnem mestu državne uprave (https://www.gov.si/teme/objava-vecjih-prejemnikov-pomoci/).
10. člen
(hramba dokumentacije)
Agencija vodi in hrani evidence z
informacijami in dokazili o dodeljenih finančnih nadomestilih deset let od
dneva dodelitve zadnjega finančnega nadomestila v skladu s tem odlokom.

Odlok o finančnem nadomestilu stroškov v
ribištvu zaradi visokih cen energentov, ki se porabijo za pogon ribiških plovil
(Uradni list RS, št. 93/22) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
(začetek
izvajanja ukrepa)
(1) Ukrep v skladu s tem odlokom se začne
izvajati naslednji dan po prejetju odločitve Evropske komisije o združljivosti
sheme državne pomoči po tem odloku z notranjim trgom.
(2) Minister, pristojen za ribištvo, objavi
naznanilo iz prejšnjega odstavka v Uradnem listu Republike Slovenije.
12. člen
(začetek
veljavnosti)
Ta odlok začne veljati naslednji dan po
objavi v Uradnem listu Republike Slovenije.«.

Odlok
o dopolnitvi Odloka o finančnem nadomestilu stroškov v ribištvu zaradi visokih
cen energentov, ki se porabijo za pogon ribiških plovil (Uradni list RS, št. 99/22)
vsebuje naslednjo končno določbo:
»KONČNA DOLOČBA
2. člen
(začetek
veljavnosti)
Ta odlok začne veljati naslednji dan po
objavi v Uradnem listu Republike Slovenije.«.