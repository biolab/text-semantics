1. člen
Ta pravilnik določa metodologijo priprave in obvezno vsebino
lokalnega energetskega koncepta ter poročanje o izvajanju dejavnosti, ki
izhajajo iz lokalnega energetskega koncepta.
2. člen
(1) Izrazi uporabljeni v tem pravilniku imajo naslednji
pomen:
-       
raba energije pomeni pridobivanje, pretvorbo, prenos in distribucijo ter
uporabo vseh vrst energije;
-       
izvajanje lokalnega energetskega koncepta pomeni izvajanje ukrepov,
predlogov in projektov, ki so opredeljeni v akcijskem planu lokalnega
energetskega koncepta;
-       
lokalna energetska agencija je pravna oseba, ki jo samoupravna lokalna
skupnost ustanovi ali za določeno obdobje pooblasti, da na zaokroženem območju
najmanj ene občine skrbi za izvajanje lokalnega energetskega koncepta,
uveljavljanje in spodbujanje energetske učinkovitosti ter za uvajanje obnovljivih
virov energije;
-       
energetski upravljavec lokalnega energetskega koncepta je odgovorna
oseba v občini, ki je določena kot nosilec izvajanja akcijskega plana lokalnega
energetskega koncepta;
-       
akcijski plan je načrt izvajanja dejavnosti samoupravne lokalne skupnosti
pri učinkoviti rabi energije, uporabi obnovljivih virov energije, oskrbi z
energijo ter ozaveščanju širše javnosti.
(2) Izrazi, ki niso opredeljeni s tem pravilnikom, imajo enak
pomen kot izrazi, uporabljeni v predpisih, ki urejajo področje energetike.
3. člen
(1) V lokalnem energetskem konceptu so opredeljeni cilji in
ukrepi za doseganje teh ciljev, ki morajo biti v skladu z Energetskim konceptom
Slovenije, akcijskimi načrti in operativnimi programi za oskrbo oziroma rabo
energije, in sicer z:
-       
Akcijskim načrtom za energetsko učinkovitost za obdobje 2014–2020,
-       
Akcijskima načrtom za obnovljive vire energije za obdobje 2010–2020,
-       
Akcijskim načrtom za skoraj nič – energijske stavbe za obdobje do leta
2020,
-       
Dolgoročno strategijo za spodbujanje naložb energetske prenove stavb,
-       
Operativnim programom zmanjševanja emisij toplogrednih plinov do leta
2020,
-       
Operativnim programom varstva zunanjega zraka pred onesnaževanjem.
(2) V lokalnem energetskem konceptu samoupravne lokalne
skupnosti upoštevajo tudi nacionalne in lokalne cilje, in sicer:
-       
nacionalne okvirne cilje za prihodnjo porabo električne energije,
proizvedene v soproizvodnji toplote in električne energije z visokim
izkoristkom,
-       
postavljene cilje in predvidene ukrepe v samoupravni lokalni skupnosti v
skladu s potencialom učinkovite rabe energije in izrabe obnovljivih virov
energije.
(3) Samoupravna lokalna skupnost pripravi lokalni energetski
koncept sama ali z eno ali več drugimi samoupravnimi lokalnimi skupnostmi.
Postavljene cilje lahko samoupravna lokalna skupnost doseže samostojno ali pa v
sodelovanju z drugimi samoupravnimi lokalnimi skupnostmi.
4. člen
Pri pripravi lokalnega energetskega koncepta sodeluje
zainteresirana javnost. Predlogi in pripombe sodelovanja javnosti se objavijo
na spletni strani samoupravne lokalne skupnosti.
5. člen
Lokalni energetski koncept mora vsebovati:
1.     
analizo porabe energije in energentov po posameznih področjih in za
samoupravno lokalno skupnost kot celoto;
2.     
analizo oskrbe z energijo; vključno z določitvijo območij omrežij in
objektov;
3.     
analizo emisij;
4.     
opredelitev šibkih točk oskrbe in porabe energije z vidika stabilnosti
in okoljske sprejemljivosti;
5.     
oceno predvidene porabe energije in napotke za prihodnjo oskrbo z
energijo;
6.     
analizo možnosti učinkovite rabe energije in analizo potencialov
obnovljivih virov energije;
7.     
določitev lastnih ciljev energetskega načrtovanja v samoupravni lokalni
skupnosti;
8.     
analizo možnih ukrepov za doseganje ciljev energetskega načrtovanja;
9.     
akcijski plan;
10.  
povzetek;
11.  
napotke za izvajanje.
6. člen
(1) Analiza porabe energije in energentov po posameznih
področjih in za samoupravno lokalno skupnost kot celoto vsebuje: pregled in
analizo rabe energije po posameznih skupinah porabnikov (stanovanjski odjem,
javne stavbe, industrija, storitve, promet) po energentih v obravnavani
samoupravni lokalni skupnosti, poseben pregled in analizo porabe električne
energije po posameznih skupinah porabnikov (gospodinjski odjem, javna
razsvetljava, preostali odjem) ter prikaz količin in strukture po področjih
(strnjena poselitev, razpršena poselitev) in za samoupravno lokalno skupnost
kot celoto.
(2) Lokalne samoupravne skupnosti, ki imajo na svojem območju
organiziran javni mestni oziroma krajevni in primestni oziroma medkrajevni
javni promet, morajo to dejavnost vključiti v analizo iz prejšnjega odstavka.
Če je analizi dodana tudi poraba energije v prometu, analiza vsebuje mestni
oziroma krajevni in primestni oziroma medkrajevni javni promet, če tak promet
obstaja. Analiza porabe energije v prometu zajema število vozil javnega
cestnega prometa glede na pogonsko gorivo, njihovo povprečno starost ter letno
porabo goriva za ta vozila.
7. člen
Analiza oskrbe z energijo vsebuje analizo večjih kotlovnic,
daljinskih sistemov ogrevanja, oskrbe z električno energijo, oskrbe z zemeljskim
plinom in utekočinjenim naftnim plinom, analizo oskrbe z energijo v
individualnih gradnjah in analizo individualne oskrbe z energijo.
8. člen
Analiza emisij vsebuje analizo količin emisij plinov, ki
nastajajo v obravnavani samoupravni lokalni skupnosti kot posledica
ugotovljenih količin porabljenih goriv v obravnavanem obdobju.
9. člen
Opredelitev šibkih točk oskrbe z energijo in njene rabe
pomeni ugotovitev šibkih točk na podlagi analize podatkov o oskrbi in rabi
energije, pri porabi energije po posameznih področjih in oskrbi z energijo iz
posameznih virov. Šibke točke morajo biti opredeljene s kazalniki odmikov
trenutnega stanja od zaželenega oziroma pričakovanega stanja.
10. člen
(1) Ocena predvidene prihodnje porabe energije in napotki za
prihodnjo oskrbo z energijo vsebujejo:
-       
usmeritve za načrtovanje prostorskih načrtov in območij gospodarskega
razvoja samoupravne lokalne skupnosti;
-       
predvideno količinsko opredeljeno prihodnjo porabo energije na podlagi
načrtovanja novogradenj iz veljavnih prostorskih aktov;
-       
napotke in ocene za izboljšanje kakovosti zraka na območju samoupravne
lokalne skupnosti;
-       
kartografski prikaz območij plinovoda in sistema daljinskega ogrevanja,
če obstajaj, z vrisanimi načrti razvoja omrežij plinovodnega in daljinskega
ogrevanja;
-       
kartografski prikaz večjih kotlovnic in prikaz območij, kjer je
predvidena izgradnja novih sistemov ogrevanja.
(2) Za vsa obravnavana območja priprave prostorskih načrtov
samoupravnih lokalnih skupnosti je potrebno opredeliti in kartografsko
prikazati naslednje:
-       
usmeritve na nivoju stavbe oziroma parcele morajo imeti opredeljene
energetske potenciale za uporabo sončne, geotermalne, vetrne, energije biomase
ali katere druge, če le ti obstajajo;
-       
usmeritve na nivoju parcele z opredeljeno uporabo tehnologij (tehnologije
za izkoriščanje obnovljivih virov energije…) z upoštevanjem kriterijev kot so:
tehnične, funkcionalne, okoljske in ekonomske izvedljivosti uporabljenih
tehnologij;
-       
usmeritev za območja, za katera je predvidena prednostna uporaba
energentov ali sistemov za ogrevanje, kar mora biti analizirano s tehničnega,
funkcionalnega, okoljskega vidika.
(3) Za gradnjo objektov zunaj poselitvenih območij in območja
z razpršeno poselitvijo izven urbanih območij ter nič energijske stavbe je
mogoča alternativna možnost komunalnega opremljanja (sončna energija za
individualno oskrbo z električno energijo, male čistilne naprave in podobne
nove tehnologije), kar omogoča manjše posege v krajino in ekonomičnost
investicij.
11. člen
Pred določitvijo ciljev energetskega načrtovanja v
samoupravni lokalni skupnosti in določitvijo ukrepov za učinkovito rabo
energije in uporabo obnovljivih virov, je treba pregledati stanje na teh dveh
področjih. Analizirati je potrebno možnosti za učinkovito rabo energije po
področjih s poudarkom na javnem sektorju, možnosti izkoriščanja vsakega
posameznega obnovljivega vira energije in tudi morebitne posebnosti samoupravne
lokalne skupnosti, pomembne za energetsko načrtovanje.
12. člen
(1) Z določitvijo ciljev energetskega načrtovanja samoupravna
lokalna skupnost spremlja uspešnost izvajanja ukrepov iz akcijskega plana
lokalnega energetskega koncepta. Cilji samoupravne lokalne skupnosti morajo
biti usklajeni s cilji energetskega koncepta Slovenije in energetsko politiko
na območju Republike Slovenije.
(2) Minister, pristojen za energijo, izda soglasje k
lokalnemu energetskemu konceptu v roku 45 dni od prejema lokalnega energetskega
koncepta oziroma najkasneje v 4 mesecih, če so samoupravne lokalne skupnosti
pripravile skupen lokalni energetski koncept. V primeru molka organa se šteje,
da ministrstvo, pristojno za energijo, soglaša z lokalnim energetskim
konceptom.
(3) Za spremljanje učinkovitosti izvajanja ukrepov se
določijo kazalniki, s katerimi samoupravna lokalna skupnost spremlja izvajanje
posameznega ukrepa. 
13. člen
(1) Pri pripravi lokalnega energetskega koncepta je potrebno
analizirati možne ukrepe za:
-       
oskrbo z energijo,
-       
učinkovito rabo energije,
-       
uporabo obnovljivih virov energije,
-       
zmanjšanje porabe goriv in emisij v prometu,
-       
ozaveščanje, izobraževanje in obveščanje,
-       
druge ukrepe za prihranek energije in za povečanje energetske učinkovitosti
stavb v lasti samoupravnih lokalnih skupnosti in stanovanjskih skladov ter
lokalne načrte za energetsko učinkovitost, ki upoštevajo dolgoročne strategije
za spodbujanje naložb prenove stavb in možnost učinkovitega individualnega
ogrevanja in hlajenja.
(2) Ukrepe iz prejšnjega odstavka samoupravna lokalna
skupnost predlaga na podlagi obstoječega in predvidenega stanja porabe in
oskrbe z energijo ter analiziranih možnosti za učinkovito rabo energije in
uporabo obnovljivih virov. Vsi predlagani ukrepi morajo biti prostorsko,
časovno, vrednostno opredeljeni, v primeru večjih projektov tudi z vidika
njihove rentabilnosti.
14. člen
(1) Akcijski plan lokalnega energetskega koncepta določa
dejavnosti samoupravne lokalne skupnosti, namenjene izvedbi lokalnega
energetskega koncepta s časovnim in finančnim načrtom. Za vsako dejavnost
morajo biti določeni:
-       
nosilec izvedbe v skladu s 17. členom tega pravilnika,
-       
oseba, odgovorna za usklajevanje,
-       
predviden časovni načrt izvajanja,
-       
pričakovani dosežki s kratkim opisom projekta in njegovih učinkov,
-       
finančni načrt izvajanja dejavnosti s celotno vrednostjo projekta, pri
čemer se določijo viri financiranja, ki jih zagotovi samoupravna lokalna
skupnost, in drugi predvideni viri financiranja ter
-       
kazalnik, s katerim se spremlja učinkovitost izvajanja dejavnosti.
(2) Akcijski plan mora določati dejavnosti za doseganje
učinkovite rabe energije v javnem sektorju (na primer energetsko knjigovodstvo,
učinkovitejšo javno razsvetljavo, energetske preglede občinskih javnih stavb itd.)
ter ukrepe in usmeritve za doseganje učinkovite rabe v zasebnem sektorju.
Akcijski plan mora določati uporabo obnovljivih virov energije v stavbah
javnega sektorja ter vsebovati tudi projekte, namenjene ozaveščanju in
izobraževanju prebivalstva.
(3) Dejavnosti, povezane z učinkovito rabo energije in
uvajanjem obnovljivih virov energije, se v akcijskem planu določijo za prvih
pet let po sprejetju lokalnega energetskega koncepta na letni ravni. Akcijski
plan mora vsebovati tudi dejavnosti, ki se izvajajo za celotno obdobje
veljavnosti lokalnega energetskega koncepta. Za naslednjih pet let se
opredelijo dejavnosti, ki predvidoma trajajo daljše obdobje (na primer
infrastrukturni projekti ter projekti, ki imajo trajno naravo in se izvajajo
stalno).
(4) Finančni načrt izvajanja dejavnosti določa:
-       
približen obseg finančnih sredstev, potrebnih za posamezno aktivnost,
-       
možne vire financiranja posamezne dejavnosti z opredelitvijo deleža
samoupravne lokalne skupnosti in opredelitvijo drugih finančnih virov.
(5) Akcijski plan mora biti prikazan za vsako predlagano
dejavnost na obrazcu, določenem v Prilogi 2, ki je sestavni del tega
pravilnika.
15. člen
Sestavni del lokalnega energetskega koncepta je povzetek, ki
vsebuje:
-       
namen in cilje,
-       
povzetek analize sedanjega stanja rabe energije in oskrbe z njo,
-       
povzetek možnosti uporabe obnovljivih virov energije in učinkovitejše
rabe energije,
-       
opredelitev prostorskih območij primernih za postavitev elektrarn na
obnovljive vire energije,
-       
finančne obveznosti za samoupravno lokalno skupnost,
-       
prikaz območja oskrbe s sistemi daljinskega ogrevanja in zemeljskega
plina.
16. člen
Lokalni energetski koncept vsebuje napotke za izvajanje, in
sicer glede nosilcev izvedbe, financiranja posameznih ukrepov ter glede
spremljanja izvajanja ukrepov in njihovih učinkov.
17. člen
Za izvajanje lokalnega energetskega koncepta skrbi:
-       
lokalna energetska agencija in
-       
energetski upravljavec lokalnega energetskega koncepta.
18. člen
Ministrstvo, pristojno za energijo, pripravi in objavi na svojih
spletnih straneh informacijski priročnik, ki vsebuje podrobnejše napotke za
izdelavo lokalnega energetskega koncepta.
19. člen
Izvajalec lokalnega energetskega koncepta najmanj enkrat
letno pripravi pisno poročilo o izvajanju lokalnega energetskega koncepta in ga
predloži pristojnemu organu samoupravne lokalne skupnosti.
20. člen
(1) Samoupravna lokalna skupnost enkrat letno poroča o
izvajanju lokalnega energetskega koncepta ministrstvu, pristojnemu za energijo,
na obrazcu iz Priloge 1 in 3, ki sta sestavni del tega pravilnika, v skladu s
predpisom, ki ureja vrste in način posredovanja podatkov, ki jih zagotavljajo
izvajalci energetskih dejavnosti in drugi zavezanci.
(2) Ministrstvo, pristojno za energijo, v primeru nejasnosti ali
nepopolnosti poročila od samoupravne lokalne skupnosti zahteva dodatna
pojasnila.
21. člen
Samoupravna lokalna skupnost po pridobitvi soglasja iz drugega
odstavka 12. člena ter sprejemu lokalnega energetskega koncepta le-tega objavi
na svoji spletni strani.
PREHODNA IN KONČNA DOLOČBA
22. člen
Z dnem uveljavitve tega pravilnika se preneha uporabljati Pravilnik
o metodologiji in obveznih vsebinah lokalnih energetskih konceptov (Uradni list
RS, št. 74/09, 3/11 in 17/14 – EZ-1).
23. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-124/2015/29
Ljubljana, dne 18. avgusta 2016
EVA 2015-2430-0036
dr. Peter Gašperšič l.r.
Minister
za infrastrukturo

Priloga
1: Posebni cilji
Priloga
2: Akcijski plan
Priloga
3: Obrazec letnega poročila