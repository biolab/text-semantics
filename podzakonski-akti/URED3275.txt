1. člen
(področje urejanja)
(1) Ta uredba v skladu z Uredbo Evropskega parlamenta in
Sveta (ES) št. 2320/2002 z dne 16. decembra 2002 o določitvi skupnih pravil na
področju varovanja civilnega letalstva (UL L št. 355 z dne 30. 12. 2002, str.
1), kakor je bila spremenjena z Uredbo Evropskega parlamenta in Sveta (ES) št.
849/2004 z dne 29. aprila 2004 (UL L št. 158 z dne 30. 4. 2004, str. 1) (v
nadaljnjem besedilu: Uredba 2320/2002/ES), ureja način izdaje enotnega
dovoljenja za gibanje in zadrževanje na površinah in območjih, ki so namenjena
za gibanje zrakoplovov in za navigacijske naprave, ter na nadzorovanih in
varnostno čistih območjih, ki so opredeljena v varnostnih programih (v nadaljnjem
besedilu: dovoljenje), ter razloge za zavrnitev izdaje ali odvzem dovoljenja. 
(2) Ta uredba se nanaša na vsa javna letališča.
2. člen
(pomen izrazov)
V tej uredbi uporabljeni izrazi imajo naslednji pomen: 
1.    
obratovalec letališča ali njegovega dela je oseba, ki ima položaj
obratovalca letališča ali njegovega dela na letališču, za katero je zaprošena
izdaja dovoljenja za gibanje in zadrževanje na letališču. Obratovalec letališča
ali njegovega dela se šteje za delodajalca v smislu drugega odstavka 128. člena
Zakona o letalstvu; 
2.    
kršitve varovanja so ravnanja, ki niso skladna z zahtevami letalskih
predpisov, letalskih varnostnih programov in programov obvladovanja kakovosti
na področju varnosti civilnega letalstva; 
3.    
prosilka oziroma prosilec (v nadaljnjem besedilu: prosilec) je fizična
oseba, za katero je zaprošena izdaja dovoljenja; 
4.    
težja kršitev pravil varovanja je ravnanje v nasprotju s predpisi, za
katero je bil izrečen ukrep inšpektorja iz 2. in 4. točke prvega odstavka 171.
člena oziroma ukrep iz 173. člena Zakona o letalstvu; 
5.    
varnostno preverjanje je preverjanje preteklosti neke osebe, ki je
namenjeno ugotavljanju osebne identitete in preteklih izkušenj osebe, vključno
z ugotavljanjem morebitne predkaznovanosti ter ali je proti osebi uveden
kazenski postopek, izvaja pa se zaradi ugotavljanja osebne primernosti za
samostojno gibanje in zadrževanje na varovanih območjih letališča; 
6.    
začasno zadržanje izvajanja pravic iz dovoljenja je ustna ali pisna
odredba pristojnega organa za izdajo dovoljenja ali za nadzor varovanja na
letališču, ki za določen čas omeji uresničevanje pravic in koristi iz
dovoljenja (začasni odvzem).
3. člen
(način izdaje dovoljenja)
(1) Postopek za izdajo dovoljenja se začne z vlogo
obratovalca letališča ali njegovega dela, ki se predloži na obrazcu, določenem
v prilogi 1, ki je sestavni del te uredbe. Vlogi je treba priložiti naslednje: 
1.    
opis nalog, ki jih bo prosilec opravljal in na katerih delih letališča, 
2.    
mnenje obratovalca letališča ali njegovega dela, ki je vložil vlogo, o
potrebah za izdajo dovoljenja, 
3.    
podatke o dnevnem in tedenskem času ter časovnem obdobju, v katerem bo
prosilec te naloge opravljal, 
4.    
življenjepis prosilca in opis njegovih delovnih izkušenj v preteklih
petih letih, dokazilo, da ni bil obsojen za kaznivo dejanje, ki se preganja po
uradni dolžnosti, dokazilo, da ni v kazenskem postopku zaradi kaznivega
dejanja, ki se preganja po uradni dolžnosti, ter izjavo o soglasju za varnostno
preverjanje (v zaprti kuverti), 
5.    
fotokopijo dokumenta, s katerim prosilec izkazuje svojo identiteto, 
6.    
drugo, za kar prosilec meni, da lahko upraviči izdajo dovoljenja. 
(2) Uprava Republike Slovenije za civilno letalstvo (v
nadaljnjem besedilu: uprava) po prejemu popolne vloge najprej preveri, ali je
za opravljanje del in nalog, navedenih v vlogi, dejansko potrebno gibanje in
zadrževanje na delih letališča, za katere je vloga podana, in ali je za
prosilca v preteklih petih letih že bilo izdano dovoljenje ali izdano soglasje
pristojnih služb organov in organizacij, ki so določene v varnostnih programih.
Uprava na podlagi: 
1.    
prejete popolne vloge, 
2.    
ugotovljene utemeljenosti potrebe po gibanju in zadrževanju na delih
letališča, za katere je potrebno dovoljenje, 
3.    
varnostne ocene in dovoljenj za delo in zadrževanje na določenih
območjih letališča, ki jih izdajajo pristojne službe organov in organizacij, če
so predpisana, 
4.    
vpogleda v letalske varnostne programe in v odobreno organizacijo,
tehnike in tehnologije obratovanja letališča, ki so določene z obratovalnim
dovoljenjem letališča, ter 
5.    
preveritve obstoja morebitnih razlogov za zavrnitev izdaje, 
izdela individualno oceno o upravičenosti
izdaje dovoljenja. Na podlagi ocene upravičenosti izdaje dovoljenja uprava izda
dovoljenje v obsegu zahtevka in izpolnjenih pogojev ter določi rok za varnostno
usposabljanje, če je zahtevano z letalskim varnostnim programom. Če zahtevku ni
ugodeno ali mu ni ugodeno v celoti, se o razlogih obvesti prosilec, vložnik
zahtevka za izdajo dovoljenja pa le o obsegu odobritve. 
(3) Osebam, ki imajo urejeno delovno, pogodbeno ali podobno
razmerje z obratovalcem letališča ali njegovega dela, se dovoljenje izda za čas
trajanja izpolnjevanja pogojev za njegovo izdajo, vendar največ za dve leti.
Med dvoletno veljavnostjo dovoljenja mora uprava vsaj enkrat preveriti, ali so
še vedno izpolnjeni pogoji za izdajo dovoljenja, razen varnostnega pogoja
(varnostno preverjanje), ali je dovoljenje v posesti in uporabi osebe, ki ji je
bilo dovoljenje izdano, in ali identifikacijska priponka, ki jo oseba nosi,
ustreza dovoljenju in imetniku dovoljenja. 
(4) Prosilcu, ki nima urejenega delovnega, pogodbenega ali
podobnega razmerja z obratovalcem letališča ali njegovega dela, se izda začasno
dovoljenje za določen čas, vendar največ za en mesec. Če se pred izdajo
začasnega dovoljenja zahteva varnostno preverjanje, a iz objektivnih razlogov
ni bilo opravljeno, mora obratovalec letališča ali njegovega dela med
zadrževanjem te osebe na nadzorovanem območju letališča zagotoviti ustrezen
stalni nadzor (video nadzor, fizični nadzor ali ograditev prostora in podobne
oblike nadzora) in na območjih letališča stalno naključno preverjati identiteto
oseb, ki jim je bilo izdano začasno dovoljenje. 
(5) Prosilec mora dovoljenje prevzeti osebno. Vsako izgubo
dovoljenja je treba sporočiti upravi najpozneje 24 ur po ugotovitvi izgube. 
(6) Uprava vodi evidenco vseh izdanih dovoljenj ločeno po
letališčih in posameznih območjih letališč, za katera so dovoljenja izdana, v
obliki poimenskih seznamov z roki veljavnosti. Ti seznami se vodijo v prilogi
Letalskega varnostnega programa za Republiko Slovenijo. 
(7) Imetniki dovoljenj za gibanje in zadrževanje na letališču
morajo imeti identifikacijsko priponko ves čas gibanja in zadrževanja na
letališču pripeto na vidnem mestu.
4. člen
(razlogi za zavrnitev izdaje, odvzem dovoljenja in začasno
zadržanje izvajanja pravic iz dovoljenja)
(1) Uprava izdajo dovoljenja zavrne, če: 
a) 
ni izkazana potreba po gibanju in zadrževanju na območjih letališča, za
katero je dovoljenje potrebno; 
b) 
prosilec ni soglašal z varnostnim preverjanjem; 
c) 
je na podlagi vloge mogoče sklepati, da del in nalog, ki so navedene v
vlogi, ni treba opravljati na zahtevanem območju letališča ali če te potrebe
niso trajne; 
d) 
prosilec ni predložil dokazila o posedovanju dovoljenja za dostop do
tajnih podatkov določene stopnje, če je to zaradi narave dela ali seznanitve z
ukrepi varovanja potrebno za gibanje in zadrževanje na določenem delu
letališča; 
e) 
je bil prosilec kaznovan za kazniva dejanja, ki se preganjajo po uradni
dolžnosti; 
f)  
je prosilec v kazenskem postopku, ki se vodi po uradni dolžnosti, ali v
disciplinskem postopku zaradi disciplinskega prekrška, za katerega se lahko
izreče disciplinski ukrep prenehanja delovnega razmerja; 
g) 
ni izkazana identiteta prosilca; 
h) 
je prosilec odvisen od alkohola, drog ali drugače zasvojen; 
i)   
ima prosilec evidentirane težje kršitve pravil varovanja. 
(2) Uprava dovoljenje odvzame, če se med veljavnostjo
dovoljenja za gibanje ugotovi, da so nastali razlogi za zavrnitev izdaje
dovoljenja. 
(3) Za izdano dovoljenje uprava takoj začasno zadrži
izvajanje pravic iz dovoljenja, če: 
a) 
prosilec dovoljenja ni prevzel osebno ali ga ni prevzel v roku; 
b) 
imetnik dovoljenja ni dosegljiv upravi zaradi preveritve iz drugega
odstavka 3. člena te uredbe; 
c) 
prosilec ni v roku končal varnostnega usposabljanja, če je zahtevano z
letalskim varnostnim programom; 
d) 
je pri imetniku dovoljenja nastala okoliščina, ki kaže na nastanek
razlogov za preklic dovoljenja. 
(4) Začasno zadržanje izvajanja pravic iz dovoljenja velja,
dokler ne prenehajo razlogi za njegovo odredbo.
5. člen
(omejitve)
Kadar zaradi izrednih primerov nastopijo okoliščine, ki
zahtevajo izredne varnostne ukrepe za zagotavljanje javne varnosti, varnosti
zrakoplova ali potnikov, lahko pristojni organi za nadzor varovanja imetniku
dovoljenja v obsegu, ki ga zahtevajo razlogi, omejijo pravico gibanja in
zadrževanja na delih letališča, za katere je bilo dovoljenje izdano.
6. člen
(prehodne določbe)
(1) Vlogo za zamenjavo obstoječega dovoljenja je v skladu z
določbami te uredbe treba vložiti najpozneje v treh mesecih od njene
uveljavitve. 
(2) Osebe, ki imajo na dan uveljavitve te uredbe pravico
gibanja in zadrževanja na letališču, za katero ta uredba predpisuje dovoljenje,
se lahko gibljejo in zadržujejo na tem letališču brez dovoljenja, če je bila
podana vloga za izdajo dovoljenja, vendar najdlje do izteka treh mesecev po
uveljavitvi te uredbe. 
(3) Do izdaje dovoljenj v skladu s to uredbo, vendar največ
eno leto od njene uveljavitve, se lahko uporabljajo dovoljenja in
identifikacijske priponke, ki so bile v uporabi na dan uveljavitve te uredbe.
7. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00721-25/2005/7
Ljubljana, dne 1. decembra 2005
EVA 2004-2411-0013
Vlada Republike Slovenije
Janez Janša l.r. 
Predsednik

Priloga
1: Vloga za izdajo dovoljenja