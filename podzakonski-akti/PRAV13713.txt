I. UVODNI DOLOČBI
1. člen
Ta pravilnik določa plačilne naloge, ki jih za opravljanje
plačilnih storitev uporabljajo proračunski uporabniki, ter obliko in vsebino
izpiskov o prometu in stanju, delne izpise in obrestne liste, ki jih Uprava
Republike Slovenije za javna plačila (v nadaljnjem besedilu: UJP) zagotavlja
prek spletne aplikacije UJPnet (v nadaljnjem besedilu: UJPnet), v obliki za
tiskanje in v elektronski obliki.
2. člen
Izrazi, uporabljeni v tem pravilniku, pomenijo:
1.     
proračunski uporabnik je neposredni ali posredni uporabnik državnega
proračuna oziroma občinskega proračuna, Zavod za zdravstveno zavarovanje
Slovenije, Zavod za pokojninsko in invalidsko zavarovanje Slovenije,
upravljavec sredstev sistema enotnega zakladniškega računa (v nadaljnjem
besedilu: EZR) ter nadzornik javnofinančnih prihodkov, ki je vpisan v register
proračunskih uporabnikov pri UJP;
2.     
gotovinski račun je posebni račun z ničelnim stanjem, odprt pri banki,
ki ga proračunski uporabnik uporablja izključno za namene dvigov in pologov
gotovine;
3.     
domača valuta je valuta euro;
4.     
tuja valuta je druga valuta države članice Evropske unije, ki ni euro,
ali valuta države, ki ni članica Evropske unije in nima eura za svojo domačo
valuto;
5.     
domača plačilna transakcija je plačilna transakcija v domači valuti,
kjer ima prejemnik plačila odprt račun pri banki s sedežem v Republiki
Sloveniji;
6.     
čezmejna plačilna transakcija je plačilna transakcija, kjer ima
prejemnik plačila odprt račun pri banki s sedežem izven Republike Slovenije v
državi članici Evropske unije;
7.     
druga plačilna transakcija je plačilna transakcija, kjer ima prejemnik
plačila odprt račun pri banki s sedežem izven države članice Evropske unije;
8.     
SEPA direktna obremenitev (v nadaljnjem besedilu: SDD) je plačilna
transakcija za poravnavo enkratnih ali ponavljajočih obveznosti v eurih na
območju SEPA, kjer lahko proračunski uporabnik nastopa kot prejemnik sredstev
ali kot plačnik;
9.     
plačilni nalog je naročilo proračunskega uporabnika UJP za negotovinsko
poravnavo obveznosti ali terjatev v domači ali tuji valuti, Banki Slovenije
oziroma banki za polog in dvig gotovine v domači ali tuji valuti v papirni ali
elektronski obliki;
10.  
plačilni nalog v papirni obliki je plačilni nalog, ki se izpiše na
obrazcih UPN, TPNO 70 in TPNP 60;
11.  
plačilni nalog v elektronski obliki je nalog, ki se uporabi za
negotovinsko poravnavo obveznosti v domači valuti ali tuji valuti z nazivom
datoteke: ISO 20022 XML, za plačilni nalog SDD se uporabi naziv datoteke:
SDD.xml, za tuji plačilni nalog za odliv pa naziv datoteke: TPNO.txt;
12.  
izpisek o prometu in stanju je izpisek plačilnih transakcij in stanja
podračuna proračunskega uporabnika, gotovinskega računa pri banki ali posebnega
namenskega transakcijskega računa (v nadaljnjem besedilu: PNTR) pri Banki
Slovenije;
13.  
delni izpis je izpis plačilnih transakcij enega ali več podračunov,
pripravljenih po posebnih merilih, določenih v pravilniku, ki ureja plačevanje
in razporejanja obveznih dajatev in drugih javnofinančnih prihodkov, in za
potrebe evidentiranja poslovnih dogodkov na podračunu, prek katerega posluje
več proračunskih uporabnikov, za potrebe nadzornikov javnofinančnih prihodkov;
14.  
PDP poročilo je informacija o razčlenitvi pobranih obveznih dajatev na prehodnem
davčnem podračunu;
15.  
PCP poročilo je informacija o razčlenitvi pobranih obveznih dajatev na
prehodnem carinskem podračunu;
16.  
poročilo o terjatvah in obveznostih javnofinančnih prihodkov je
obvestilo nadzornika javnofinančnih prihodkov računovodski službi javnofinančne
blagajne o odprtih terjatvah in obveznostih za obdobje poročanja;
17.  
obrestni list za račune je izpis obračunanih obresti na stanje računov,
odprtih pri Banki Slovenije (EZR in PNTR), in podračunov, odprtih pri UJP;
18.  
obračun stroškov iz naslova negativnih obresti je izpis obračunanih
negativnih obresti za stanje na EZR in PNTR;
19.  
standardizirana referenca je podatek na plačilnem nalogu, ki je
sestavljen iz modela in sklicevanja na številko;
20.  
ID številka e-računa je številka e-računa, generirana ob prejemu v
UJPnet.
II. UPORABA PLAČILNIH NALOGOV
3. člen
(1) Standardizirana referenca se pri uporabi plačilnih
nalogov oblikuje v skladu s Pravili za oblikovanje in uporabo standardiziranih
referenc pri opravljanju plačilnih storitev, ki so Priloga 1 tega pravilnika in
njegov sestavni del.
(2) Plačilni nalogi se
uporabljajo v skladu s spodnjo preglednico:


Vrsta plačilnega naloga

Oblika

Valuta

Vrsta plačilne
  transakcije


Domača

Čezmejna

Druga


UPN

papir

EUR

DA

DA

NE


TPNO 70

papir

Vse

DA*

DA

DA


TPNP 60

papir

Vse

NE

DA

DA


plačilni nalog v
  elektronski obliki**

xml

EUR

DA

DA

NE


tuji plačilni nalog

txt in xml

Vse

NE

DA

DA


plačilni nalog za SDD

xml

EUR

DA

DA

NE


* v primeru več
statističnih vrstic
** v UJPnet naziv Evropski nalog
(3) Za dvig gotovine v domači valuti pri Banki Slovenije
ali banki, ki vodi gotovinski račun, proračunski uporabnik predloži UJP obrazec
UPN ali plačilni nalog v elektronski obliki.
(4) Za dvig gotovine v tuji valuti pri Banki Slovenije
ali banki, ki vodi gotovinski račun, proračunski uporabnik predloži UJP obrazec
TPNO 70 ali tuj plačilni nalog v elektronski obliki.
(5) Za polog gotovine v domači oziroma tuji valuti pri
Banki Slovenije proračunski uporabnik predloži obrazec UPN oziroma obrazec TPNP
60.
(6) Za polog gotovine v domači oziroma tuji valuti pri
banki, ki vodi gotovinski račun, proračunski uporabnik predloži obrazec, ki ga
določa banka.
(7) Podatek o ID številki e-računa, ki jo proračunski
uporabnik prejme prek UJPnet, se obvezno navede na plačilnem nalogu za
poravnano obveznosti iz naslova e-računa v papirni oziroma elektronski obliki.
V primeru, da se plačilni nalog ne nanaša na poravnavo obveznosti iz naslova
e-računa, se obvezno navede konstanta 999999999999999.
(8) Podatek o šifri PU se navede v datoteki s plačilnimi
nalogi v breme podračuna javnofinančnih prihodkov, na katerem je uporabnik
UJPnet pridobil pravico poslovanja od več nadzornikov javnofinančnih prihodkov.
III. PLAČILNI NALOGI V PAPIRNI OBLIKI
1. Obrazec UPN
4. člen
(1) Glede oblike, vsebine in tiskanja obrazca UPN se
neposredno uporablja Tehnični standard univerzalnega plačilnega naloga
Združenja bank Slovenije.
(2) Navodilo za izpolnjevanje obrazca UPN je Priloga 2
tega pravilnika in njegov sestavni del.
(3) Vzorčni primeri izpolnjenih obrazcev UPN so objavljeni
na spletnih straneh UJP.
5. člen
(1) Obrazec UPN lahko proračunski uporabniki kot
prejemniki plačila izdajo plačniku, za gotovinsko ali negotovinsko poravnavo
obveznosti. Proračunski uporabnik izdajatelj lahko izda obrazec UPN z ali brez
kode QR.
(2) Vse obrazce UPN, ki so izdani za poravnavo obveznih
dajatev, ki se plačujejo na podračune javnofinančnih prihodkov, je možno
plačati s plačilnimi karticami in mobilnimi denarnicami na negotovinskih
plačilnih mestih UJP. Seznam negotovinskih plačilnih mest UJP je objavljen na
spletni strani UJP.
6. člen
Obrazec UPN se uporablja tudi, kadar UJP v skladu z zakonom obremeni
podračun proračunskega uporabnika na podlagi odločb pristojnih organov in
sklepov sodišč, ali v primeru unovčenja menice ali drugega instrumenta
zavarovanja plačila.
7. člen
Proračunski uporabnik ob predložitvi dveh ali več obrazcev UPN
v breme istega podračuna predložijo UJP tudi popis zneskov s posamičnih
obrazcev UPN in njihov seštevek.
8. člen
(1) Proračunski uporabnik postane izdajatelj obrazca UPN
s kodo QR (v nadaljnjem besedilu: izdajatelj), če:
1.     
ima odprt podračun pri UJP,
2.     
je uspešno opravil preverjanje pravilnosti podatkov obrazca UPN s
kodo QR, ki ga izvaja s strani Združenja bank Slovenije za to pooblaščeni
izvajalec.
(2) Izdajatelj obrazca UPN s kodo QR zagotovi izpis kode
QR na obrazcu UPN v skladu s tehničnim standardom univerzalnega
plačilnega naloga UPN QR. Vsebina in način zapisa podatkov v
kodi QR na obrazcu UPN je opredeljena v pravilih, ki določajo vsebino in način
zapisa podatkov v kodi QR, ki so dostopna prek povezave na spletni strani UJP.
9. člen
(1) Izdajatelj obrazca UPN s kodo QR pri UJP podpiše
Izjavo o sprejemu pravil o izdajanju obrazca univerzalni plačilni nalog (UPN),
ki je objavljena na spletnih straneh UJP.
(2) Izdajatelj obrazca UPN s kodo QR se s podpisom
Izjave UPN zavezuje, da bo UJP na podlagi zahteve in sporočene reference
posredoval zahtevane podatke o plačniku. Izdajatelj obrazca UPN s kodo QR mora
podatke o plačniku hraniti pet let po izvršeni transakciji.
2. Obrazec TPNO 70
10. člen
(1) Za izvršitev tujega plačilnega naloga za odliv in za
dvig tuje gotovine se uporablja obrazec TPNO 70, ki je Priloga 3 tega
pravilnika in njegov sestavni del.
(2) Navodilo za izpolnjevanje obrazca TPNO 70 je Priloga
4 tega pravilnika in njegov sestavni del.
(3) Vzorčni primeri izpolnjenih obrazcev TPNO 70 so
objavljeni na spletnih straneh UJP.
(4) Obrazec TPNO 70 se uporablja tudi za plačilne
transakcije z več statističnimi vrsticami, in sicer v valuti euro in tujih valutah,
kjer ima prejemnik sredstev odprt račun pri ponudniku plačilnih storitev izven
Republike Slovenije. Več statističnih vrstic se uporablja v primerih, kadar
želi proračunski uporabnik kot plačnik izvesti plačilo po različnih namenih
(Vknjižba/Odredba) in referencah v breme. Podatki za transakcije se generirajo
v izpisku na podlagi skupnega zneska plačila, ki se izvrši prek plačilnega
prometa in hkrati dodatnih transakcij, ki odražajo statistične vrstice v breme
in v dobro posebej.
3. Obrazec TPNO 70 s seznamom prejemnikov plačil
11. člen
(1) Proračunski uporabnik lahko pri odrejanju plačil več
prejemnikom hkrati predloži UJP en obrazec TPNO 70 skupaj z obrazcem Seznam
prejemnikov plačil, ki je Priloga 5 tega pravilnika in njegov sestavni del, pri
čemer morajo biti izpolnjeni naslednji pogoji:
1.     
vsi prejemniki morajo imeti račun pri istem ponudniku plačilnih
storitev,
2.     
za vsa plačila velja isti datum obremenitve,
3.     
za vsa plačila velja ista oznaka stroškov,
4.     
obveznosti se plačujejo v isti valuti,
5.     
za vsa plačila velja ista valuta kritja in
6.     
vsa plačila se izvršujejo v breme istega podračuna proračunskega
uporabnika.
(2) Obrazec TPNO 70 lahko uporablja tudi UJP, in sicer v
skladu s Protokolom o postopku prenosa sredstev s posebnih namenskih
transakcijskih računov med UJP in Zakladnico enotnega zakladniškega računa
države (v nadaljnjem besedilu: Zakladnica).
(3) Navodilo za izpolnjevanje obrazca TPNO 70 s seznamom
prejemnikov plačil je Priloga 6 tega pravilnika in njegov sestavni del.
(4) Vzorčni primer izpolnjenega obrazca Seznam
prejemnikov plačil je objavljen na spletnih straneh UJP.
4. Nalog za kritje
12. člen
(1) Če proračunski uporabnik predloži obrazec TPNO 70 v
breme podračuna državnega proračuna in kritje zagotavlja Zakladnica, mora le-ta
UJP predložiti obrazec Nalog za kritje, ki je Priloga 7 tega pravilnika in
njegov sestavni del.
(2) Postopek, po katerem Zakladnica določa kritje za
čezmejna in druga plačila, velja le za neposredne uporabnike državnega
proračuna.
(3) Navodilo za izpolnjevanje obrazca Nalog za kritje je
Priloga 8 tega pravilnika in njegov sestavni del.
(4) Vzorčni primer izpolnjenega obrazca Nalog za kritje
je objavljen na spletnih straneh UJP.
13. člen
Pri nujnih čezmejnih in drugih transakcijah mora proračunski uporabnik
poleg predložitve obrazca TPNO 70 UJP o nujnosti plačila telefonsko obvestiti
tudi Banko Slovenije, in sicer takoj ob predložitvi obrazca TPNO 70 oziroma
najkasneje do 12. ure istega dne.
5. Obrazec TPNP 60
14. člen
(1) Za izvršitev tujega plačilnega naloga za priliv se
uporablja obrazec TPNP 60, ki je Priloga 9 tega pravilnika in njegov sestavni
del.
(2) Navodilo za izpolnjevanje obrazca TPNP 60 je Priloga
10 tega pravilnika in njegov sestavni del.
(3) Vzorčni primer izpolnjenega obrazca TPNP 60 je
objavljen na spletnih straneh UJP.
15. člen
(1) Obrazec TPNP 60 se uporablja:
1.     
kot obvestilo UJP proračunskemu uporabniku o prejetem plačilu v
katerikoli valuti, kadar ima plačnik račun odprt v državi članici Evropske
unije ali v tretji državi,
2.     
kot obvestilo UJP proračunskemu uporabniku o prejetem plačilu v tuji
valuti, kadar ima plačnik račun ali podračun odprt v Republiki Sloveniji, ali
3.     
za polog tuje gotovine pri Banki Slovenije, medtem ko se za pologe tuje
gotovine pri banki uporabi obrazec, ki ga določa banka.
(2) Kadar je prejeto plačilo v valuti, v kateri se EZR
ali PNTR ne vodita, se sredstva razporedijo v domači valuti.
(3) Banka Slovenije posreduje UJP obvestilo o prejetem
plačilu, na podlagi katerega UJP pripravi obrazec TPNP 60. UJP na dogovorjeni
način posreduje proračunskemu uporabniku obrazec TPNP 60 v dopolnitev v
primeru, da so podatki o prejetem plačilu na obvestilu nepopolni oziroma ne
zadoščajo za razporeditev prejetega plačila.
(4) Ostale obrazce TPNP 60 UJP proračunskim uporabnikom odloži
na UJPnet.
(5) Obrazec TPNP 60, ki ga proračunski uporabnik prejme
v dopolnitev, mora proračunski uporabnik predložiti UJP najkasneje četrti
delovni dan po prejemu.
(6) Proračunski uporabnik mora svojim dolžnikom
posredovati vsaj naslednje podatke: BIC kodo, ki je za Banko Slovenije BSLJSI2X,
številko podračuna proračunskega uporabnika v strukturi IBAN, šifro
proračunskega uporabnika in referenco v dobro v skladu s Prilogo 1 tega
pravilnika.
6. Predložitev plačilnega naloga za SDD
16. člen
(1) Proračunski uporabnik prejemnik plačila lahko po
predhodnem soglasju plačnika predloži UJP plačilni nalog za SDD v dobro svojega
podračuna in v breme računa plačnika.
(2) Do spremembe soglasja za SDD pride v primeru:
-       
spremembe naziva prejemnika plačila ali naziva plačnika,
-       
spremembe računa plačnika ali spremembe podračuna prejemnika plačila,
-       
spremembe BIC banke plačnika ali
-       
statusne spremembe proračunskega uporabnika.
(3) Ob spremembi soglasja za SDD mora proračunski
uporabnik kot prejemnik plačila v plačilnem nalogu za SDD predložiti tudi
naslednje podatke soglasja:
-       
referenco originalnega soglasja,
-       
naziv originalnega prejemnika plačila,
-       
originalno oznako prejemnika plačila,
-       
originalni račun plačnika in
-       
originalni BIC banke plačnika.
7. Pogoji za izvršitev plačilnih nalogov v papirni
obliki
17. člen
(1) Proračunski uporabnik mora papirne obrazce plačilnih
nalogov predložiti na predpisan način in izpolnjene s podatki v skladu s tem
pravilnikom in drugimi predpisi, ki zahtevajo obvezno uporabo referenc.
(2) Obrazce UPN in TPNO 70 mora proračunski uporabnik predložiti
UJP najkasneje na dan obremenitve podračuna, vendar ne več kot 60 koledarskih
dni pred datumom obremenitve podračuna proračunskega uporabnika. Če proračunski
uporabnik obrazce UPN in TPNO 70 predloži UJP na dan, ki ni določen kot njegov
delovni dan ali po uri, ki je določena v urniku za prejem plačilnih nalogov,
objavljenem na spletnih straneh UJP (v nadaljnjem besedilu: urnik), UJP takšen
obrazec obdela naslednji delovni dan.
(3) Obrazec TPNP 60 pripravi UJP na podlagi obvestila
Banke Slovenije o prejetem plačilu v skladu s Prilogo 10 tega pravilnika in ga
v skladu s četrtim odstavkom 15. člena tega pravilnika predloži
proračunskemu uporabniku.
(4) UJP ob sprejemu papirnih obrazcev plačilnih nalogov
izvaja vsebinsko kontrolo tako, da preveri pravilnost, čitljivost in popolnost
obrazcev, ter formalno kontrolo podatkov s podatki na veljavnem seznamu
deponiranih podpisov pri UJP.
(5) Nepravilno izpolnjeni papirni obrazci plačilnih
nalogov so obrazci, na katerih:
-       
posamezni podatki niso vpisani v zanje predvidena polja na način, kot je
to določeno s tem pravilnikom,
-       
podatki niso čitljivo vpisani ali
-       
niso vpisani obvezni podatki.
18. člen
(1) UJP zavrne prejem obrazcev UPN in TPNO 70 ter jih
vrne proračunskemu uporabniku v dopolnitev v primeru:
-       
ko plačilni nalogi niso izpolnjeni v skladu s Prilogo 2, Prilogo 4,
Prilogo 6, Prilogo 8 in Prilogo 10 tega pravilnika,
-       
ko sredstva na podračunu proračunskega uporabnika tudi konec dneva ne
zadoščajo za celotno poravnavo obveznosti,
-       
ko je naveden pretekli datum izvršitve, ali
-       
če so predloženi več kot 60 koledarskih dni pred datumom obremenitve
podračuna proračunskega uporabnika.
(2) UJP na dan zavrnitve oziroma najkasneje naslednji
delovni dan obvesti proračunskega uporabnika o razlogih zavrnitve.
19. člen
(1) Podatek standardizirana referenca se na papirnih
obrazcih plačilnih nalogov izpolni v skladu s Prilogo 1 tega pravilnika.
(2) UJP v primeru napačne uporabe modela oziroma
napačnega izračuna kontrolne številke pri uporabi reference SI:
-       
na papirnih obrazcih plačilnih nalogov spremeni model v 00,
-       
zavrne obrazce UPN in TPNO 70, če gre za plačilo obveznih dajatev in
drugih javnofinančnih prihodkov v skladu z drugimi predpisi, ki urejajo obvezno
uporabo referenc.
(3) UJP v primeru navedbe računa oziroma podračuna
pravne osebe, ki ni objavljen v registru transakcijskih računov, ali navedbe
ukinjenega računa oziroma podračuna pravne osebe zavrne obrazce UPN in TPNO 70.
20. člen
Na zahtevo proračunskega uporabnika UJP izda potrdilo o
bremenitvi oziroma odobritvi računa, ki vsebuje enake podatke, kot so
predloženi na papirnem obrazcu plačilnega naloga.
IV. PLAČILNI NALOGI V ELEKTRONSKI OBLIKI
21. člen
(1) Za predložitev plačilnih nalogov v elektronski
obliki se uporabljajo naslednji nosilci podatkov:
a)    
zgoščenka, dostavljena osebno ali po pošti,
b)    
USB ključ, dostavljen osebno ali po pošti,
c)    
UJPnet sporočilo, posredovano prek UJPnet.
(2) Za predložitev podatkov prek UJPnet veljajo splošni pogoji,
ki urejajo spletno poslovanje med proračunskimi uporabniki in UJP. Podrobnosti
in morebitne posebnosti pisno uredita proračunski uporabnik in UJP.
22. člen
(1) Struktura elektronske oblike podatkov, ki se
izmenjujejo med proračunskimi uporabniki ter ostalimi, ki poročajo za
proračunske uporabnike, in UJP, ki se uporablja za elektronsko izmenjavo
podatkov med proračunskimi uporabniki in ostalimi, ki poročajo za proračunske
uporabnike ter UJP, se objavi na spletni strani Ministrstva za finance. Zaradi
zagotavljanja pravilnih podatkov o plačniku oziroma končnemu dolžniku ter o
prejemniku oziroma končnemu prejemniku sredstev, se izpolnijo vsa polja, če je
plačnik hkrati dolžnik oziroma če je prejemnik sredstev tudi končni prejemnik.
(2) Proračunski uporabnik predloži UJP plačilne naloge v
elektronski obliki na zgoščenki, USB ključu ali prek UJPnet v strukturi, ki je
določena s strukturo elektronske oblike.
(3) Če proračunski uporabnik uporablja plačilne naloge v
elektronski obliki in jih predloži na zgoščenki ali USB ključu, mora UJP
predložiti tudi izpis podatkov na papirju. Vsebina izpisa na papirju mora biti
enaka vsebini podatkov na predloženi zgoščenki ali USB ključu. Podpis in žig
plačnika se morata ujemati s podpisom in žigom na veljavnem seznamu deponiranih
podpisov pri UJP.
23. člen
(1) Proračunski uporabnik lahko UJP na predpisan način
predloži tudi nujne plačilne naloge v elektronski obliki, in sicer vse vrste
plačilnih nalogov, razen plačilnih nalogov za SDD.
(2) Če proračunski uporabnik UJP predloži nujni plačilni
nalog v elektronski obliki, mora biti ta plačilni nalog posredovan ločeno od
ostalih plačilnih nalogov.
24. člen
(1) Plačilne naloge v elektronski obliki mora
proračunski uporabnik predložiti UJP najkasneje na dan obremenitve podračuna, vendar
ne več kot 60 koledarskih dni pred datumom obremenitve podračuna proračunskega
uporabnika v skladu z urnikom.
(2) Plačilne naloge za SDD v elektronski obliki lahko
proračunski uporabnik predloži UJP najkasneje en delovni dan pred datumom
izvršitve SDD v skladu z urnikom in ne več kot 30 koledarskih dni pred datumom
izvršitve SDD.
(3) Čezmejne plačilne naloge za SDD v elektronski obliki
lahko proračunski uporabnik predloži UJP najkasneje dva delovna dneva pred
datumom izvršitve SDD v skladu z urnikom in ne več kot 30 koledarskih dni pred
datumom izvršitve SDD.
(4) Če proračunski uporabnik plačilne naloge predloži
UJP na zgoščenki ali USB ključu na dan, ki ni določen kot delovni dan, ali po
uri, ki je določena v urniku, UJP takšne plačilne naloge obdela naslednji
delovni dan.
25. člen
(1) UJP zavrne izvršitev plačilnega naloga v elektronski
obliki, če:
1.     
je naveden pretekli datum izvršitve,
2.     
je plačilni nalog predložen več kot 60 koledarskih dni pred datumom
obremenitve podračuna proračunskega uporabnika,
3.     
je plačilni nalog za SDD predložen več kot 30 koledarskih dni pred
datumom izvršitve SDD,
4.     
plačilni nalog ni pripravljen v predpisani strukturi,
5.     
sredstva na podračunu proračunskega uporabnika na dan predvidene
obremenitve podračuna proračunskega uporabnika ne zadoščajo za celotno
poravnavo obveznosti,
6.     
račun oziroma podračun pravne osebe ni aktiven ali ni objavljen v
registru transakcijskih računov,
7.     
plačilni nalog za SDD ni bil posredovan v skladu z urnikom,
8.     
se prekine izvajanje SDD plačilnih transakcij v skladu s pravilnikom, ki
opredeljuje postopke in pogoje vodenja računov neposrednih in posrednih
uporabnikov državnega in občinskih proračunov pri UJP.
(2) UJP na dan zavrnitve oziroma najkasneje naslednji
delovni dan obvesti proračunskega uporabnika o razlogih zavrnitve.
26. člen
(1) Podatek strukturirana referenca se na plačilnih
nalogih v elektronski obliki izpolni v skladu s strukturo elektronske oblike.
(2) UJP v primeru napačne uporabe modela oziroma
napačnega izračuna kontrolne številke pri strukturirani referenci SI:
-       
na plačilnih nalogih iz prejšnjega odstavka spremeni model v 00,
-       
zavrne plačilne naloge iz prejšnjega odstavka, če gre za plačilo
obveznih dajatev, in sicer v skladu z drugimi predpisi.
(3) Podatek strukturirana referenca se na plačilnih
nalogih za SDD v elektronski obliki v UJP kontrolira le za podračune, pri
katerih je predpisana oblika strukturirane reference.
(4) Kontrolo strukturiranih referenc v dobro oziroma v
breme UJP opravi v skladu s strukturo elektronske oblike.
27. člen
Na zahtevo proračunskega uporabnika UJP izda potrdilo o
bremenitvi oziroma odobritvi računa, ki vsebuje enake podatke kot so na
predloženem plačilnem nalogu v elektronski obliki oziroma plačilnem nalogu za
SDD v elektronski obliki.
28. člen
Kontrolo strukture številke podračuna plačnika in računa
oziroma podračuna prejemnika plačila UJP opravi v skladu z izračunom kontrolne
številke po poenostavljenem modulu MOD 97-10, ki je določen v standardu ISO/IEC
7064. Primer izračuna kontrole strukture številke podračuna in računa je
objavljen na spletnih straneh UJP.
V. IZPISKI O PROMETU IN STANJU, DELNI IZPISI, OBRESTNI LISTI,
PDP IN PCP POROČILA TER POROČILA O TERJATVAH IN OBVEZNOSTIH JAVNOFINANČNIH
PRIHODKOV V PAPIRNI IN ELEKTRONSKI OBLIKI
29. člen
(1) UJP proračunskim uporabnikom zagotavlja izpiske o
prometu in stanju na podračunu, izpiske o prometu in stanju na gotovinskem
računu, PNTR, delne izpise o stanju in določenih transakcijah na podračunu,
obrestne liste, PDP in PCP poročila ter poročila o terjatvah in obveznostih
javnofinančnih prihodkov v oblikah, primernih za tiskanje in elektronski obliki
na UJPnet.
(2) O načinu posredovanja izpiskov o prometu in stanju
na podračunu, izpiskov o prometu in stanju na gotovinskem računu, PNTR, delnih
izpisov o stanju in določenih transakcijah na podračunu ter obrestnih listov,
se dogovorita proračunski uporabnik oziroma nadzornik javnofinančnih prihodkov
in UJP.
VI. LASTNOSTI IN PRAVILA OBLIKOVANJA STRUKTURE DATOTEK V TXT
OBLIKI
30. člen
V strukturo elektronske oblike so vključene lastnosti in
pravila oblikovanja strukture datoteke v txt obliki, in sicer struktura datoteke
z nazivom TPNO.txt predstavlja datoteko podatkov za predložitev tujega
plačilnega naloga za odliv.
VII. LASTNOSTI IN PRAVILA OBLIKOVANJA STRUKTURE DATOTEK V XML
OBLIKI
31. člen
(1) V strukturo elektronske oblike so vključene
lastnosti in pravila oblikovanja struktur datotek v xml obliki, in sicer:
1.     
struktura datotek z nazivom ISO 20022 XML predstavlja datoteko podatkov
za predložitev domačih, čezmejnih in tujih plačilnih nalogov,
2.     
struktura datoteke z nazivom Izpisek ISO 20022 XML predstavlja datoteko
za prevzem izpiska o prometu in stanju na podračunu,
3.     
struktura datoteke z nazivom DelniIzpis.xml predstavlja datoteko
podatkov za prevzem delnega izpisa o stanju in določenih transakcijah na
podračunu,
4.     
struktura datoteke z nazivom ObrestniList.xml predstavlja datoteko
podatkov za prevzem obrestnega lista o dnevnih obrestih za denarna sredstva na
EZR in PNTR,
5.     
strukturi datotek z nazivom PDP_PPPPPPPPPPPPPPPP_DDMMLLLL.xml in
PCP_PPPPPPPPPPPPPPPP_DDMMLLLL.xml predstavljata datoteki s podatki za prevzem
PDP in PCP poročil,
6.     
struktura datoteke z nazivom Terjatve in obveznosti JFP.xml predstavlja
datoteko za prevzem poročila o terjatvah in obveznostih javnofinančnih
prihodkov.
(2) V strukturo elektronske oblike plačilnih nalogov za
SDD so vključene tudi lastnosti in pravila oblikovanja datotek za SDD v
strukturi ISO 20022 XML.
VIII. PREHODNA IN KONČNA DOLOČBA
32. člen
(1) Z dnem uveljavitve tega pravilnika preneha veljati
Pravilnik o plačilnih navodilih, SEPA direktnih obremenitvah, izpiskih o
prometu in stanju, delnih izpisih ter obrestnih listih v papirni in elektronski
obliki (Uradni list RS, št. 109/12, 44/13, 58/14, 51/15, 77/16 – ZOPSPU-1
in 29/17).
(2) Ne glede na prejšnji odstavek lahko proračunski
uporabniki v obdobju šest mesecev od uveljavitve tega pravilnika uporabljajo in
UJP predložijo v obdelavo obrazce TPNO 70, ki so izpolnjeni v skladu s Prilogo
3, Prilogo 4, Prilogo 6 in Prilogo 8 pravilnika iz prejšnjega odstavka.
33. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 007/11/2019
Ljubljana, dne 21. maja 2019
EVA 2019-1611-0012
Dr. Andrej Bertoncelj
minister
za finance

Priloga 1: Pravila
za oblikovanje in uporabo standardiziranih referenc pri opravljanju plačilnih
storitev
Priloga 2: Navodilo
za izpolnjevanje obrazca UPN
Priloga3: Obrazec
TPNO 70
Priloga 4: Navodilo
za izpolnjevanje obrazca TPNO 70
Priloga 5: Obrazec
seznam prejemnikov plačil
Priloga 6: Navodilo
za izpolnjevanje obrazca TPNO 70 s seznamom prejemnikov plačil
Priloga 7: Obrazec
nalog za kritje
Priloga 8: Navodilo
za izpolnjevanje obrazca nalog za kritje
Priloga 9: Obrazec
TPNP 60
Priloga 10:
Navodilo za izpolnjevanje obrazca TPNP 60