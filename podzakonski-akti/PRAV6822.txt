I. SPLOŠNI DOLOČBI
1. člen
(vsebina pravilnika)
Ta pravilnik določa pogoje za izvajanje
poljskih pregledov semenskih posevkov, vzorčenj in analiz kakovosti semena, ki
jih v postopku uradne potrditve pod uradnim nadzorom organa za potrjevanje
opravljajo imenovani pregledniki, vzorčevalci in laboratoriji; način
usposabljanja in opravljanja preverjanja znanja za preglednike, vzorčevalce in
osebe, ki v laboratorijih opravljajo analizo kakovosti semena kmetijskih
rastlin; vsebino usposabljanja; pogoje glede strokovne usposobljenosti in
tehnične opremljenosti preglednikov, vzorčevalcev in laboratorijev; način
vodenja evidence preglednikov, vzorčevalcev in laboratorijev ter obseg in način
nadzora organa za potrjevanje nad pregledniki, vzorčevalci in laboratoriji v
skladu z Direktivo Sveta 2004/117/ES z dne 22. decembra 2004 o spremembi
Direktiv 66/401/EGS, 66/402/EGS, 2002/54/ES, 2002/55/ES in 2002/57/ES v zvezi s
pregledi, ki se opravijo pod uradnim nadzorom, in enakovrednostjo semena,
pridelanega v tretjih državah (UL L št. 14 z dne 18. 1. 2005, str. 18).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
usposabljanje je program osnovnega in nadaljnjega usposabljanja za
preglednike, vzorčevalce in analitike semena kmetijskih rastlin;
2.    
preglednik je fizična oseba, ki je v skladu z zakonom, ki ureja semenski
material kmetijskih rastlin, imenovana za opravljanje poljskih pregledov
semenskih posevkov kmetijskih rastlin pod uradnim nadzorom;
3.    
vzorčevalec je fizična oseba, ki je v skladu z zakonom, ki ureja
semenski material kmetijskih rastlin, imenovana za opravljanje vzorčenja semena
kmetijskih rastlin pod uradnim nadzorom;
4.    
analitik semena je fizična oseba, ki opravlja analize kakovosti semena
kmetijskih rastlin v laboratoriju pod uradnim nadzorom;
5.    
glavni analitik semena je fizična oseba, ki opravlja analize kakovosti
semena kmetijskih rastlin in je neposredno odgovoren za strokovne dejavnosti
laboratorija;
6.    
imenovani laboratorij je pravna oseba, ki je v skladu z zakonom, ki
ureja semenski material kmetijskih rastlin, imenovana za opravljanje analize
kakovosti semena kmetijskih rastlin pod uradnim nadzorom;
7.    
organ za potrjevanje je organ, ki je v skladu s predpisi, ki urejajo
semenski material kmetijskih rastlin, pooblaščen za vodenje postopka uradne
potrditve semena kmetijskih rastlin.
II. POGOJI ZA OPRAVLJANJE POLJSKIH PREGLEDOV, VZORČENJ IN
ANALIZ KAKOVOSTI SEMENA POD URADNIM NADZOROM
3. člen
(pregledniki)
(1) Pri kategorijah uradno potrjenega
semena kmetijskih rastlin lahko v postopku uradne potrditve opravljajo poljske
preglede semenskih posevkov imenovani pregledniki pod uradnim nadzorom organa
za potrjevanje. Pregledujejo lahko samo tiste semenske posevke, ki so zasnovani
iz semena, ki je bilo vključeno v uradno naknadno kontrolo in so rezultati
naknadne kontrole pokazali, da seme izpolnjuje predpisane zahteve.
(2) Poljske preglede iz prejšnjega
odstavka lahko opravljajo le pregledniki, ki:
-      
izpolnjujejo pogoje glede strokovne usposobljenosti iz 15. člena tega
pravilnika;
-      
nimajo nobene neposredne osebne koristi od opravljanja poljskih
pregledov;
-      
so podpisali izjavo, da bodo opravljali poljske preglede v skladu s
predpisanimi zahtevami;
-      
jih je za ta namen imenovala Uprava v skladu z 18. členom tega
pravilnika.
(3) Poljske preglede morajo
pregledniki opravljati po postopkih in metodah, ki se v skladu s predpisi, ki
urejajo trženje semena kmetijskih rastlin, uporabljajo za uradno opravljanje
poljskih pregledov semenskih posevkov v postopku uradne potrditve semena, in
upoštevati navodila organa za potrjevanje. En izvod zapisnika o poljskem
pregledu morajo takoj po zadnjem opravljenem poljskem pregledu poslati organu
za potrjevanje.
(4) Od partij semena, pridelanega iz
semenskih posevkov, ki so jih pregledali pregledniki, se uradno odvzamejo
vzorci za naknadno kontrolo. Seme odvzamejo uradni vzorčevalci organa za
potrjevanje. Delež partij, ki se vzorčijo za naknadno kontrolo, je določen s
predpisi, ki urejajo trženje semena kmetijskih rastlin.
4. člen
(vzorčevalci)
(1) Pri kategorijah uradno potrjenega
semena kmetijskih rastlin lahko v postopku uradne potrditve odvzamejo vzorce
semena za analizo kakovosti ali za preverjanje sortnosti imenovani vzorčevalci
pod uradnim nadzorom organa za potrjevanje.
(2) Vzorce semena lahko odvzamejo le
vzorčevalci, ki izpolnjujejo pogoje glede strokovne usposobljenost iz 15. člena
tega pravilnika. Ročno in avtomatsko vzorčenje semena morajo opravljati po
postopkih in metodah, ki se v skladu s predpisi, ki urejajo trženje semena
kmetijskih rastlin, uporabljajo za uradno vzorčenje semena v postopku uradne
potrditve, in upoštevati navodila organa za potrjevanje.
(3) Vzorčevalci semena so lahko
fizične osebe, ki:
-      
niso zaposlene oziroma ne opravljajo dejavnosti vzorčenja kot samostojni
podjetnik posameznik;
-      
so zaposlene pri fizičnih ali pravnih osebah.
(4) Če so osebe iz druge alinee
prejšnjega odstavka zaposlene pri pravni ali fizični osebi, ki se ukvarja s
semenarstvom, sme vzorčevalec vzorčenje semena opravljati le na partijah
semena, ki jih je pridelal delodajalec ali so bile pridelane v njegovem imenu.
Vzorčevalec sme opravljati vzorčenje semena tudi na drugih partijah semena, če
je tak dogovor med njegovim delodajalcem, dobaviteljem, ki je prijavil seme za
uradno potrditev, in organom za potrjevanje.
(5) Vzorčevalec takoj dostavi vzorec
semena za analizo kakovosti semena laboratoriju in o opravljenem vzorčenju
enkrat na teden obvešča organ za potrjevanje.
5. člen
(laboratoriji)
(1) Pri kategorijah uradno potrjenega
semena kmetijskih rastlin lahko v postopku uradne potrditve opravljajo analizo
kakovosti semena imenovani laboratoriji pod uradnim nadzorom organa za
potrjevanje.
(2) Analize kakovosti semena iz
prejšnjega odstavka lahko opravljajo samo laboratoriji, ki jih je za ta namen
imenovala Uprava v skladu z 18. členom tega pravilnika in ki izpolnjujejo
naslednje zahteve:
-      
laboratorij mora voditi glavni analitik semena, ki je neposredno
odgovoren za strokovne dejavnosti laboratorija;
-      
glavni analitik semena in ostali analitiki semena morajo glede strokovne
usposobljenosti izpolnjevati zahteve iz 15. člena tega pravilnika;
-      
glede prostorske in tehnične opremljenosti mora laboratorij izpolnjevati
zahteve iz 16. člena tega pravilnika;
-      
analize kakovosti semena mora laboratorij opravljati po postopkih in
metodah, ki se v skladu s predpisi, ki urejajo trženje semena kmetijskih rastlin,
uporabljajo za uradno analizo kakovosti semena v postopku uradne potrditve
semena, in upoštevati navodila organa za potrjevanje.
(3) Laboratorij za analizo kakovosti
semena je lahko:
-      
neodvisen laboratorij;
-      
laboratorij v okviru podjetja, ki se ukvarja s semenarstvom.
(4) V primeru iz druge alinee
prejšnjega odstavka sme laboratorij opravljati analizo semena le na partijah
semena, ki jih je pridelalo semenarsko podjetje ali so bile pridelane v
njegovem imenu. Laboratorij sme opravljati analizo kakovosti semena tudi na
drugih partijah semena, če je tak dogovor med podjetjem, ki se ukvarja s
semenarstvom, dobaviteljem, ki je prijavil seme za uradno potrditev, in organom
za potrjevanje.
(5) Laboratoriji za analizo kakovosti
semena morajo en izvod analiznega izvida takoj po opravljeni analizi kakovosti
semena poslati organu za potrjevanje.
III. USPOSABLJANJE
6. člen
(izvajalec, vsebina in obseg
usposabljanja)
(1) Usposabljanje preglednikov,
vzorčevalcev in analitikov semena organizira in izvaja organ za potrjevanje
semena (v nadaljnjem besedilu: izvajalec usposabljanja).
(2) Osnovno usposabljanje obsega tečaj
in pisno preverjanje znanja. Tečaj je sestavljen iz teoretičnega in praktičnega
dela.
(3) Nadaljnje usposabljanje obsega
teoretični in praktični del.
(4) Fitosanitarna uprava Republike
Slovenije (v nadaljnjem besedilu: Uprava) v sodelovanju z izvajalcem usposabljanja
določi enotno gradivo za usposabljanje, število ur usposabljanja, podrobnejši
program usposabljanja in način poteka usposabljanja in ga objavi na spletnih
straneh Uprave.
7. člen
(usposabljanje preglednikov)
(1) Vsebina osnovnega usposabljanja za
preglednike obsega predvsem znanja o:
-      
pridelovanju semena in oskrbi semenskih posevkov;
-      
postopkih in metodah za opravljanje poljskih pregledov posameznih vrst
oziroma skupin kmetijskih rastlin;
-      
načinu določanja sortne pristnosti semenskega posevka;
-      
poznavanju najpomembnejših vrst plevelov in bolezni rastlin;
-      
zahtevah, ki jih morajo izpolnjevati semenski posevki;
-      
predpisih s področja trženja semenskega materiala kmetijskih rastlin in
drugih predpisih, ki jih je treba upoštevati pri pridelovanju semena (npr. s
področja zdravstvenega varstva rastlin, gensko spremenjenih organizmov idr.).
(2) Nadaljnje usposabljanje za
preglednike obsega udeležbo na letnem srečanju preglednikov, na katerem se
praktično seznanijo z novostmi pri pridelovanju semena ter z novostmi s
področja trženja semena kmetijskih rastlin, zakonodaje in drugih področij,
pomembnih za preglednike.
8. člen
(usposabljanje vzorčevalcev)
(1) Vsebina osnovnega usposabljanja za
vzorčevalce obsega predvsem znanja o:
-      
poznavanju semena kmetijskih rastlin in najpomembnejših vrst plevelov
ter drugih primesi;
-      
postopkih in metodah za vzorčenje;
-      
načinu priprave vzorcev za pošiljanje;
-      
namenu in praktični uporabi različnih pripomočkov (npr. orodja) za
vzorčenje;
-      
predpisih s področja trženja semenskega materiala kmetijskih rastlin.
(2) Nadaljnje usposabljanje za
vzorčevalce obsega:
-      
obnovitev teoretičnih in praktičnih znanj iz osnovnega usposabljanja;
-      
novosti s področja trženja semena kmetijskih rastlin, zakonodaje in
drugih področij, pomembnih za vzorčevalce.
9. člen
(usposabljanje analitikov semena)
(1) Vsebina osnovnega usposabljanja za
analitike semena obsega predvsem znanja o:
-      
poznavanju semena kmetijskih in drugih rastlin, zlasti plevelov ter
drugih primesi;
-      
postopkih in metodah za pripravo delovnih vzorcev;
-      
postopkih in metodah za analizo kakovosti semena;
-      
praktičnem opravljanju analiz kakovosti semena;
-      
predpisih s področja trženja semenskega materiala kmetijskih rastlin.
(2) Nadaljnje usposabljanje za
analitike semena obsega:
-      
obnovitev teoretičnih in praktičnih znanj iz osnovnega usposabljanja;
-      
novosti s področja trženja semena kmetijskih rastlin, zakonodaje in
drugih področij, pomembnih za analitike semena.
(3) Vsebina osnovnega usposabljanja za
vodenje laboratorija za glavnega analitika semena obsega poleg znanj iz prvega
odstavka tega člena tudi znanja o:
-      
vodenju in organiziranosti laboratorija;
-      
zagotavljanju sistema kakovosti v laboratoriju.
(4) Nadaljnje usposabljanje za
glavnega analitika semena obsega:
-      
obnovitev teoretičnih in praktičnih znanj iz osnovnega usposabljanja;
-      
novosti s področja trženja semena kmetijskih rastlin, zakonodaje in
drugih področij, pomembnih za glavnega analitika semena.
10. člen
(prijava na osnovno usposabljanje in
gradivo)
(1) Kandidati se za osnovno
usposabljanje in preverjanje znanja prijavijo pri izvajalcu usposabljanja.
Prijavi je treba priložiti potrdilo o plačilu stroškov usposabljanja.
(2) Izvajalec usposabljanja izvede osnovno
usposabljanje po dogovoru s kandidati za preglednike, vzorčevalce in analitike
semena.
(3) Prijavni obrazec mora vsebovati
najmanj naslednje:
-      
podatke o kandidatu: osebno ime in naslov stalnega ali začasnega
prebivališča,
-      
(črtana),
-      
vrsto izobraževanja,
-      
stopnjo izobrazbe in podatke o dodatnem izobraževanju,
-      
podatke o delovnih izkušnjah,
-      
osebno privolitev kandidata za obdelavo njegovih osebnih podatkov za
namen vodenja evidenc o usposabljanju.
(4) Prijavni obrazec iz prejšnjega
odstavka je dostopen pri izvajalcu osnovnega usposabljanja, ki ga na zahtevo
pošlje prijaviteljem.
11. člen
(preverjanje znanja)
(1) Po zaključenem osnovnem
usposabljanju izvajalec usposabljanja razpiše najmanj tri roke preverjanja
znanja, ki obsega pisni in praktični del. Prvi rok mora biti razpisan najpozneje
30 dni po zaključenem osnovnem usposabljanju. Če v tekočem letu osnovno
usposabljanje ni organizirano, se rok za kandidate že izvedenih tečajev razpiše
po potrebi.
(2) Kandidat se prijavi k preverjanju
znanja najmanj 15 dni pred razpisanim rokom v skladu s prejšnjim členom.
(3) Kandidat pristopi k preverjanju
znanja z osebnim dokumentom, s katerim dokaže svojo identiteto.
(4) Če kandidat brez opravičenega
razloga ne pristopi k preverjanju znanja, za katero se je prijavil, se šteje,
da ga ni opravil. Pri vsakem posameznem primeru o opravičenosti razloga presoja
komisija iz šestega odstavka tega člena.
(5) Če kandidat preverjanja znanja ni
opravil v rokih iz prvega odstavka tega člena, ga lahko proti plačilu opravlja
znova.
(6) Izvajalec usposabljanja imenuje
tričlansko izpitno komisijo. Komisija po končanem preverjanju znanja sestavi
zapisnik.
(7) Izvajalec usposabljanja mora
zapisnike o preverjanju znanj in pisna preverjanja znanja iz tega člena hraniti
najmanj 15 let. Na zahtevo jih mora dati na vpogled Upravi, kandidatom in
inšpektorjem, pristojnim za inšpekcijski nadzor, v skladu z zakonom, ki ureja
semenski material kmetijskih rastlin.
12. člen
(potrdilo)
Kandidatom, ki so uspešno opravili tečaj in
preverjanje znanja osnovnega usposabljanja, izda izvajalec usposabljanja
potrdilo.
13. člen
(stroški usposabljanja)
(1) Stroške osnovnega usposabljanja in
preverjanja znanja, razen stroškov preverjanja znanja v rokih iz prvega
odstavka 11. člena tega pravilnika, nosi kandidat oziroma pravna oseba, pri
kateri je kandidat zaposlen, po ceniku, ki ga določi izvajalec usposabljanja.
(2) Uprava poda soglasje k ceniku iz
prejšnjega odstavka.
(3) V ceno usposabljanja je vključen
zlasti strošek gradiva, potrdila iz prejšnjega člena ter preverjanja znanja v
prvih treh izpitnih rokih po zaključenem osnovnem usposabljanju.
14. člen
(evidence o usposabljanju)
(1) Izvajalec usposabljanja mora
voditi evidence o izvedenih usposabljanjih, ki morajo za vsako posamezno usposabljanje
vsebovati najmanj podatke o:
-      
poteku usposabljanja,
-      
udeležencih usposabljanja,
-      
udeležencih preverjanja znanja.
(2) Izvajalec usposabljanja mora
voditi evidence o izdanih potrdilih, ki morajo vsebovati najmanj naslednje
podatke:
-      
osebno ime kandidata,
-      
številko izdanega potrdila,
-      
datum opravljanja izpita oziroma preverjanja znanja,
-      
osebno ime in podpis vpisnika podatkov.
(3) Izvajalec usposabljanja mora
evidence iz prvega in drugega odstavka tega člena posredovati Upravi najkasneje
60 dni po končanem usposabljanju oziroma 30 dni po končanem preverjanju znanja
in jih trajno hraniti.
IV. ZAHTEVE
15. člen
(zahteve za strokovno usposobljenost)
(1) Zahteve za strokovno
usposobljenost preglednikov so:
-      
najmanj nižja poklicna izobrazba kmetijske smeri in najmanj 3 leta
delovnih izkušenj pri pridelovanju kmetijskih rastlin;
-      
udeležba na osnovnem programu usposabljanja za preglede semenskih
posevkov tistih vrst oziroma skupin kmetijskih rastlin, za katere je bila
vložena prijava iz 10. člena tega pravilnika;
-      
uspešno opravljeno preverjanje znanja iz pregledov semenskih posevkov.
(2) Zahteve za strokovno
usposobljenost vzorčevalcev semena so:
-      
najmanj nižja poklicna izobrazba kmetijske, strojne ali sorodne smeri in
najmanj 3 leti delovnih izkušenj pri dodelovanju semena kmetijskih rastlin;
-      
udeležba na osnovnem programu usposabljanja za vzorčenje semena;
-      
uspešno opravljeno preverjanje znanja iz vzorčenja semena.
(3) Zahteve za strokovno
usposobljenost glavnega analitika semena v laboratoriju so:
-      
najmanj višja strokovna izobrazba kmetijske smeri in najmanj 3 leta
delovnih izkušenj pri opravljanju laboratorijskih analiz semena;
-      
udeležba na osnovnem programu usposabljanja za vodenje laboratorija;
-      
uspešno opravljeno preverjanje znanja iz vodenja in upravljanja
laboratorija.
(4) Zahteve za strokovno
usposobljenost analitika semena v laboratoriju so:
-      
udeležba na osnovnem programu usposabljanja za analizo kakovosti semena
tistih vrst oziroma skupin rastlin, za katere je bila vložena prijava iz 10.
člena tega pravilnika;
-      
uspešno opravljeno preverjanje znanja iz analize kakovosti semena.
(5) Ne glede na določbe drugega, tretjega
in četrtega odstavka tega člena se šteje, da vzorčevalec semena, glavni
analitik in analitik semena izpolnjuje zahteve za strokovno usposobljenost iz
tega člena, če deluje v okviru laboratorija, ki pridobi akreditacijo Mednarodne
zveze za testiranje semena (v nadaljnjem besedilu: ISTA) v skladu z ISTA
akreditacijskim standardom za laboratorij.
16. člen
(zahteve glede prostorske in tehnične
opremljenosti laboratorija)
(1) Laboratorij mora glede prostorske
in tehnične opremljenosti izpolnjevati zahteve iz pravilnika, ki ureja pogoje,
ki jih morajo glede strokovne, prostorske in tehnične usposobljenosti
izpolnjevati laboratoriji za izvajanje diagnostičnih preiskav in drugih testov
semenskega materiala kmetijskih rastlin. Izpolnjevanje zahtev preveri organ za
potrjevanje.
(2) Za laboratorij, ki pridobi
akreditacijo ISTA v skladu z ISTA akreditacijskim standardom za laboratorij, se
šteje, da izpolnjuje zahteve za prostorsko in tehnično opremljenost
laboratorija pod uradnim nadzorom.
V. IMENOVANJE
17. člen
(prijava)
(1) Fizične in pravne osebe pošljejo
prijave za preglednike, vzorčevalce in laboratorije pod uradnim nadzorom na
Upravo.
(2) Prijavni obrazec za imenovanje je
dostopen na spletni strani Uprave, ki ga na zahtevo pošlje prijaviteljem.
(3) Prijavitelji v prijavi označijo za
opravljanje katere dejavnosti se prijavljajo in navedejo podatke o
izpolnjevanju zahtev iz 15. oziroma 16. člena tega pravilnika.
18. člen
(imenovanje)
(1) Uprava preveri izpolnjevanje
zahtev iz tega pravilnika in imenuje preglednike, vzorčevalce in laboratorije
pod uradnim nadzorom za obdobje enega leta.
(2) V odločbi o imenovanju
preglednika, vzorčevalca ali laboratorija pod uradnim nadzorom Uprava navede,
za katere vrste oziroma skupine kmetijskih rastlin velja imenovanje.
(3) V odločbi o imenovanju vzorčevalca
Uprava navede tudi, ali je vzorčevalec imenovan za ročno vzorčenje ali za ročno
in avtomatsko vzorčenje.
19. člen
(evidenca preglednikov, vzorčevalcev in
laboratorijev pod uradnim nadzorom)
(1) Uprava vodi evidenco preglednikov,
vzorčevalcev in laboratorijev pod uradnim nadzorom.
(2) V evidenci vodi Uprava podatke o:
-      
vrsti imenovanja (preglednik, vzorčevalec (z navedbo načina vzorčenja),
laboratorij);
-      
imenovanih fizičnih in pravnih osebah: osebno ime in naslov stalnega ali
začasnega prebivališča ali firmo in sedež;
-      
(črtana),
-      
(črtana),
-      
stopnji izobrazbe;
-      
datumu izdaje imenovanja in o veljavnosti imenovanja;
-      
vrstah oziroma skupinah kmetijskih rastlin, za katere velja imenovanje.
(3) Uprava objavi seznam preglednikov,
vzorčevalcev in laboratorijev ter navede podatke iz prve, druge, četrte in pete
alinee prejšnjega odstavka v uradnem glasilu Uprave in na spletni strani
Uprave.
(4) Pregledniki, vzorčevalci in
laboratoriji morajo Upravo sproti obveščati o vseh spremembah, ki so pomembne
za popolno in pravilno opravljanje njihovega dela.
VI. NADZOR ORGANA ZA POTRJEVANJE IN OBNOVA IMENOVANJA
20. člen
(nadzor nad pregledniki)
(1) Organ za potrjevanje uradno
nadzira opravljanje poljskih pregledov pod uradnim nadzorom.
(2) Uradni pregledniki organa za
potrjevanje opravijo prvo leto po imenovanju kontrolne poljske preglede na 10%
semenskih posevkov, ki so jih pregledali pregledniki pod uradnim nadzorom.
Delež vzorcev za kontrolni pregled se zmanjša na 5% semenskih posevkov pri
tistih preglednikih, pri katerih kontrolni pregledi pokažejo ujemanje
rezultatov z rezultati preglednika.
21. člen
(nadzor nad vzorčevalci)
(1) Organ za potrjevanje uradno
nadzira opravljanje vzorčenja semena pod uradnim nadzorom in avtomatskega
vzorčenja. Pri avtomatskem vzorčenju se mora dobavitelj držati postopkov za
vzorčenje, ki jih potrdi organ za potrjevanje.
(2) Uradni vzorčevalci organa za
potrjevanje opravijo prvo leto po imenovanju kontrolno vzorčenje pri 10% partij
semena, ki so jih vzorčili vzorčevalci pod uradnim nadzorom. Organ za potrjevanje
primerja uradno odvzete vzorce semena z vzorci semena iste partije, ki so bili
odvzeti pod uradnim nadzorom. Delež vzorcev za kontrolni pregled se zmanjša na
5% partij semena pri tistih vzorčevalcih, pri katerih kontrolni pregledi
pokažejo ujemanje rezultatov z rezultati vzorčevalca.
(3) Delež kontrolnega vzorčenja je
enakomerno porazdeljen med prijavitelje. Kontrolno vzorčenje je lahko usmerjeno
tudi k odpravi posebnih dvomov glede kakovosti vzorčenja semena.
(4) Po opravljenem avtomatskem vzorčenju
ni treba opravljati kontrolnega vzorčenja.
22. člen
(nadzor nad imenovanimi laboratoriji)
(1) Organ za potrjevanje uradno
nadzira opravljanje analiz kakovosti semena v laboratoriju pod uradnim nadzorom.
(2) Uradni laboratorij organa za
potrjevanje opravi prvo leto po imenovanju kontrolno analizo kakovosti 10%
partij semena, ki so jih analizirali laboratoriji pod uradnim nadzorom. Organ
za potrjevanje primerja uradno odvzete vzorce semena z vzorci semena iste
partije, ki so bili odvzeti pod uradnim nadzorom. Delež vzorcev za kontrolni
pregled se zmanjša na 5% partij semena pri tistih laboratorijih pod uradnim
nadzorom, pri katerih so rezultati kontrole pokazali izpolnjevanje predpisanih
zahtev.
(3) Delež kontrolnih analiz kakovosti
je enakomerno porazdeljen med prijavitelje. Kontrolna analiza kakovosti semena
je lahko usmerjena tudi k odpravi posebnih dvomov glede kakovosti opravljanja
analiz.
(4) Stroške kontrolnih analiz iz tega
člena nosi imenovani laboratorij v skladu s cenikom za uradno potrjevanje semena
organa za potrjevanje.
23. člen
(obnova imenovanja)
(1) Uprava pregledniku obnovi
imenovanje za štiri leta, če:
-      
redno opravlja poljske preglede;
-      
sodeluje vsaj vsako drugo leto na letnem srečanju preglednikov, ki ga
organizira organ za potrjevanje;
-      
je iz poročila o nadzoru organa za potrjevanje razvidno, da obstaja med
pregledi preglednika in kontrolnimi pregledi ujemanje v rezultatih pregledov;
-      
še izpolnjuje zahteve za imenovanje preglednika iz tega pravilnika.
(2) Uprava vzorčevalcu obnovi
imenovanje za štiri leta, če:
-      
redno opravlja vzorčenje semena;
-      
sodeluje vsaj vsako drugo leto na nadaljevalnem usposabljanju vzorčenja
semena, ki ga organizira organ za potrjevanje;
-      
je iz poročila o nadzoru organa za potrjevanje razvidno, da obstaja
ujemanje v rezultatih analize kakovosti semena med vzorci, ki jih je odvzel
vzorčevalec, in uradno odvzetimi vzorci;
-      
še izpolnjuje zahteve za imenovanje vzorčevalca iz tega pravilnika.
(3) Ne glede prejšnji odstavek se
obnovi imenovanje za štiri leta vzorčevalcem semena, ki delujejo v okviru
laboratorija, ki pridobi akreditacijo ISTA v skladu z ISTA akreditacijskim
standardom za laboratorij.
(4) Uprava imenovanemu laboratoriju
obnovi imenovanje za štiri leta, če:
-      
analitiki semena redno opravljajo analizo kakovosti semena vrst, ki so
navedene v imenovanju;
-      
sodeluje v letnem medlaboratorijskem primerjalnem poskusu, ki ga
organizira organ za potrjevanje in so rezultati primerjave v okviru dovoljenih
toleranc;
-      
je iz poročila o nadzoru organa za potrjevanje razvidno, da obstaja ujemanje
v rezultatih analiz med analizami kakovosti semena laboratorija in kontrolnimi
analizami organa za potrjevanje;
-      
presoja, ki jo enkrat letno opravi organ za potrjevanje, izkaže, da
laboratorij opravlja analize kakovosti semena na predpisan način in pravilno
izpolnjuje analizne izvide;
-      
analitiki sodelujejo vsaj vsako drugo leto na nadaljevalnem tečaju
analize kakovosti semena, ki ga organizira organ za potrjevanje;
-      
še izpolnjuje zahteve za imenovanje laboratorija iz tega pravilnika.
(5) Ne glede na prejšnji odstavek, se
pri laboratoriju, ki pridobi akreditacijo ISTA v skladu z ISTA akreditacijskim
standardom za laboratorij, obnovi imenovanje za štiri leta, če je iz poročila o
nadzoru organa za potrjevanje razvidno, da obstaja ujemanje v rezultatih analiz
med analizami kakovosti semena laboratorija in kontrolnimi analizami organa za
potrjevanje.
(6) Stroške presoje iz četrte alinee
četrtega odstavka tega člena nosi imenovani laboratorij v skladu s cenikom
organa za potrjevanje.
24. člen
(razveljavitev imenovanja)
(1) Uprava razveljavi imenovanje:
-      
na predlog organa za potrjevanje, če ta pri nadzoru dela preglednika,
vzorčevalca ali laboratorija pod uradnim nadzorom ugotovi, da namerno ali iz
malomarnosti krši predpisani način opravljanja pregledov, vzorčenja oziroma
analize kakovosti semena;
-      
po uradni dolžnosti, če preglednik, vzorčevalec ali laboratorij pred
potekom roka iz prvega, drugega, tretjega, četrtega ali petega odstavka
prejšnjega člena preneha izpolnjevati zahteve za obnovo imenovanja.
(2) Preglednik, vzorčevalec ali
laboratorij, ki mu je Uprava v skladu s prejšnjim odstavkom razveljavila
imenovanje, se izbriše iz evidence preglednikov, vzorčevalcev in laboratorijev
pod uradnim nadzorom.
(3) Preglednik, vzorčevalec ali
laboratorij iz prejšnjega odstavka se lahko ponovno prijavi za imenovanje šele
po preteku enega leta od pravnomočne odločbe o razveljavitvi imenovanja.
Pregledniki in vzorčevalci morajo v tem primeru ponovno opraviti osnovno
usposabljanje.
(4) Organ za potrjevanje v primerih iz
prve alinee prvega odstavka tega člena razveljavi rezultate pregledov,
vzorčenja ali analize semena pod uradnim nadzorom in uradno pregleda
izpolnjevanje predpisanih zahtev za semenski posevek oziroma kakovost semena.
Semenski posevek oziroma seme se uradno potrdi, če izpolnjuje predpisane
zahteve.
25. člen
(prenehanje imenovanja)
Uprava na zahtevo preglednika, vzorčevalca
ali laboratorija izda odločbo o razveljavitvi imenovanja in izbriše preglednika,
vzorčevalca ali laboratorij iz evidence preglednikov, vzorčevalcev in
laboratorijev pod uradnim nadzorom.

Pravilnik o pogojih za opravljanje poljskih
pregledov, vzorčenj in testiranj semenskega materiala kmetijskih rastlin pod
uradnim nadzorom (Uradni list RS, št. 93/05)
vsebuje naslednjo končno določbo: 
»VII. KONČNA DOLOČBA
26. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije, razen določb 6. do 14. člena in 17.
do 19. člena tega pravilnika, ki se začnejo uporabljati 1. maja 2006.«.

Pravilnik o spremembah Pravilnika o pogojih za
opravljanje poljskih pregledov, vzorčenj in testiranj semenskega materiala
kmetijskih rastlin pod uradnim nadzorom (Uradni list RS, št. 44/07) vsebuje naslednjo končno določbo: 
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pogojih za opravljanje poljskih pregledov, vzorčenj in testiranj
semenskega materiala kmetijskih rastlin pod uradnim nadzorom (Uradni list RS,
št. 38/10) vsebuje naslednjo končno določbo: 
»11. člen
Ta pravilnik začne veljati petnajsti dan po
objavi v Uradnem listu Republike Slovenije.«.