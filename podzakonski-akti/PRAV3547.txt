I. SPLOŠNE DOLOČBE
1. člen
Ta pravilnik ureja naloge mrliško pregledne službe; njeno
organizacijo in delo; dolžnosti zdravnikov mrliških preglednikov in
dokumentacijo, ki jo morajo voditi; obdukcijo in pokop mrličev ter druga
tehnična vprašanja v zvezi z opravljanjem mrliško pregledne službe.
Ta pravilnik se uporablja tudi za tujce, brezdomce in osebe,
katerih prebivališče je neznano.
2. člen
Mrliško pregledna služba ima naslednje naloge:
1.     
z mrliškimi pregledi ugotavlja nastop smrti oziroma mrtvorojenost,
2.     
ugotovi osnovni vzrok in druge vzroke smrti,
3.     
preiskuje in ugotavlja način smrti in da razvršča smrtne primere v
naslednje skupine po načinu smrti:
A.     naravna
smrt:
-     zaradi
starosti
-     zaradi
bolezni
-     zaradi
prirojenih napak
-     v zvezi s
porodom brez sodelovanja druge osebe
B.     nenaravna
ali nasilna smrt:
-     po svoji
krivdi – samomor
-     po svoji
malomarnosti – nezgoda
-     po krivdi
druge osebe – uboj – po malomarnosti druge osebe – nezgoda
-     brez svoje
in tuje krivde – elementarna nesreča itd.
-     posebni
primeri – nepojasnjena smrt, smrt med operacijo ali med drugimi zdravniškimi
posegi itd.
4.     
v primeru suma, da je vzrok smrti nalezljiva bolezen, brez odlašanja
obvesti pristojni območni zavod za zdravstveno varstvo in sanitarno inšpekcijo,
5.     
prijavlja organom pregona sum smrti zaradi kaznivega dejanja, ter pomaga
sodiščem in organom javne varnosti pri izsledovanju in preiskovanju kaznivega
dejanja,
6.     
potrdi smrt in jo prijavi pristojnemu matičnemu uradu,
7.     
daje zdravniška poročila o osnovnem vzroku in drugih vzrokih smrti,
8.     
en izvod zdravniškega poročila o umrli osebi posreduje območnemu zavodu
za zdravstveno varstvo, ki je pristojen za vodenje evidence o vzroku smrti.
9.     
v okviru mrliškega pregleda poskrbi, da se opravijo naloge, ki so v
skladu s strokovnimi in raziskovalnimi programi.
3. člen
Mrliško pregledno službo organizira in skrbi za njeno
pravilno delovanje občinski organ pristojen za zdravstvo. Mrliško pregledno
službo opravljajo zdravniki, ki so za to posebej pooblaščeni in usposobljeni. V
bolnišnici opravlja mrliški pregled zdravnik, ki je umrlega zdravil, če ta ni
dosegljiv, opravi po službeni dolžnosti mrliški pregled dežurni zdravnik.
Zdravnik mrliški preglednik mora pred mrliškim pregledom
pregledati dosegljivo zdravstveno dokumentacijo umrlega.
Za strokovno delo mrliško pregledne službe je odgovoren
strokovni vodja zdravstvenega zavoda, v katerem je zdravnik mrliški preglednik
zaposlen, oziroma vodja oddelka v bolnišnici.
Svojo usposobljenost mrliški preglednik izkaže s potrdilom
Inštituta za sodno medicino Medicinske fakultete in Inštituta za varovanje
zdravja Republike Slovenije, da je opravil ustrezno usposabljanje.
4. člen
Mrliško pregledno službo zagotovi občinski organ pristojen za
zdravstvo s pogodbo s pristojnim zdravstvenim zavodom ali zasebnim zdravnikom s
pogodbo o koncesiji.
S pogodbo iz prejšnjega odstavka se uredijo zlasti naslednja
vprašanja:
1.     
poimensko se določijo zdravniki, ki bodo opravljali mrliško pregledno
službo in določi tudi nadomeščanje v primeru njihove bolezenske ali druge
prizadetosti, odsotnosti ali zadržanosti,
2.     
višino povračila zdravstvenemu zavodu za delo zdravnika in koliko od
povračila dobi zdravnik od vsakega opravljenega mrliškega pregleda,
3.     
območja, na katerem bo posamezen zdravnik opravljal mrliško pregledno
službo,
4.     
plačevanje obdukcij in transportnih stroškov v zvezi s postopkom, če
vzroka smrti ni mogoče zanesljivo ugotoviti ali če to zahteva iz utemeljenih
razlogov zdravnik, ki je bolnika zdravil.
Če pristojni zdravstveni zavod nima zadostnega števila
zdravnikov za učinkovito in hitro opravljanje mrliško pregledne službe, se mora
dogovoriti z najbližjim zdravstvenim zavodom glede nadomestnih zdravnikov,
pooblaščenih za opravljanje mrliško pregledne službe.
5. člen
Zdravnik, ki je določen za opravljanje mrliško pregledne
službe, ne more odkloniti tega dela, razen če je zaradi zdravstvenega stanja
ali starosti oproščen tudi opravljanja zdravniških obiskov na domu. Nujen obisk
pri bolniku ima prednost pred ogledom trupla, razen v primeru, če gre za sum na
navidezno smrt.
Zdravnikom, določenim za opravljanje mrliško pregledne
službe, se mora izročiti prepis pogodbe iz prejšnjega člena, kar potrdijo s
podpisom.
6. člen
Mrliško pregledno službo oseb, ki umrejo v javnih
zdravstvenih zavodih, opravljajo za to posebej pooblaščeni zdravniki teh
zavodov, sicer pa krajevno pristojen zdravnik, ki je pooblaščen za opravljanje
mrliško pregledne službe.
Pooblastilo za opravljanje mrliško pregledne službe, ki jo
opravljajo zdravniki javnih zdravstvenih zavodov izda minister za zdravstvo.
7. člen
Vsakdo je dolžan dati mrliškemu pregledniku na njegovo
zahtevo podatke o času, kraju, vzroku, povodu in načinu smrti oziroma
mrtvorojenosti in druge podatke, potrebne za izpolnitev zdravniškega poročila o
umrli osebi in predpisane s tem pravilnikom.
Za nadzor nad izpolnjevanjem in vodenjem predpisane
dokumentacije je pristojen Inštitut za varovanje zdravja Republike Slovenije.
Za strokovno usposabljanje za opravljanje mrliško pregledne
službe sta pooblaščena Institut za sodno medicino Medicinske fakultete in
Inštitut za varovanje zdravja Republike Slovenije, ki izdata tudi ustrezno
potrdilo.
8. člen
Občinski organ za zdravstvo vodi evidenco (seznam) vseh
mrliških preglednikov, določenih za vse območje ali samo za posamezna območja
občine. O tem morajo biti seznanjeni tudi organi, ki so pristojni za vodenje
matičnih knjig.
Občinski organ za zdravstvo lahko vsak čas in brez poprejšnje
odpovedi razreši mrliškega preglednika, ki kljub predhodnemu opozorilu ne
opravlja pravilno ali vestno svoje službe. O tem obvesti zdravstveni zavod, če
gre za njegovega zdravnika.
II. OPRAVLJANJE MRLIŠKE PREGLEDNE SLUŽBE
9. člen
Če smrti ne prijavi zdravnik mrliški preglednik, mora tisti, ki
mora po predpisih o matičnih knjigah prijaviti smrt ali mrtvorojenost, še pred
to prijavo obvestiti mrliškega preglednika, da opravi mrliški pregled in potrdi
smrt na predpisanem obrazcu ter izda zdravniško poročilo o umrli osebi oziroma
mrtvorojencu.
Ustno ali pisno obvestilo mora biti sporočeno mrliškemu
pregledniku čimprej, najpozneje pa v dvanajstih urah po zaznanju smrti oziroma
mrtvorojenosti.
O mrtvorojenosti mora obvestiti mrliškega preglednika ne
glede na dolžnost drugih oseb po predpisih iz prvega odstavka tega člena tudi
babica, ki je pri porodu sodelovala ali ki je na drug način izvedela za
mrtvorojenost.
10. člen
Mrliški preglednik mora pregledati vsako truplo oziroma
mrtvorojenega otroka takoj, ko izve za smrt oziroma mrtvorojenca, najpozneje pa
v štiriindvajsetih urah, ob specifičnih klimatskih razmerah in v gosto
naseljenih stavbah najpozneje v dvanajstih urah, v primeru nenadne ali nasilne
smrti pa najkasneje v štirih urah po tem, ko je za smrt izvedel.
Če je oseba umrla v zdravstvenem zavodu ali pri zasebnem
zdravstvenem delavcu, mora ta zdravstveni zavod oziroma zasebni zdravstveni
delavec obvestiti o obdukcijski diagnozi zdravstveni zavod, kjer se je bolnik
zdravil pred napotitvijo v drug zdravstveni zavod, oziroma njegovega osebnega zdravnika,
ki je vodil osnovno medicinsko dokumentacijo o umrlem bolniku.
Določba prejšnjega odstavka velja tudi glede bolnikov, ki so
umrli zunaj zdravstvenega zavoda, če se je pri poznejši obdukciji ugotovil
drugačen vzrok smrti (diagnoza), kot je bil ugotovljen pri mrliškem pregledu.
11. člen
Mrliški pregled se opravlja praviloma na kraju smrti oziroma
mrtvorojenosti, le če je bilo to zaradi posebnih okoliščin nemogoče, se lahko
opravi pregled v stanovanju pokojnika ali v mrtvašnici.
Kadar gre za očitno nasilno smrt ali za sum take smrti,
trupla ni dopustno premakniti iz prvotne lege, dokler tega ne dovoli pristojni
sodni organ, javni tožilec, oziroma organ javne varnosti.
Pred opravljenim mrliškim pregledom se truplo ne sme dati na
mrtvaški oder, prevažati ali pokopati oziroma upepeliti.
12. člen
Mrliški pregled se opravlja po strokovnih navodilih, ki jih
izda minister za zdravstvo na sporazumen predlog Instituta za sodno medicino
Medicinske fakultete in Instituta za varovanje zdravja.
13. člen
Mrliški preglednik mora mrliča oziroma mrtvorojenca skrbno
pregledati po vsem telesu glede vseh znamenj resnične smrti, ki jih določajo
strokovna navodila za opravljanje mrliškega pregleda.
Posebno pozornost je treba posvetiti sporočilom in znamenjem,
ki kažejo, da je smrt nastopila zaradi kaznivega dejanja ali nalezljive
bolezni.
Kadar gre za sum nasilne smrti ali za nenadno smrt. mora
mrliški preglednik takoj obvestiti organe pregona in jim dati potrebne podatke
zaradi nadaljnjega ukrepanja po zakonu o kazenskem postopku.
Če gre za sum nasilne smrti mrliški preglednik poskrbi, da se
ohranijo sledovi in predmeti, s katerimi je bilo kaznivo dejanje storjeno.
Kadar gre za sum nalezljive bolezni, mora mrliški preglednik
brez odlašanja obvestiti območni zavod za zdravstveno varstvo in sanitarno
inšpekcijo.
14. člen
Dolžnost mrliškega preglednika je tudi čimbolj natančno
ugotoviti čas (dan, mesec, leto, uro), kraj in vzrok smrti, pri mrtvorojencu pa
vzrok in okoliščine, v katerih se je porod izvršil in kdo je pri tem sodeloval.
Če mrliški preglednik glede na okoliščine ne more določiti
natančnega časa smrti, ugotovi čas smrti tako, da določi časovni interval med
urama in datumoma smrti.
15. člen
Mrliškemu pregledu sme prisostvovati najlažje dosegljiva
odrasla oseba, ki razpolaga s podatki o umrlemu.
III. DOKUMENTACIJA
16. člen
Mrliški preglednik izda o opravljenih pregledih dokumentacijo
na predpisanih obrazcih, ki sta priloga tega pravilnika.
Zdravniško poročilo o umrli osebi izpolni mrliški preglednik
v ustreznem številu izvodov, in sicer:
-       
za območni zavod za zdravstveno varstvo, za vnos in obdelavo podatkov,
-       
v primeru obdukcije ali odstopa od obdukcije za Inštitut za patologijo
Medicinske fakultete ali patološko morfološke enote bolnišnic, morajo
posredovati podatke območnemu zavodu za zdravstveno varstvo,
-       
za inštitut za sodno medicino Medicinske fakultete oziroma za zdravnika
mrliškega preglednika, pristojnega za območje na katerem se opravi upepelitev,
-       
za zdravnika, ki je ugotovil smrt. Prijavo smrti izpolni mrliški
preglednik, in sicer:
-       
za prijavo smrti na matičnem uradu,
-       
za prevoznika trupla kot dovoljenje za prevoz umrlega.
Zdravniško poročilo o umrli osebi lahko mrliški preglednik
dopolni na hrbtni strani obrazca s podatki o času pokopa umrlega, o
mrtvorojenosti in o času opravljenega mrliškega pregleda. Tako dopolnitev mora
mrliški preglednik podpisati in datirati.
17. člen
Za mrtvorojenega otroka se po tem pravilniku šteje mrtev plod
ne glede na njegovo težo in dolžino, če je trajala nosečnost 22 tednov in več.
Za živorojenega otroka se šteje in se mora prijaviti smrt –
ne glede na porodno težo in dolžino, na čas trajanja nosečnosti ter na čas
trajanja življenja – vsak plod, ki pri izločitvi iz materinega telesa diha ali
kaže druge znake življenja (npr. bitje srca, utripanje popkovnice ali vidno
gibanje progastih mišic), in sicer ne glede na to ali je bila popkovnica
prekinjena ali posteljica še pritrjena.
Za splav (fetalno smrt) se šteje mrtev plod, če je trajala
nosečnost manj kot 22 tednov. Splav je treba prijaviti pristojnemu območnemu
zavodu za zdravstveno varstvo na predpisanem obrazcu.
Prijavo opravi zdravnik, ki je prvi ugotovil splav. Če gre za
sum kaznivega dejanja, mora o tem obvestiti tudi organe pregona.
IV. OBDUKCIJA
18. člen
Po opravljenem mrliškem pregledu oziroma ugotovitvi, da je
oseba umrla, se mora opraviti obdukcija (sanitarna obdukcija) v naslednjih
primerih:
-       
če se ne da ugotoviti vzroka smrti,
-       
na zahtevo zdravnika, ki je bolnika zdravil,
-       
če gre za sum nalezljive bolezni,
-       
na zahtevo pristojnega preiskovalnega sodnika.
Obdukcija se opravi tudi na željo zakonca ali izvenzakonskega
partnerja ali če tega ni, na zahtevo staršev, odraslih otrok oziroma
posvojencev, če gre za umrla starša ali posvojitelje, če se ne strinjajo z
ugotovljenim vzrokom smrti.
Plačnik stroškov obdukcije iz prvega odstavka tega člena je
občinski organ pristojen za zdravstvo, ki mora zagotoviti tudi tehnično pomoč v
zvezi z obdukcijo (npr. prenašanje, prevoz in pokop trupla). Če se izkaže, da
gre za kaznivo dejanje spadajo stroški v zvezi z obdukcijo med stroške
kazenskega postopka.
Obdukcijo smejo opravljati le za to usposobljeni zdravniki.
Obdukcijo trupel, kjer je podan sum, da je šlo za nalezljivo bolezen, se sme
opraviti samo v pokopališki ali bolnišnični mrtvašnici oziroma prosekturi.
Obdukciji sme prisostvovati mrliški preglednik.
Če se šele pri obdukciji ugotovi, da je bila smrt posledica
kaznivega dejanja, je treba obdukcijo prekiniti in o tem takoj obvestiti organe
pregona oziroma preiskovalnega sodnika. O vsaki obdukciji se mora izdelati
obdukcijski zapisnik z izčrpno obdukcijsko diagnozo. V zapisniku morajo biti
navedeni vsi patološki znaki in vzroki smrti. Zapisnik mora podpisati zdravnik,
ki je opravil obdukcijo.
19. člen
Fotografiranje in snemanje mrliških mask pri mrličih, umrlih
za nalezljivo boleznijo ni dopustno, izjemoma je to dopustno z dovoljenjem in
ob navzočnosti za opravljanje mrliških pregledov pooblaščenega zdravnika,
poprej je treba ukreniti vse potrebno, da se ne prenese nalezljiva bolezen.
V. POKOP
20. člen
Pokop oziroma upepelitev mrliča se opravi v skladu z zakonom.
Pred upepelitvijo se obvezno opravi kontrolni mrliški pregled. Pregled opravi
zdravnik mrliški preglednik pristojen za območje, na katerem se opravi
upepelitev.
21. člen
Mrliški pregledniki morajo upoštevati predpise o vodenju
matičnih knjig in navodila ministrstva za zdravstveno, Inštituta za sodno
medicino Medicinske fakultete ter organizacije, ki je pristojna za statistično
obdelavo.
TUJCI, BREZDOMCI IN OSEBE, KATERIH PREBIVALIŠČE JE NEZNANO
21.a člen
Plačnik opravljenih mrliških pregledov tujcev, brezdomcev
oziroma oseb, katerih prebivališče je neznano, morebitnih obdukcij, tehnične
pomoči v zvezi z obdukcijo in pokopa oziroma upepelitve v zvezi s temi osebami,
je občinski upravni organ, pristojen za zdravstvo po kraju smrti oziroma kraju
najdbe trupla tujca, brezdomca oziroma osebe, katere prebivališče je neznano. 
21.b člen 
Kolikor se naknadno ugotovi prebivališče umrlega iz
prejšnjega člena, ki je bilo ob njegovi smrti neznano, lahko občinski upravni
organ, ki je plačal stroške iz prejšnjega člena, zahteva njihovo povrnitev od
občinskega upravnega organa, kjer je imel umrli prebivališče. Pravica do
povrnitve stroškov zastara po preteku dveh let od pokopa oziroma upepelitve
umrlega.

Obrazec:
Zdravniško poročilo o umrli osebi
Obrazec:
Prijava smrti

Pravilnik o pogojih in načinu opravljanja
mrliško pregledne službe (Uradni list RS, št. 56/93) vsebuje naslednje prehodne in
končne določbe:
»VI. PREHODNE IN KONČNE DOLOČBE
22. člen
Dokler minister za zdravstvo skladno s 6. členom tega
pravilnika, ne izda ustreznih pooblastil, opravljajo mrliško pregledno službo
dosedanji mrliški pregledniki.
23. člen
Dokler ne bodo izdani novi predpisi o matičnih knjigah,
uporabljajo mrliški pregledniki navodilo o vodenju matičnih knjig (Uradni list
SFRJ, št. 42/68), navodilo o spremembi navodila o obrazcu potrdila o smrti
(Uradni list SFRJ, št. 33/68) ter navodilo o spremembah navodila o obrazcih, na
katerih pošiljajo matičarji statističnim organom statistične podatke (Uradni
list SFRJ, št. 54/69).
24. člen
Z uveljavitvijo tega pravilnika preneha veljati Pravilnik o
mrliški pregledni službi (Uradni list SRS, št. 15/73).
25. člen
Ta pravilnik začne veljati osmi dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o pogojih in načinu opravljanja mrliško pregledne službe (Uradni
list RS, št. 15/08) vsebuje naslednjo končno določbo:
»3. člen
Ta pravilnik začne veljati petnajsti dan po objavi v Uradnem
listu Republike Slovenije.«.