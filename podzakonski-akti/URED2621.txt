1. člen
Ta uredba določa podpore promociji in trženju kmetijskih
pridelkov oziroma živil, upravičence do sredstev, pogoje za pridobitev sredstev
in delež dodeljenih sredstev za leto 2002.
2. člen
Namen podpor iz te uredbe je sofinanciranje strokovnih
programov na mednarodnih kmetijsko živilskih sejmih v Republiki Sloveniji.
3. člen
Upravičenci do sredstev so fizične in pravne osebe s stalnim
prebivališčem oziroma sedežem v Republiki Sloveniji, ki so registrirane za
organizacijo kmetijsko živilskih sejmov.
4. člen
Pogoji za pridobitev sredstev: 
-       
predložitev programa strokovnih prireditev na mednarodnem
kmetijsko-živilskem sejmu, 
-       
usposobljenost za izvedbo programov strokovnih prireditev. 
Delež dodeljenih sredstev znaša do 50% priznane vrednosti
programa.
5. člen
Sredstva po tej uredbi se uveljavljajo z vlogo, ki jo
upravičenci pošljejo priporočeno po pošti na naslov: Ministrstvo za kmetijstvo,
gozdarstvo in prehrano, Dunajska 56 do 58, 1000 Ljubljana, do vključno 30.
septembra 2002. Iz vloge morajo biti razvidni podatki o upravičencu, namen s
kratko vsebino programa strokovnih prireditev, terminski načrt in finančna
konstrukcija z opredeljenimi viri financiranja.
6. člen
Prispele vloge pregleda in oceni komisija, ki jo imenuje
minister, pristojen za kmetijstvo. O pregledu in oceni vlog sestavi komisija
zapisnik, ki mora vsebovati zlasti: 
-       
kraj, dan in uro pregledovanja in ocenitve vlog, 
-       
imena članov komisije, 
-       
seznam prispelih vlog, 
-       
seznam nepopolnih in neutemeljenih vlog, 
-       
seznam upravičencev do sredstev po tej uredbi in predlagane višine
sredstev, 
-       
morebitne pripombe. 
Do sredstev so upravičeni vlagatelji, katerih vloge so bile
ocenjene z več kot 50 % možnih točk. Pri točkovanju se upoštevajo predvsem
obseg strokovnega programa v času trajanja sejma, velikost sejma in pomen sejma
za kmetijsko stroko.
7. člen
Na podlagi zapisnika komisije minister, pristojen za
kmetijstvo, odloči o vloženih zahtevkih. Na podlagi odločb o dodeljenih
sredstvih sklene ministrstvo, pristojno za kmetijstvo, z upravičenci pogodbe, s
katerimi se natančneje uredijo način in pogoji izkoriščanja dodeljenih
sredstev.
8. člen
Ta uredba začne veljati naslednji dan po objavi v Uradnem
listu Republike Slovenije.
Št. 403-30/2002-1
Ljubljana, dne 26. avgusta 2002.
Vlada Republike Slovenije
dr. Janez Drnovšek l. r. 
Predsednik
 