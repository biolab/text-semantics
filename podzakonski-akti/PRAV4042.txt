1. člen
S tem pravilnikom se predpisuje oblika in vsebina obrazca
potniške spremnice ter način njene uporabe in hranjenja. Potniško spremnico
uporablja domači prevoznik pri opravljanju občasnih prevozov potnikov v
mednarodnem cestnem prometu in prevozu potnikov v mednarodnem cestnem prometu z
izmeničnimi vožnjami.
2. člen
Ministrstvo, pristojno za promet, izda knjigo potniških
spremnic, ki vsebuje 25 obrazcev potniških spremnic v dvojniku. Ministrstvo,
pristojno za promet opravlja delitev knjižic potniških spremnic, domačim
prevoznikom, ki imajo licenco za opravljanje prevozov potnikov v mednarodnem
cestnem prometu ali imajo te prevoze priglašene kot prevoze za lastne potrebe.
3. člen
Knjiga potniških spremnic ima platnice iz trdnega papirja
zelene barve formata DIN A4 + 29,7 x 21cm. Natisnjena je v slovenskem jeziku in
označena s serijsko številko knjižice. Platnica – sprednja stran vsebuje
naslednje podatke: država izdaje, naziv in naslov pristojnega organa, ki je
knjigo izdal, serijska številka, ime in naslov prevoznika, kraj in datum
izdaje, pečat in podpis odgovorne osebe organa, ki je knjižico izdal. Platnica
– hrbtna stran vsebuje podatke o vrstah občasnih prevozov, ki so zajeti v
sporazumu Interbus, vrstah prevozov, ki po sporazumu Interbus ne potrebujejo
dovolilnice, in informacije v zvezi z izpolnjevanjem potniške spremnice.
4. člen
Obrazec potniške spremnice je list bele barve formata DIN A4
+ 29,7 x 21cm. Na obrazcu potniške spremnice so določena mesta za vpis podatkov
o registrski oznaki vozila, številu potniških sedežev, imenu prevoznika, imenu
voznika(ov), vrsti prevoza, programu potovanja, potnikih, datumu izpolnitve
potniške spremnice, podpis prevoznika, nepredvidljivih spremembah in mesta za
pečate kontrolnih organov. 
Obrazec potniške spremnice je natisnjen v dvojniku v
slovenskem jeziku in je označen z zaporedno številko. Obrazec je priloga tega
pravilnika.
5. člen
Pred začetkom vsakega izvajanja občasnih prevozov potnikov v
mednarodnem cestnem prometu ali prevoza potnikov v mednarodnem cestnem prometu
z izmeničnimi vožnjami je domači prevoznik dolžan izpolniti potniško spremnico
v dvojniku. Prvi izvod potniške spremnice mora biti v vozilu ves čas prevoza,
za katerega je bila izpolnjena, in jo mora voznik pokazati na zahtevo
pooblaščenih kontrolnih organov. 
Drugi izvod potniške spremnice je domači prevoznik dolžan
hraniti izven vozila na sedežu podjetja najmanj eno leto po opravljenem
prevozu.
6. člen
Domači prevoznik je odgovoren za pravilno in točno
izpolnjevanje obrazca potniške spremnice. Potniško spremnico je treba izpolniti
z neizbrisnimi tiskanimi črkami. Podpiše jo odgovorna oseba za prevoze pri
domačem prevozniku ali voznik, če je za to pooblaščen z aktom o notranji
kontroli prevoznika. 
Podatki vpisani v obrazec potniške spremnice, se ne smejo brisati
in prečrtavati. Nepredvidljive naknadne spremembe, ki nastanejo v času
opravljanja prevoza, se vpišejo v rubriko 8 obrazca in jih vpiše in podpiše
voznik.
7. člen
V rubrike obrazca potniške spremnice se vpisujejo naslednji
podatki: 
rubrika 1: 
-       
levo – registrska označba vozila, 
-       
desno – število razpoložljivih potniških sedežev; 
rubrika 2: desno – ime ali trgovsko ime prevoznika in naslov;
rubrika 3: desno – ime in priimek voznika ali voznikov; 
rubrika 4: vrsta občasnega prevoza: 
-       
A – krožna vožnja “zaprtih vrat”, 
-       
B – prevoz potnikov, pri katerem je vozilo na potovanju tja polno, na
potovanju nazaj pa prazno, 
-       
C – prevoz potnikov, pri katerem je vozilo na potovanju tja prazno, vsi
potniki vstopijo na istem mestu in se prepeljejo v državo, v kateri ima
prevoznik sedež; 
rubrika 5: podatki o programu potovanja z navedbo dnevnih
etap, datumi opravljanja lokalnih izletov, mest/držav, med katerimi se ti
prevozi opravljajo, prevoženih kilometrih in mejnih prehodih; 
rubrika 6: seznam potnikov z imeni in priimki. 
Imena in priimke potnikov lahko prevoznik zagotovi tudi tako,
da vnaprej pripravljen seznam potnikov na posebnem listu pripne k potniški
spremnici. Prevoznik žigosa in podpiše seznam potnikov in potniško spremnico; 
rubrika 7: 
-       
levo – datum izpolnitve potniške spremnice, 
-       
desno – podpis prevoznika; 
rubrika 8: nepredvidljive spremembe; 
rubrika 9: mesta za kontrolne pečate pristojnih organov.
8. člen
Za vožnje s praznim vozilom iz rubrike 4 C na obrazcu
potniške spremnice mora domači prevoznik k potniški spremnici priložiti
naslednje dokumente: 
-       
v primerih pod 4 C1: kopijo pogodbe o prevozu, če jo katera država
zahteva, ali drug enakovreden dokument, ki vsebuje bistvene podatke iz pogodbe
(zlasti kraj, državo in datum sklenitve, kraj, državo in datum prevzema
potnikov, namembni kraj in državo); 
-       
v primerih pod 4 C2: potniško spremnico za ustrezno vožnjo, pri kateri
je bil avtobus na poti tja poln, na poti nazaj pa prazen, da bi potnike
prepeljal nazaj na ozemlje države, v kateri jih spet prevzame; 
-       
v primerih pod 4 C3: vabilo osebe, ki je potnike povabila, ali
fotokopijo vabila.
9. člen
Če prevoznik opravlja občasne prevoze potnikov v mednarodnem
cestnem prometu, za katere je potrebna dovolilnica, ali prevoze potnikov v
mednarodnem cestnem prometu z izmeničnimi vožnjami, ne izpolni rubrike 4, ampak
potniški spremnici priloži ustrezno dovolilnico, iz katere je razvidna vrsta
prevoza.
10. člen
Vozno osebje prevoznika mora pri prestopu državne meje
predložiti potniško spremnico s seznamom potnikov v potrditev carinskim mejnim
organom.
11. člen
Ministrstvo, pristojno za promet, izvaja delitev knjig
potniških spremnic domačim prevoznikom. Knjiga potniških spremnic se ob
dodelitvi evidentira na ime domačega prevoznika in ni prenosljiva.
12. člen
Domači prevoznik je dolžan poravnati stroške v zvezi s
tiskom, izdajo in stroški postopka v zvezi z dodelitvijo knjig potniških
spremnic. 
Višina povračila stroškov znaša 10.000 SIT za knjigo
potniških spremnic.
13. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 2656-13/2001
Ljubljana, dne 15. januarja 2002.
Minister 
za promet 
Jakob Presečnik l. r.