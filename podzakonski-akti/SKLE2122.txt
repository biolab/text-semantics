I
Postopek po 14. členu zakona o postopku za ustanovitev občin
ter za določitev njihovih območij (ZPUODO) bo Državni zbor Republike Slovenije
začel 1. julija 2001.
II
V tem postopku bo Državni zbor Republike Slovenije ugotovil,
ali vloženi predlogi izpolnjujejo z ustavo in zakonom določene pogoje za
ustanovitev novih občin ter za določitev njihovih območij, za spremembo območij
občin ter za spremembo imen in sedežev občin in določil območja, na katerih se
bo izvedel referendum za ugotovitev volje prebivalcev ter razpisal referendum.
III
Predloge za začetek postopka za ustanovitev občin ter za
določitev njihovih območij, spremembo območij občin ter za spremembo imen in
sedežev občin je treba vložiti v Državni zbor Republike Slovenije do vključno
30. junija 2001. Predlogi se vložijo pisno in se naslovijo na glavno pisarno
Državnega zbora Republike Slovenije, Ljubljana, Šubičeva 4.
IV
Državni zbor Republike Slovenije
poziva vse, ki so že vložili predlog pa niso bili obravnavani v okviru
zadnjega postopka po ZPUODO ter tiste, ki so predloge poslali po zaključku tega
postopka, da predloge ponovno vložijo v Državni zbor Republike Slovenije v
skladu z določbami tega sklepa in pri tem obnovijo vse podatke, ki utemeljujejo
njihove predloge. 
Občinski sveti, sveti ožjih delov občin in zbori občanov
morajo zato, ker so bile v letu 1998 izvedene redne lokalne volitve, konstituirane
nove občine in novi občinski organi, pred vložitvijo predloga za začetek
postopka, v občini izvesti celoten z zakonom predpisan postopek.
V
Delovno telo Državnega zbora Republike Slovenije, pristojno
za vprašanja lokalne samouprave, bo predlagatelje, katerih predlogi bodo
nepopolni, takoj pozvalo naj predloge v primernem roku dopolnijo. Po izteku
tega roka bo delovno telo podalo Državnemu zboru Republike Slovenije poročilo o
tem, kateri predlogi so vloženi v skladu z zakonom in kateri kljub pozivu
ostajajo nepopolni. Nepopolne predloge bo Državni zbor Republike Slovenije s
sklepom zavrgel ter o tem obvestil posamezne predlagatelje.
VI
Ta sklep se objavi v Uradnem listu Republike Slovenije ter v
vseh slovenskih dnevnikih.
Št. 005-01-95-4/30
Ljubljana, dne 18. aprila 2001.
Predsednik 
Državnega zbora 
Republike Slovenije 
Borut Pahor l. r.