I. SPLOŠNE DOLOČBE
1. člen
(namen pravilnika)
Ta pravilnik določa pogoje, ki jih morajo izpolnjevati
imetniki dovoljenja za opravljanje dejavnosti preskrbe s človeškimi tkivi in
celicami, namenjenimi za zdravljenje ljudi (v nadaljnjem besedilu: tkiva in
celice), postopek za ugotavljanje teh pogojev in postopek za pridobitev
dovoljenja ter pogoje in postopek odobritve dejavnosti uvoza, izvoza, vnosa in
iznosa v skladu z:
-    
Direktivo 2004/23/ES Evropskega parlamenta in Sveta z dne 31. marca 2004
o določitvi standardov kakovosti in varnosti, darovanja, pridobivanja,
testiranja, predelave, konzerviranja, shranjevanja in razdeljevanja človeških
tkiv in celic (UL L št. 102 z dne 7. 4. 2004, str. 48), zadnjič spremenjeno z
Uredbo (ES) št. 596/2009 Evropskega parlamenta in Sveta z dne 18. junija 2009 o
prilagoditvi nekaterih aktov, za katere se uporablja postopek iz člena 251
Pogodbe, Sklepu Sveta 1999/468/ES glede regulativnega postopka s pregledom,
Prilagoditev regulativnemu postopku s pregledom – Četrti del (UL L št. 188 z
dne 18. 7. 2009, str. 14), (v nadaljnjem besedilu: Direktiva 2004/23/ES),
-    
Direktivo Komisije 2006/86/ES z dne 24. oktobra 2006 o izvajanju
Direktive 2004/23/ES Evropskega parlamenta in Sveta o zahtevah po sledljivosti,
obveščanju o hudih in neželenih reakcijah in pojavih ter nekaterih tehničnih
zahtevah za kodiranje, predelavo, konzerviranje, shranjevanje in razdeljevanje
človeških tkiv in celic (UL L št. 294 z dne 25. 10. 2006, str. 32), zadnjič
spremenjeno z Direktivo Komisije 2015/565 z dne 8. aprila 2015 o Spremembi
Direktive 2006/86/ES v zvezi z nekaterimi tehničnimi zahtevami za kodiranje
človeških tkiv in celic (UL L št. 93 z dne 9. 4. 2015, str. 43), (v nadaljnjem
besedilu: Direktiva 2006/86/ES), in
-    
Direktivo Komisije (EU) 2015/566 z dne 8. aprila 2015 o izvajanju
Direktive 2004/23/ES v zvezi s postopki za preverjanje ustreznosti standardov
kakovosti in varnosti uvoženih tkiv in celic (UL L št. 93 z dne 9. 4. 2015,
str. 56; v nadaljnjem besedilu: Direktiva 2015/566/EU).
2. člen
(pomen izrazov)
Poleg izrazov, ki so opredeljeni v Zakonu o kakovosti in
varnosti človeških tkiv, namenjenih za zdravljenje (Uradni list RS, št. 61/07
in 56/15 – ZPPDČT; v nadaljnjem besedilu: zakon), se v tem pravilniku
uporabljajo tudi naslednji izrazi:
1.    
»Bone Marrow Donors Worldwide (BMDW)« je sistem, ki povezuje podatke
nacionalnih registrov nesorodnih darovalcev krvotvornih matičnih celic,
akreditiranih po mednarodnih standardih za zagotavljanje kakovosti postopkov za
hitro in učinkovito dobavo krvotvornih matičnih celic ustrezne kakovosti in
količine najboljšega nesorodnega darovalca za takojšnjo presaditev bolniku, z
zaščito anonimnosti, zdravja in dobrobiti prostovoljnih darovalcev;
2.    
»dobavitelj« je ustanova za tkiva in celice s sedežem v drugi državi
članici Evropske unije (v nadaljnjem besedilu: EU), ki ima ustrezno dovoljenje
pristojnega organa države članice EU, v kateri ima sedež, za opravljanje
dejavnosti preskrbe s tkivi in celicami;
3.    
»dobavitelj iz tretje države« je ustanova za tkiva in celice ali druga
ustanova, ki ima sedež v tretji državi in na podlagi dovoljenja pristojnega
organa države, v kateri ima sedež, lahko izvaja izvoz. Dobavitelj iz tretje
države lahko opravlja tudi eno ali več dejavnosti preskrbe s tkivi in celicami,
in sicer darovanje, pridobivanje, testiranje, obdelavo, konzerviranje,
shranjevanje ali razdeljevanje tkiv in celic;
4.    
»edinstvena številka imetnika dovoljenja« je edinstven identifikator
imetnikov dovoljenja za opravljanje dejavnosti preskrbe s tkivi in celicami.
Sestavljena je iz ISO oznake države in številke imetnika dovoljenja za
opravljanje dejavnosti preskrbe s tkivi in celicami, ki je sestavljena iz šest
alfanumeričnih znakov ter jo določi Javna agencija Republike Slovenije za
zdravila in medicinske pripomočke (v nadaljnjem besedilu: Agencija). S to
številko je imetnik dovoljenja za opravljanje dejavnosti preskrbe s tkivi in
celicami vpisan v EU-kompendij ustanov za tkiva in celice;
5.    
»enotna evropska koda« je edinstven identifikator vrste tkiv in celic
ter izdelkov iz tkiv in celic, razdeljenih za uporabo uporabnikom. Sestavljen
je iz 40 alfanumeričnih znakov, ki opredeljujejo edinstveno številko imetnika
dovoljenja, edinstveno številko darovanja, oznako vrste tkiv in celic ter
izdelkov iz tkiv in celic, število podskupine lotov in datum izteka roka
uporabnosti;
6.    
»EU-kompendij ustanov za tkiva in celice« je evropski register ustanov
za tkiva in celice ter donorskih centrov, ki so pridobili dovoljenje za
opravljanje dejavnosti preskrbe s tkivi in celicami in ki vsebuje podatke iz
Priloge VIII Direktive 2006/86/ES;
7.    
»generični seznam« je seznam tkiv in celic z določenimi generičnimi
imeni, ki ga pripravi in objavi Evropska komisija na svoji spletni strani;
8.    
»imetniki dovoljenja« so ustanove za tkiva in celice, donorski centri in
uporabniki tkiv in celic, ki so pridobili dovoljenje za opravljanje dejavnosti
preskrbe s tkivi in celicami;
9.    
»preskrba s tkivi in celicami« so vse aktivnosti v zvezi z darovanjem,
pridobivanjem, testiranjem, obdelavo, konzerviranjem, shranjevanjem,
dodeljevanjem in razdeljevanjem tkiv in celic ter aktivnosti uvoza, izvoza,
vnosa in iznosa tkiv in celic, kadar jih izvaja ustanova za tkiva in celice;
10.  »prevzemnik
tkiv in celic« je ustanova za tkiva in celice izven Republike Slovenije, ki ima
dovoljenje za opravljanje dejavnosti preskrbe s tkivi in celicami ali drug
ustrezen dokument pristojnega organa države, kjer ima sedež, uporabnik tkiv in
celic izven Republike Slovenije, ki opravlja zdravstveno dejavnost v skladu s
predpisi države, kjer ima sedež in pri tem uporablja tkiva in celice za
zdravljenje, ali proizvajalec zdravila za napredno zdravljenje izven Republike
Slovenije, ki tkivo in celice sprejme od ustanove za tkiva in celice, ki ima v
Republiki Sloveniji dovoljenje za izvoz oziroma iznos;
11.  »tretje
države« so države, ki niso članice EU;
12.  »uvoz
in izvoz« tkiv in celic je prenos tkiv in celic med Republiko Slovenijo in
tretjimi državami;
13.  »verifikacijski
pregled« je pregled z namenom ugotovitve izpolnjevanja predpisanih pogojev, ki
ga pri predlagatelju pred pridobitvijo dovoljenja za opravljanje dejavnosti
preskrbe s tkivi in celicami ali ob spremembi pogojev opravi strokovna
komisija, ki jo imenuje Agencija;
14.  »vnos
in iznos tkiv in celic« je prenos tkiv in celic med Republiko Slovenijo in
drugimi državami članicami EU.
3. člen
(pristojnosti)
(1) Pristojni organ za izvajanje nalog, določenih v tem
pravilniku, je Agencija.
(2) Dejavnost preskrbe s tkivi in celicami lahko opravljajo
javni zdravstveni zavodi ter domače ali tuje pravne in fizične osebe, ki jih
Agencija imenuje in jim izda dovoljenje za opravljanje darovanja, pridobivanja,
testiranja, razdeljevanja, obdelave, konzerviranja, shranjevanja, dodeljevanja,
uvoza, vnosa, izvoza ali iznosa v okviru te dejavnosti in jim dodeli edinstveno
številko imetnika dovoljenja.
4. člen
(standardi)
(1) Za opravljanje dejavnosti preskrbe s tkivi in celicami se
uporabljajo standardi, določeni v zadnji objavljeni verziji dokumenta Sveta
Evrope »Guide on the quality and safety of tissues and cells for human
application«, dosegljivega na spletni strani Sveta Evrope (https://www.edqm.eu/en/organ-tissues-cells-transplantation-guides-1607.html)
oziroma zadnji objavljeni verziji dokumenta »Euro GTP-Guidance«, dosegljivega
na spletni strani projekta Euro-GTPs (http://eurogtps.com/), če v nacionalnih
predpisih na področju preskrbe s človeškimi tkivi in celicami ni drugače
določeno.
(2) Imetniki dovoljenj iz tega pravilnika, ki opravljajo
dejavnosti uvoza, izvoza, vnosa ali iznosa tkiv in celic, ter uporabniki,
zagotavljajo standarde kakovosti, varnosti in sledljivosti tkiv in celic v
skladu s predpisi s področja tkiv in celic.
II. POGOJI, KI JIH MORATA IZPOLNJEVATI USTANOVA ZA TKIVA IN
CELICE IN DONORSKI CENTER ZA OPRAVLJANJE DEJAVNOSTI PRESKRBE S TKIVI IN
CELICAMI
A. Organiziranost in upravljanje
5. člen
(sistem kakovosti)
(1) Ustanova za tkiva in celice in donorski center
zagotavljata, da so dejavnosti, ki so predmet dovoljenja za opravljanje
dejavnosti preskrbe s tkivi in celicami, podvržene notranjim presojam, ki jih
nepristransko izvajajo usposobljene in za to pristojne osebe, in sicer vsaj
vsaki dve leti, da se preveri skladnost z odobrenimi protokoli, splošnimi
operativnimi postopki in zakonskimi zahtevami. Ugotovitve in korektivni ukrepi
notranje presoje se dokumentirajo.
(2) Ustanova za tkiva in celice in donorski center vsa
odstopanja od sprejetih postopkov raziščeta in dokumentirata ter določita
morebitne korektivne in preventivne ukrepe. Korektivne ukrepe je treba
dokumentirati, uvesti in zaključiti pravočasno in učinkovito. Učinkovitost in
izvajanje korektivnih in preventivnih ukrepov se sproti preverjata.
(3) Ustanova za tkiva in celice in donorski center
vzpostavita postopke za pregled delovanja sistema upravljanja kakovosti in
zagotovita njegovo nepretrgano in sistematično izboljšanje.
(4) Ustanova za tkiva in celice, ki uvaža ali vnaša tkiva in
celice, ima pisne postopke za dejavnosti, ki jih bo izvajala po uvozu ali vnosu
tkiv in celic.
6. člen
(obvladovanje tveganja)
(1) Ustanova za tkiva in celice in donorski center določita
tveganja pri uporabi biološkega materiala in ravnanja z njim in jih zmanjšata
na najmanjšo mero tako, da se ohranita ustrezna kakovost in varnost tkiv in
celic za uporabo. Tveganja vključujejo tista tveganja, ki so povezana s
postopki, okoljem in zdravstvenim stanjem osebja.
(2) Ustanova za tkiva in celice in donorski center
zagotavljata ukrepe za preprečevanje navzkrižne kontaminacije med darovalci.
7. člen
(dostop do zdravnika)
Če odgovorna oseba iz 23. člena zakona ni zdravnik, ustanova
za tkiva in celice, ki ne opravlja pridobivanja in dodeljevanja tkiv in celic,
imenuje zdravnika in z njim sklene pisni sporazum o svetovanju pri zdravstveni
dejavnosti in načinu sodelovanja.
8. člen
(dodeljevanje)
(1) Dodeljevanje tkiv in celic opravlja ustanova za tkiva in
celice, ki ima dovoljenje Agencije za opravljanje te dejavnosti.
(2) Koordinacijo dodeljevanja tkiv in celic za alogensko
uporabo, za katero obstajajo čakalni seznami za presaditve, opravlja
Slovenija-transplant. Pravila za dodeljevanje oblikujejo razširjeni strokovni
kolegiji za posamezno področje.
9. člen
(uvoz, izvoz, vnos in iznos)
(1) Uvoz, izvoz, vnos ali iznos tkiv in celic lahko
opravljajo ustanove za tkiva in celice, ki so imenovane in imajo dovoljenje
Agencije za opravljanje dejavnosti preskrbe s tkivi in celicami in to obsega najmanj
shranjevanje in razdeljevanje tkiv in celic, so vpisane v register ustanov za
tkiva in celice iz 12. člena zakona ter imajo v dovoljenju za preskrbo s tkivi
in celicami odobreno dejavnost uvoza, izvoza, vnosa ali iznosa tkiv in celic.
(2) Ustanova za tkiva in celice, ki uvaža ali vnaša tkiva in
celice, ima sklenjen pisni sporazum z dobaviteljem iz tretje države ali druge
države članice EU. Pisni sporazum vsebuje najmanj zahteve iz Priloge IV
Direktive 2015/566/EU.
(3) Ustanova za tkiva in celice, ki uvaža, izvaža, vnaša ali
iznaša tkiva in celice, zagotavlja pogoje prevoza za ohranjanje kakovosti in
varnosti tkiv in celic.
(4) Ustanova za tkiva in celice, ki uvaža tkiva in celice,
ima vzpostavljen sistem za označevanje uvoženih tkiv in celic z enotno evropsko
kodo.
(5) Farmacevtski inšpektor lahko kadarkoli opravi pregled nad
izpolnjevanjem standardov kakovosti in varnosti tkiv in celic pri dobaviteljih
iz tretjih držav, pri prevzemnikih tkiv in celic v tretjih državah ter pri
uporabnikih uvoženih oziroma vnesenih tkiv in celic v Republiki Sloveniji.
(6) Inšpekcijski nadzori v ustanovah za tkiva in celice, ki
uvažajo tkiva in celice, in pregledi pri dobaviteljih tkiv in celic iz tretjih
držav se organizirajo in izvedejo tudi na zahtevo pristojnega organa za tkiva
in celice druge države članice EU.
B. Osebje
10. člen
(splošni pogoji)
(1) Imetnik dovoljenja za opravljanje dejavnosti preskrbe s
tkivi in celicami za obseg opravljanja dejavnosti iz dovoljenja zagotovi
zadostno število osebja, usposobljenega za izvajanje nalog, ki jih opravlja na
podlagi dovoljenja Agencije.
(2) Osebje, ki neposredno sodeluje pri darovanju,
pridobivanju, testiranju, obdelavi, konzerviranju, shranjevanju, dodeljevanju,
razdeljevanju, uvozu, izvozu, vnosu ali iznosu, je za opravljanje navedenih
nalog usposobljeno. Osebju je omogočeno redno dodatno usposabljanje. V skladu s
programom usposabljanja vsak posameznik pridobi pisno dokazilo, da:
-      
je usposobljen za izvajanje dodeljenih nalog;
-      
pozna in pojmuje znanstveno tehnične postopke in načela, ki ustrezajo
dodeljenim nalogam;
-      
razume okvir organizacije, sistem kakovosti in predpise o zdravju in
varnosti pri delu;
-      
je ustrezno obveščen o širšem etičnem, pravnem in zakonskem okviru
svojega dela.
(3) Usposobljenost osebja je treba ovrednotiti v rednih
časovnih intervalih, določenih v sistemu kakovosti.
11. člen
(odgovorna oseba)
(1) Donorski center in ustanova za tkiva in celice imenujeta
odgovorno osebo v skladu s 23. členom zakona.
(2) Odgovorna oseba iz prejšnjega odstavka mora biti stalno
dosegljiva in mora imeti zagotovljeno stalno nadomeščanje.
(3) Donorski center in ustanova za tkiva in celice podatke o
odgovorni osebi (osebno ime, izobrazbo in podatke za navezavo stikov) in tudi
vsako začasno ali stalno spremembo glede odgovorne osebe, z ustreznimi podatki
(osebno ime in datum nastopa dela), nemudoma sporočita Agenciji.
C. Oprema in materiali
12. člen
(kvalifikacije in vzdrževanje opreme)
(1) Oprema je zasnovana in vzdrževana tako, da je tveganje za
dajalce in prejemnike tkiv in celic ter osebje, ki dela z njo, čim manjše.
(2) Kritična oprema in tehnične naprave so identificirane in
validirane, redno pregledane in preventivno vzdrževane v skladu z navodili
proizvajalca.
(3) Oprema in material, ki vplivata na kritične parametre
obdelave in shranjevanja (kot so npr. temperatura, tlak, število delcev, ravni
kontaminacije z mikroorganizmi), sta natančno opisana in ju je treba spremljati
ter izvajati opozorilne in popravne ukrepe, da se odkrijejo nepravilnosti in
napake ter da se zagotovi, da kritični parametri predelave in shranjevanja
ostanejo znotraj sprejemljivih meja.
(4) Opremo s kritično merilno funkcijo je treba umeriti glede
na dogovorjen standard.
(5) Nova in popravljena oprema se kvalificira in pred uporabo
validira, rezultate kvalifikacije pa dokumentira.
(6) Vzdrževanje, servisiranje, čiščenje, dezinfekcija in
sanitacija kritične opreme se izvajajo v skladu s postopki in navodili, dogodki
pa se beležijo v mapi opreme.
(7) Na voljo so postopki za delovanje vseh kosov kritične
opreme s podrobnimi navodili za ravnanje v primeru nepravilnosti ali napake.
13. člen
(materiali in reagenti)
(1) Specifikacije za ves kritični material in reagente,
uporabljene pri dejavnostih, ki so predmet dovoljenja za opravljanje dejavnosti
preskrbe s tkivi in celicami, so opisane. Določene so tudi specifikacije za
aditive in embalažni material.
(2) Kritični reagenti in material izpolnjujejo postavljene in
dokumentirane zahteve in specifikacije, določene s predpisi, ki urejajo
medicinske pripomočke.
14. člen
(zaščitna obleka)
Ustanova za tkiva in celice in donorski center zagotavljata
opremo za osebno zaščito in higieno ter pisna navodila glede higiene in opreme,
vključno z oblačili.
Č. Prostori
15. člen
(splošni pogoji)
(1) Prostori so načrtovani, zgrajeni, prilagojeni in
vzdrževani tako, da ustrezajo dejavnostim, ki se v njih izvajajo, in so predmet
dovoljenja za opravljanje dejavnosti preskrbe s tkivi in celicami.
(2) Ustanova za tkiva in celice ima skladiščne prostore, v
katerih so pred sprostitvijo tkiva in celice ločeni od tistih, ki so bili
sprejeti, in od tistih, ki so bili zavrnjeni, da se prepreči zamenjava in
navzkrižna kontaminacija med njimi. Za ločevanje določenih tkiv in celic v
skladu s posebnimi merili so v skladiščnih prostorih za tkiva in celice, ki so
v karanteni ali pripravljena za sprostitev, določena fizično ločena območja,
naprave za shranjevanje ali zaščiteno ločevanje znotraj naprave.
16. člen
(pogoji okolja)
(1) Obdelava tkiv in celic, ki so izpostavljene okolju, brez
poznejšega postopka inaktivacije mikroorganizmov, se odvija v okolju kakovosti
zraka in čistosti s številom delcev in številom mikroorganizmov, ki ustrezata
številu iz razreda A in zunanjem okolju s številom delcev in mikroorganizmov,
ki ustrezata vsaj razredu D, kot sta opredeljena v Prilogi 1 Evropskih smernic
dobre proizvodne prakse, dosegljivih na spletni strani Evropske komisije
(https://ec.europa.eu/health/documents/eudralex/vol-4_en) in Direktive Komisije
2003/94/ES z dne 8. oktobra 2003 o določitvi načel in smernic dobre proizvodne
prakse v zvezi z zdravili za uporabo v humani medicini in zdravili za uporabo v
humani medicini v preskušanju (UL L št. 262 z dne 14. 10. 2003, str. 22),
zaradi zmanjšanja tveganja kontaminacije.
(2) V izjemnih primerih se lahko dovoli obdelava tkiv in
celic tudi v okolju, ki je določeno manj strogo, kot je določeno v prejšnjem
odstavku, če:
-      
se uporablja inaktivacija mikroorganizmov ali validiran postopek
sterilizacije,
-      
se izkaže, da izpostavljenost okolju iz razreda A škodljivo vpliva na zahtevane
lastnosti tkiva ali celic,
-      
se izkaže, da način uporabe tkiva ali celice pri prejemniku vključuje
pomembno tveganje prenosa bakterijske ali glivične okužbe kot pri presaditvi
tkiva ali celice ali
-      
je tehnično nemogoče izvajati zahtevani postopek v okolju razreda A
(npr. zaradi zahtev po posebni opremi v obdelovalnem območju, ki ni popolnoma v
skladu z razredom A).
(3) Kadar dejavnosti, ki so predmet dovoljenja za opravljanje
dejavnosti preskrbe s tkivi in celicami, vključujejo shranjevanje tkiv in
celic, se opredelijo pogoji shranjevanja, potrebni za ohranjanje zahtevanih
lastnosti tkiva in celic, vključno z ustreznimi parametri, kot so temperatura,
vlažnost ali kakovost zraka.
(4) Kritični parametri (npr. temperatura, vlažnost, kakovost
zraka) se nadzorujejo, spremljajo in beležijo, da se potrdi njihova skladnost z
zahtevanimi pogoji shranjevanja.
(5) Pogoji okolja se določijo in redno spremljajo. Ustanova
za tkiva in celice zagotavlja pisna dokazila, da okolje dosega zahtevano
kakovost in varnost, upoštevaje vsaj namen uporabe, način uporabe in imunsko
stanje prejemnika.
D. Dokumentacija in evidence
17. člen
(splošni pogoji)
(1) Imetnik dovoljenja vzpostavi sistem, ki ima določeno
dokumentacijo, evidence in registre ter standardne operativne postopke. Sistem
zagotavlja, da je opravljeno delo standardizirano in da je mogoče slediti vsem
stopnjam, tj. kodiranju, primernosti darovalcev, pridobivanju, obdelavi,
konzerviranju, shranjevanju, prevozu, razdeljevanju ali uničenju ter uvozu,
izvozu, vnosu ali iznosu tkiv in celic, vključno z vidiki nadzorovanja in
zagotavljanja kakovosti.
(2) Imetnik dovoljenja vzpostavi dokumentiran sistem, ki
zagotavlja identifikacijo vsake enote tkiva ali celic na vseh stopnjah
dejavnosti, za katero ima imetnik dovoljenje. Za vsako kritično dejavnost so
material, oprema in osebje identificirani in dokumentirani.
(3) Spremembe v dokumentih pregleda, datira, odobri in takoj
izvrši pristojno osebje.
(4) Postopke priprave tkiv in celic, ki se nanašajo na izbor
darovalcev, postopke naročil, protokole za vsako stopnjo postopka, merila za
opravljanje kakovosti ter končna merila za količino in kakovost tkiv in celic,
ki jih ima imetnik dovoljenja, mora odobriti Agencija.
(5) Imetnik dovoljenja določi pisne postopke za morebitne
odstope od predpisanih pogojev shranjevanja ter pravila in postopke za
nadzorovan dostop do skladiščnih prostorov, za čiščenje in vzdrževanje,
odstranjevanje odpadkov in za reorganizacijo storitev v nujnih primerih.
(6) Imetnik dovoljenja sklene pisne sporazume in v njih
določi postopke, ki v primeru prenehanja dejavnosti preskrbe s tkivi in
celicami iz kakršnega koli razloga zagotavljajo podatke o sledljivosti in
podatke v zvezi s kakovostjo in varnostjo tkiv in celic ter zagotovi, da bodo
tkiva in celice premeščeni v ustanovo za tkiva in celice, ki izpolnjuje pogoje
iz zakona in tega pravilnika.
(7) Imetnik dovoljenja za nadzor dokumentov določi postopek,
s pomočjo katerega se vodi evidenca pregledov in sprememb dokumentov in ki
zagotavlja uporabo samo veljavnih različic dokumentov.
(8) Razvidno mora biti, da so zapisi in evidence zanesljive
in da zajemajo resnične rezultate.
(9) Zapisi in evidence morajo biti berljivi in neizbrisni ter
ročno zapisani ali preneseni v drug validiran sistem, npr. v računalnik ali
mikrofilm.
(10) Dostop do registrov in podatkov je dovoljen osebam, ki
jih je za to pooblastila odgovorna oseba iz 11. člena tega pravilnika, in
farmacevtskim inšpektorjem.
(11) Evidence, vključno z neobdelanimi podatki, ki so
kritične za kakovost in varnost tkiv in celic, se hranijo tako, da se zagotovi
dostop do teh podatkov najmanj deset let po datumu poteka veljavnosti klinične
uporabe ali odstranitve tkiv in celic.
III. POSTOPEK ZA IZDAJO DOVOLJENJA
18. člen
(predlagatelj postopka)
Predlagatelj postopka za izdajo dovoljenja preskrbe s tkivi
in celicami je javni zdravstveni zavod, za izdajo dovoljenja za opravljanje
dejavnosti iz drugega odstavka 6. člena zakona pa tudi domača ali tuja pravna
ali fizična oseba.
19. člen
(začetek postopka)
Postopek za izdajo dovoljenja za opravljanje dejavnosti
preskrbe s tkivi in celicami se začne z vlogo, ki jo predlagatelj predloži
Agenciji v dveh izvodih, in sicer v papirni različici in tej različici
identični elektronski obliki vloge (shranjena na elektronskem mediju ali
poslana po elektronski pošti).
20. člen
(vloga za izdajo dovoljenja)
(1) Vloga iz prejšnjega člena vsebuje naslednje podatke in
dokumente:
1.    
polno in skrajšano ime ter sedež predlagatelja, z navedbo matične
številke poslovnega subjekta;
2.    
osebno ime, datum rojstva in podpis zakonitega zastopnika predlagatelja;
3.    
navedbo vseh ločenih enot in lokacij opravljanja dejavnosti preskrbe s
tkivi in celicami;
4.    
navedbo vseh dejavnosti predlagatelja po enotah in lokacijah, ki so
predmet postopka za izdajo dovoljenja za opravljanje dejavnosti preskrbe s
tkivi in celicami ter podatek, ali jih opravlja sam ali s tretjimi osebami;
5.    
navedbo tretjih oseb po posameznih dejavnostih in vrstah tkiv in celic;
6.    
osebno ime, datum rojstva in podpis odgovorne osebe;
7.    
podatke o kontaktni osebi predlagatelja, ki obsegajo osebno ime,
telefonsko številko, elektronski naslov;
8.    
izjavo predlagatelja glede stalne dosegljivosti odgovorne osebe;
9.    
navedbo kontaktnih podatkov odgovorne osebe;
10.  dokazilo
o imenovanju odgovorne osebe;
11.  dokazila
o strokovni izobrazbi odgovorne osebe;
12.  dokazila
o praktičnih izkušnjah odgovorne osebe;
13.  organigram
zaposlenih;
14.  opis
nalog ključnih oseb, število zaposlenih in njihova izobrazba ter konkretna
zasedba delovnih mest;
15.  opis
prostorov z njihovo namembnostjo;
17.  skico
tlorisa v merilu, ki mora biti navedeno;
18.  seznam
opreme, potrebne za opravljanje dejavnosti preskrbe s tkivi in celicami, po
prostorih;
19.  podatke,
ali gre za opremo, ki je podvržena rednim kvalifikacijam ali ne;
20.  opis
sistema kakovosti, ki vključuje poslovnik kakovosti;
21.  standardne
operativne postopke;
22.  seznam
evidenc;
23.  seznam
tretjih oseb, s katerimi so sklenjeni pisni sporazumi in navedba dejavnosti, ki
jih tretje osebe izvajajo, ter predložitev vseh pisnih sporazumov, sklenjenih s
tretjimi osebami;
24.  predlog
za dodelitev edinstvene številke imetnika dovoljenja.
(2) Vloga za odobritev opravljanja dejavnosti pridobivanja
tkiv in celic poleg podatkov in dokumentov iz prejšnjega odstavka vsebuje tudi
dokazilo, da predlagatelj lahko opravlja zdravstveno dejavnost.
(3) Vloga za odobritev opravljanja dejavnosti obdelave tkiv
in celic poleg podatkov in dokumentov iz prvega odstavka tega člena vsebuje
tudi dokumentacijo o postopku obdelave, ki vključuje podatke o vrsti tkiv in
celic, ki se obdelujejo, kratek opis postopka, protokole za vsako stopnjo
postopka, materiale in opremo, kontrolo kakovosti z merili sprejemljivosti za
sprostitev (končna merila za količino in kakovost tkiv in celic), validacijo
postopka, postopke sterilizacije (če je ustrezno), podatke na embalaži, osnutek
zunanjega označevanja embalaže za pošiljanje končnemu uporabniku.
(4) Vloga za odobritev opravljanja dejavnosti shranjevanja
tkiv in celic poleg podatkov in dokumentov iz prvega odstavka tega člena
vsebuje tudi podatke o načinu shranjevanja za vsako vrsto tkiv in celic za
primere prenehanja dejavnosti iz kakršnega koli razloga. Predlagatelj sklene
pisne sporazume in v njih določi podatke in postopke, ki zagotavljajo
sledljivost in podatke v zvezi s kakovostjo in varnostjo tkiv in celic ter s
tem pisnim sporazumom zagotovi tudi, da bodo tkiva in celice premeščene v
ustanovo za tkiva in celice, ki izpolnjuje pogoje iz zakona in tega pravilnika.
(5) Vloga za odobritev opravljanja dejavnosti uvoza tkiv in
celic poleg podatkov in dokumentov iz prvega odstavka tega člena vsebuje tudi:
1.    
podatke o tkivih in celicah, ki so predmet vloge, in ki obsegajo seznam
vrst tkiv in celic, ki so predmet vloge, vključno z utemeljitvijo potrebe po
uvažanju teh tkiv in celic, predvideno oznako, ki bo vključena v enotno
evropsko kodo izdelka, ime izdelka za vse vrste tkiv in celic, ki so predmet
vloge, v skladu z generičnim seznamom, ter zaščiteno ime izdelka za vse vrste
tkiv in celic, če je drugačno od imena izdelka,
2.    
podatke o dobavitelju tkiv in celic iz tretje države, ki obsegajo ime
dobavitelja, ime kontaktne osebe, sedež pravne osebe in lokacije izvajanja
dejavnosti, telefonsko številko, telefonsko številko za 24-urno dosegljivost,
elektronski naslov,
3.    
podatke o dejavnostih darovanja, pridobivanja, testiranja, obdelave,
konzerviranja, shranjevanja in razdeljevanja dobavitelja iz tretje države za
vsako vrsto tkiv in celic, ki obsegajo navedbo lokacij in dejavnosti, ki jih
dobavitelj izvaja sam in navedbo lokacij in dejavnosti, ki jih dobavitelj
izvaja v sodelovanju s tretjimi osebami,
4.    
podroben opis poti uvoženih tkiv in celic od njihovega darovanja do
sprejema pri predlagatelju vloge,
5.    
seznam dejavnosti, ki jih bo predlagatelj vloge izvajal po uvozu tkiv in
celic za vsako vrsto tkiv in celic;
6.    
overjeno kopijo dovoljenja dobavitelja iz tretje države za opravljanje
dejavnosti preskrbe s tkivi in celicami ali drugega dokumenta, ki ga je izdal
pristojni organ tretje države, v kateri ima dobavitelj sedež, za opravljanje
dejavnosti preskrbe s tkivi in celicami;
7.    
overjeno kopijo pisnega sporazuma z dobaviteljem iz tretje države, ki
mora vsebovati najmanj zahteve iz Priloge IV Direktive 2015/566/EU;
8.    
overjeno kopijo potrdila ali dovoljenja o odobritvi izvoza pristojnega
organa tretje države, iz katere so tkiva in celice izvožene, ali overjena
kopija dokumenta, iz katerega je razvidno, da dobavitelj lahko izvaja izvoz
zadevne vrste tkiv in celic, vključno s kontaktnimi podatki pristojnega organa
tretje države, ki je dokument izdal.
(6) Vloga za odobritev opravljanja dejavnosti izvoza tkiv in
celic poleg podatkov in dokumentov iz prvega odstavka tega člena vsebuje tudi
podatke o tkivih in celicah, ki so predmet vloge, in ki obsegajo seznam vrst
tkiv in celic, ki so predmet vloge, z imeni izdelkov v skladu z generičnim
seznamom.
(7) Vloga za odobritev vnosa tkiv in celic poleg podatkov in
dokumentov iz prvega odstavka tega člena vsebuje tudi:
-      
podatke o tkivih in celicah, ki so predmet vloge, in ki obsegajo seznam
vrst tkiv in celic, ki so predmet vloge, vključno z utemeljitvijo potrebe po
vnašanju teh tkiv in celic, ime izdelka za vse vrste tkiv in celic, ki so
predmet vloge, v skladu z generičnim seznamom in zaščiteno ime izdelka za vse
vrste tkiv in celic, če je drugačno od imena izdelka,
-      
podatke o dobavitelju tkiv in celic, ki obsegajo naziv dobavitelja, ime
kontaktne osebe, sedež pravne osebe in naslov, telefonsko številko, elektronski
naslov in edinstveno številko imetnika dovoljenja,
-      
seznam dejavnosti, ki jih bo predlagatelj izvajal po vnosu tkiv in celic
za vsako vrsto tkiv in celic,
-      
overjeno kopijo pisnega sporazuma z dobaviteljem iz druge države članice
EU,
-      
overjeno kopijo dovoljenja za dejavnost, ki ga je izdal pristojni organ
države, kjer ima dobavitelj sedež, iz katerega je razvidno, da so upoštevane zahteve
glede kakovosti in varnosti tkiv in celic ter meril za izbor darovalca v skladu
z Direktivo 2004/23/ES.
(8) Vloga za odobritev opravljanja dejavnosti iznosa tkiv in
celic poleg podatkov in dokumentov iz prvega odstavka tega člena vsebuje tudi
podatke o tkivih in celicah, ki so predmet vloge, in ki obsegajo seznam vrst
tkiv in celic, ki so predmet vloge, ime izdelka za vse vrste tkiv in celic, ki
so predmet vloge, v skladu z generičnim seznamom in zaščiteno ime izdelka za
vse vrste tkiv in celic, če je drugačno od imena izdelka.
(9) Kot dokazilo o praktičnih izkušnjah odgovorne osebe se
upošteva pisno dokazilo o trajanju in vsebini delovnih izkušenj.
(10) Kot dokazilo, da predlagatelj iz drugega odstavka 6.
člena zakona lahko opravlja zdravstveno dejavnost, šteje kopija dovoljenja za
opravljanje zdravstvene dejavnosti.
(11) V primeru članstva v BMDW v vlogi za uvoz, vnos, izvoz
ali iznos krvotvornih matičnih celic ni treba predložiti dokazil iz petega,
šestega, sedmega in osmega odstavka tega člena.
21. člen
(ugotavljanje izpolnjevanja pogojev in izdaja dovoljenja)
(1) Agencija preveri popolnost vloge. Če je vloga nepopolna,
Agencija predlagatelja pisno pozove na ustrezno dopolnitev.
(2) Po ugotovitvi, da je vloga popolna, Agencija s sklepom
imenuje komisijo, ki pri predlagatelju opravi verifikacijski pregled in hkrati
določi rok, do katerega bo pregled opravljen.
(3) S sklepom o imenovanju članov komisije iz prejšnjega
odstavka se imenujejo pooblaščene osebe Agencije, ki so pristojne za
ugotavljanje izpolnjevanja pogojev za opravljanje dejavnosti preskrbe s tkivi
in celicami. Člani komisije so lahko tudi zunanji strokovnjaki. O poteku
verifikacijskega pregleda komisija vodi zapisnik.
(4) Komisija iz drugega odstavka tega člena ob upoštevanju
ugotovitev opravljenega verifikacijskega pregleda v petnajstih dneh od dneva
pregleda pripravi pisno mnenje o izpolnjevanju pogojev.
(5) Na podlagi pisnega mnenja komisije iz drugega odstavka
tega člena Agencija v dveh mesecih od prejema popolne vloge izda odločbo, s katero
odobri ali zavrne izdajo dovoljenja.
(6) Po izdaji dovoljenja, ki obsega tudi uvoz tkiv in celic,
Agencija ustanovi za tkiva in celice izda potrdilo o odobritvi uvoza tkiv in
celic na obrazcu iz Priloge, ki je sestavni del tega pravilnika.
22. člen
(predložitev dokumentacije na zahtevo Agencije)
Ustanova za tkiva in celice, ki uvaža ali namerava uvažati
tkiva in celice iz tretjih držav, Agenciji na njeno zahtevo za potrebe
verifikacijskega pregleda ali za potrebe inšpekcijskih nadzorov predloži dokumentacijo
iz Priloge III Direktive 2015/566/EU.
IV. POSTOPEK ZARADI SPREMEMBE POGOJEV IN ODVZEM DOVOLJENJA
23. člen
(priglasitev sprememb)
(1) Imetnik dovoljenja vsako načrtovano spremembo, ki se
nanaša na izpolnjevanje predpisanih pogojev, najmanj 30 dni pred izvedbo
načrtovane spremembe s pisno vlogo priglasi Agenciji.
(2) Imetnik dovoljenja vsako nenačrtovano spremembo, ki se
nanaša na izpolnjevanje predpisanih pogojev, s pisno vlogo nemudoma priglasi
Agenciji.
(3) Kot sprememba se šteje tudi prenehanje opravljanja
posamezne dejavnosti ali celotne dejavnosti preskrbe s tkivi in celicami.
(4) Vloga iz prvega in drugega odstavka tega člena vsebuje
opis spremembe ter podatke in dokumente iz 20. člena tega pravilnika, ki se
nanašajo na priglašene spremembe.
(5) Agencija preveri popolnost vloge. Če je vloga nepopolna,
predlagatelja pisno pozove na dopolnitev vloge in mu določi rok, v katerem jo
mora dopolniti.
(6) Po ugotovitvi, da je vloga popolna, pooblaščene osebe
Agencije ocenijo vpliv spremembe na izpolnjevanje pogojev za opravljanje
dejavnosti preskrbe s tkivi in celicami in presodijo, ali je potrebno ponovno
preverjanje izpolnjevanja pogojev za opravljanje dejavnosti preskrbe s tkivi in
celicami z ogledom. Ogled se izvede po postopku iz 21. člena tega pravilnika.
(7) Agencija v enem mesecu, če gre za poseben ugotovitveni
postopek z ogledom pa v dveh mesecih, od prejema popolne vloge izda odločbo, s
katero odobri ali zavrne spremembo.
24. člen
(odvzem dovoljenja)
Agencija lahko začasno odvzame ali trajno, delno ali v celoti
prekliče že izdano dovoljenje za opravljanje dejavnosti preskrbe s tkivi in
celicami na podlagi pravnomočne odločbe farmacevtskega inšpektorja.
V. DODELJEVANJE EDINSTVENE ŠTEVILKE IMETNIKA DOVOLJENJA IN
VNOS PODATKOV V EU-KOMPENDIJ USTANOV ZA TKIVA IN CELICE
25. člen
(dodeljevanje edinstvene številke imetnika dovoljenja)
(1) Agencija imetnikom dovoljenja ob izdaji dovoljenja dodeli
edinstveno številko imetnika dovoljenja.
(2) Agencija dodeli ločeno edinstveno številko imetnika
dovoljenja vsaki enoti imetnika dovoljenja, ki je na fizično ločeni lokaciji
ali je organizirana kot ločena enota.
26. člen
(vpis podatkov v EU-kompendij ustanov za tkiva in celice)
Agencija vnese podatke imetnika dovoljenja v EU-kompendij
ustanov za tkiva in celice v desetih delovnih dneh od izdaje dovoljenja.
27. člen
(posodabljanje podatkov)
(1) Agencija zagotavlja posodabljanje podatkov o ustanovah za
tkiva in celice in donorskih centrih v EU-kompendiju ustanov za tkiva in
celice.
(2) Agencija vpiše podatke o dovoljenju za opravljanje
dejavnosti preskrbe s tkivi in celicami, omejitev opravljanja določenih
dejavnosti imetnika dovoljenja ali podatke o začasnem odvzemu ali preklicu že
izdanega dovoljenja v EU-kompendij ustanov za tkiva in celice v desetih
delovnih dneh od izdaje odločbe.
(3) Agencija obvesti pristojne organe drugih držav članic EU
o nepravilnih informacijah v EU-kompendiju ustanov za tkiva in celice, ki se
nanašajo na podatke, za katere so pristojni organi drugih držav članic EU.
28. člen
(obveznosti imetnikov dovoljenj)
Imetniki dovoljenj obveščajo Agencijo o potrebnih
posodobitvah ali neskladnih podatkih v EU-kompendiju ustanov za tkiva in
celice.
VI. PREHODNI IN KONČNI DOLOČBI
29. člen
(uskladitev dejavnosti preskrbe s tkivi in celicami s tem
pravilnikom)
Imetnik dovoljenja v 60 dneh od uveljavitve tega pravilnika
vloži vlogo za dodelitev edinstvene številke imetnika dovoljenja.
30. člen
(dokončanje začetih postopkov)
Postopki, ki so bili začeti pred uveljavitvijo tega
pravilnika in še niso zaključeni, se dokončajo po določbah tega pravilnika.
31. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o pogojih za izdajo dovoljenja za opravljanje dejavnosti preskrbe s človeškimi
tkivi in celicami (Uradni list RS, št. 70/08).
32. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-25/2016
Ljubljana, dne 9. junija 2017
EVA 2016-2711-0017
Milojka Kolar Celarc l.r.
Ministrica
za zdravje

Priloga:
Potrdilo o odobrenem uvozu tkiv in celic 