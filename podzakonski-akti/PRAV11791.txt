I. SPLOŠNE DOLOČBE
1. člen
Ta pravilnik ureja postopek izdaje in
prenehanja veljavnosti, vsebino in obliko obrtnega dovoljenja ter spremembe
vpisov v obrtno dovoljenje. Ta pravilnik ureja tudi postopek vpisa v obrtni
register ter določa podatke, ki se vpisujejo v obrtni register in način vodenja
tega registra.
II. OBRTNO DOVOLJENJE
2. člen
(1) Vloga za izdajo obrtnega
dovoljenja se vloži pri Obrtno-podjetniški zbornici Slovenije (v nadaljnjem
besedilu: OZS) ali na enotni točki VEM – vse na enem mestu.
(2) Vloga mora vsebovati naslednje
podatke:
1.     
Podatke o predlagatelju:
- 
firma, skrajšana firma in sedež,
- 
matična številka.
2.     
Dejavnost:
- 
navedba dejavnosti v skladu z uredbo, ki ureja obrtne dejavnosti (v
nadaljnjem besedilu: uredba).
3.     
Podatke o osebi, ki izpolnjuje pogoje za pridobitev obrtnega dovoljenja
(v nadaljnjem besedilu: nosilec obrtne dejavnosti:
- 
priimek, ime in datum rojstva ter
- 
dokazila, da ima izpolnjeno minimalno poklicno usposobljenost ustrezne
smeri v skladu z uredbo ali o tem, da izpolnjuje enega izmed pogojev iz drugega
odstavka 9. člena Obrtnega zakona (Uradni list RS, št. 40/04 – uradno
prečiščeno besedilo, 117/06 – ZDavP-2, 102/07, 30/13 in 36/13 – popr., v
nadaljnjem besedilu: ObrZ).
3. člen
(1) Listine, ki potrjujejo podatke iz
prejšnjega člena, potrebne za izdajo obrtnega dovoljenja, ki se ne vodijo v
uradnih evidencah in jih zato OZS sama ne more pridobiti, OZS pridobi od
predlagatelja.
(2) Dokazilo, ki potrjuje
izpolnjevanje enega izmed pogojev iz drugega odstavka 9. člena ObrZ za nosilca
obrtne dejavnosti, je podatek iz poslovnega registra o zakonitem zastopniku ali
kopija pogodbe o zaposlitvi ali potrjen obrazec Zavoda za zdravstveno
zavarovanje Slovenije.
(3) Predlagatelj lahko priloži listine
iz prvega odstavka:
-       
v originalu,
-       
v overjeni kopiji ali
-       
v neoverjeni kopiji, pri čemer se originalna listina predloži na vpogled
in vrne predlagatelju.
4. člen
(1) Odločba o obrtnem dovoljenju
vsebuje naslednje podatke:
-       
firma, skrajšana firma in sedež,
-       
pri pravnih osebah priimek in ime zastopnika,
-       
številka in datum vpisa v sodni ali poslovni register,
-       
matična številka,
-       
obrtna dejavnost v skladu z uredbo,
-       
številka vpisa v obrtni register,
-       
priimek, ime in datum rojstva nosilca dejavnosti.
(2) Odločbo se izda v dveh izvodih, od
katerih prejme en izvod predlagatelj, en izvod pa ostane pri OZS.
(3) Poleg odločbe iz prejšnjega
odstavka se predlagatelju izda tudi reprezentativno obrtno dovoljenje na
obrazcu, določenem v prilogi, ki je sestavni del tega pravilnika.
5. člen
Če se spremenijo podatki, ki jih vsebujeta
odločba o obrtnem dovoljenju in reprezentativno obrtno dovoljenje, mora imetnik
v roku 15 dni po spremembi vložiti vlogo za spremembo odločbe o obrtnem
dovoljenju in izdajo spremenjenega reprezentativnega obrtnega dovoljenja. V
postopku odločanja o vlogi se smiselno uporabljajo določbe 3. do 7. člena tega
pravilnika.
6. člen
(1) Če se reprezentativno obrtno
dovoljenje izgubi, uniči ali poškoduje, lahko izda OZS imetniku na njegovo
vlogo dvojnik reprezentativnega obrtnega dovoljenja.
(2) Zaradi zagotovitve varnosti
pravnega prometa mora OZS na svojih spletnih straneh javno objaviti podatke o
izgubljenih, uničenih, poškodovanih in odvzetih reprezentativnih obrtnih
dovoljenjih, in sicer:
-       
ime organa, ki je izdal reprezentativno obrtno dovoljenje,
-       
številko reprezentativnega obrtnega dovoljenja,
-       
datum izdaje reprezentativnega obrtnega dovoljenja,
-       
datum naznanitve izgube, uničenja ali poškodovanja oziroma datum odvzema
reprezentativnega obrtnega dovoljenja.
7. člen
(1) Vlogo za začasno prekinitev
opravljanja obrtne dejavnosti iz četrtega odstavka 11. člena ObrZ lahko vloži
samostojni podjetnik posameznik ali pravna oseba, če je nosilec obrtne
dejavnosti zaradi bolezni, porodniškega dopusta, izobraževanja in drugih
utemeljenih primerih, odsoten več kot šest mesecev.
(2) V vlogi iz prejšnjega odstavka je
treba navesti:
-       
priimek in ime nosilca obrtne dejavnosti ter razlog njegove odsotnosti,
-       
čas trajanja začasne odsotnosti nosilca obrtne dejavnosti, ki ne sme
biti daljši od enega leta.
(3) K vlogi je potrebno priložiti
listine, ki potrjujejo razlog odsotnosti nosilca obrtne dejavnosti.
(4) OZS izda odločbo s katero dovoli
ali zavrne začasno prekinitev opravljanja dejavnosti.
III. OBRTNI REGISTER
8. člen
(1) Ob vpisu v obrtni register se
vsakemu subjektu vpisa dodeli enotna identifikacijska številka, ki se ne
spreminja do izbrisa subjekta iz obrtnega registra.
(2) V obrtni register se vpišejo
fizične in pravne osebe v skladu s prvim odstavkom 19. člena, drugim odstavkom
42.e člena in dvanajstim odstavkom 42.f člena ObrZ.
(3) OZS opravi vpis fizičnih in pravnih
oseb, ki opravljajo dejavnost iz tretjega odstavka 2. člena ObrZ, v obrtni
register po uradni dolžnosti, po izdaji odločbe o obrtnem dovoljenju. Vpis
ostalih fizičnih in pravnih oseb iz prvega odstavka 19. člena ObrZ v obrtni
register, opravi OZS po uradni dolžnosti, potem ko prejme podatek upravljavca
poslovnega registra o vpisu mikro ali majhne družbe ali samostojnega podjetnika
posameznika v poslovni register.
(4) OZS opravi vpis fizičnih in
pravnih oseb iz drugega odstavka 42.e člena ObrZ v obrtni register po prejemu
prijave ponudnika, vpis fizičnih in pravnih oseb iz dvanajstega odstavka 42.f
člena ObrZ pa po vročitvi odločbe o dovoljenju za občasno opravljanje obrtnih
dejavnosti ali po poteku roka iz desetega in enajstega odstavka 42.f člena
ObrZ.
(5) Upravljavec poslovnega registra
obvešča OZS tedensko o vpisih fizičnih in pravnih oseb v skladu z drugim
odstavkom 19. člena ObrZ ter o spremembah vpisov fizičnih in pravnih oseb iz
tretjega odstavka tega člena. Podatek o vpisih in vpisih sprememb ter podatek o
izjavi, da namerava oseba opravljati dejavnost na obrtni način, upravljalec
poslovnega registra prejme prek e_VEM sistema. Izjava se hrani v centralni
elektronski hrambi (CEH) sistema e-VEM.
(6) Če OZS od upravljavca poslovnega
registra prejme podatek o spremembi dejavnosti ali o prenehanju poslovanja
poslovnega subjekta, po uradni dolžnosti opravi spremembo vpisa dejavnosti ali
izbris poslovnega subjekta iz obrtnega registra.
(7) V primeru začasne prekinitve
opravljanja obrtne dejavnosti, se čas trajanja začasne prekinitve vpiše v
obrtni register s številko in datumom izdaje odločbe.
(8) V obrtnem registru morata biti ob
vsakem vpisanem podatku vpisana, shranjena in dostopna tudi datum vpisa in
številka odločbe ali druge listine, na podlagi katere je bil izvršen vpis.
9. člen
(1) V obrtni register se ob subjektu,
ki mu je bila izdana odločba o obrtnem dovoljenju, vpišejo podatki iz prvega
odstavka 4. člena tega pravilnika in številka ter datum izdaje odločbe o
obrtnem dovoljenju.
(2) Ob subjektu, ki opravlja obrtno
dejavnost, za katero se ne zahteva ustrezna poklicna usposobljenost se vpišejo
naslednji podatki:
-       
firma, skrajšana firma in sedež,
-       
matična številka,
-       
obrtna dejavnost,
-       
datum in številka vpisa v obrtni register.
(3) Pri vpisu fizičnih in pravnih oseb
v skladu z 42.e členom ObrZ se vpišejo naslednji podatki:
-       
firma, skrajšana firma in sedež,
-       
država,
-       
obrtna dejavnost,
-       
datum in številka vpisa v obrtni register,
-       
prijavljeno obdobje občasnega opravljanja obrtne dejavnosti v Republiki
Sloveniji,
-       
prijavljeno podaljšano obdobje občasnega opravljanja obrtne dejavnosti v
Republiki Sloveniji.
(4) Pri vpisu fizičnih in pravnih oseb
v skladu z 42.f členom ObrZ se vpišejo v obrtni register naslednji podatki:
-       
firma, skrajšana firma in sedež,
-       
država,
-       
obrtna dejavnost,
-       
priimek, ime in datum rojstva nosilca obrtne dejavnosti,
-       
datum in številka vpisa v obrtni register,
-       
datum in številka odločbe o dovoljenju za občasno opravljanje obrtnih
dejavnosti,
-       
veljavnost dovoljenja za občasno opravljanje obrtnih dejavnosti.
10. člen
(1) OZS vodi zbirko listin subjektov
vpisa.
(2) Listine in deli listin iz zbirke
listin se vlagajo v zbirke listin za vsak subjekt vpisa posebej, v ustrezni
ovoj, označen z identifikacijsko številko subjekta vpisa.
11. člen
(1) Javnost obrtnega registra
zagotavlja OZS z možnostjo vpogleda podatkov, ki se nanašajo na posamezen
subjekt vpisa v centralni informatizirani bazi na svojih spletnih straneh.
Javnost OZS zagotavlja tudi z izdajo računalniških izpisov podatkov, ki se
nanašajo na posamezen subjekt vpisa (redni izpis iz obrtnega registra).
(2) Na zahtevo zainteresirane osebe se
lahko zagotovi tudi vpogled v prej vpisane in kasneje spremenjene podatke, ki
se nanašajo na posamezen subjekt vpisa in so shranjeni v centralni
informatizirani bazi (zgodovinski izpis iz obrtnega registra).
(3) Določbe tega pravilnika o javnosti
obrtnega registra ne veljajo za dostop do listin iz drugega odstavka prejšnjega
člena.
IV. KONČNA DOLOČBA
12. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 007-149/2013-1
Ljubljana, dne 22. julija 2013
EVA 2013-2130-0045
mag. Stanko Stepišnik l.r.
Minister 
za gospodarski
razvoj in tehnologijo
Soglašam!
Obrtno-podjetniška
zbornica Slovenije
Branko Meh l.r.
Podpredsednik

Obrtno dovoljenje