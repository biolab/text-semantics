I. SPLOŠNE DOLOČBE
1. člen
(1) S tem pravilnikom se določajo
vrste in način vodenja poslovnih knjig in evidenc, ki jih morajo voditi fizične
osebe, ki opravljajo dejavnost (v nadaljnjem besedilu: zavezanci).
(2) Za osebe iz prvega odstavka tega
člena se glede vodenja poslovnih knjig in evidenc, sestavljanja letnih poročil,
knjigovodskih listin, dostopnosti do poslovnih knjig in poročil, uporabljajo
zakon, ki ureja gospodarske družbe, v delu, ki se nanaša na podjetnika,
slovenski računovodski standard, ki določa računovodske rešitve pri
samostojnih podjetnikih posameznikih, slovenski računovodski
standardi in ta pravilnik.
(3) Zavezanci morajo o izbranem
sistemu vodenja poslovnih knjig (dvostavno ali enostavno knjigovodstvo) ob
začetku poslovanja obvestiti pristojni davčni organ najpozneje v osmih dneh po
začetku poslovanja. Zavezanci morajo o spremembi sistema vodenja poslovnih
knjig obvestiti pristojni davčni organ najpozneje do 31. decembra tekočega leta
za naslednje davčno leto. Med letom se izbrani sistem vodenja poslovnih knjig
ne sme spremeniti.
2. člen
(1) Če morajo osebe iz prejšnjega
člena po predpisu, ki ureja njihovo organizacijo oziroma področje, na katerem
delujejo, voditi evidence, morajo voditi tudi te evidence.
(2) Osebe iz prejšnjega odstavka so na
primer osebe, ki opravljajo menjalniške posle in osebe, ki opravljajo trgovsko
dejavnost.
(3) Osebe iz prejšnjega člena, ki
opravljajo gostinsko in slaščičarsko dejavnost in poslovnih knjig ne vodijo po
sistemu dvostavnega knjigovodstva, morajo voditi tudi evidenco nabave in porabe
pijač in živil.
3. člen
(1) Ne glede na določbe 1. člena tega
pravilnika vodijo zavezanci, ki ugotavljajo davčno osnovo od dohodka iz
dejavnosti z upoštevanjem normiranih odhodkov, le evidenco knjigovodskih
listin, evidenco osnovnih sredstev in evidence iz prejšnjega člena.
(2) Ne glede na določbe 1. člena tega
pravilnika zavezanci, ki opravljajo osnovno kmetijsko in osnovno gozdarsko
dejavnost, za katero se davčna osnova od dohodka ugotavlja na podlagi pavšalne
ocene dohodka (katastrskega dohodka ali pavšalne ocene dohodka na panj), za
potrebe ugotavljanja dohodka ne vodijo poslovnih knjig in evidenc.
(3) Zavezanec iz prvega in drugega
odstavka tega člena, ki je davčni zavezanec za davek na dodano vrednost, mora
ne glede na določbe tega pravilnika voditi tudi evidence v skladu s predpisi,
ki urejajo obračunavanje in plačevanje davka na dodano vrednost.
4. člen
Zavezanci, ki davčno osnovo od dohodka iz
osnovne kmetijske in osnovne gozdarske dejavnosti ugotavljajo na podlagi
dejanskih prihodkov in odhodkov ali na podlagi dejanskih prihodkov in
normiranih odhodkov, v poslovnih knjigah in evidencah vodijo tudi podatek,
kateri člani kmečkega gospodinjstva imajo v lasti ali najemu sredstva, ki se
uporabljajo za opravljanje te dejavnosti.
II. EVIDENCA KNJIGOVODSKIH LISTIN
5. člen
(1) Zavezanci iz prvega odstavka 3. člena
tega pravilnika vodijo evidenco, v katero vpisujejo knjigovodske listine, ki
dokazujejo poslovne dogodke v zvezi s prihodki, pripoznanimi v skladu s
Slovenskimi računovodskimi standardi ali zakonom, ki ureja dohodnino.
(2) Evidenca se vodi vezano, na prostih
listih ali računalniško. Če se vodi računalniško, mora biti kadarkoli možno
kontroliranje knjiženja. Evidenco mora biti mogoče prikazati na zaslonu in po
potrebi odtisniti na papirju.
(3) Evidenca mora vsebovati zaporedno
številko vpisa, datum vpisa, številko knjigovodske listine, datum knjigovodske
listine, opis poslovnega dogodka, znesek iz knjigovodske listine, znesek
prihodkov, pripoznanih po Slovenskih računovodskih standardih ali zakonu, ki
ureja dohodnino, in znesek popravka prihodkov na raven davčno priznanih
prihodkov (zmanjšanja in povečanja). Evidenca lahko vsebuje tudi druge podatke,
ki so pomembni za izračun davka oziroma vplivajo na izračun davka.
(4) Evidenca se vodi po časovnem zaporedju.
Z zaporedno številko, v katero je listina vpisana v evidenco, mora zavezanec
označiti tudi listino in jo v takem vrstnem redu priložiti k evidenci.
(5) Pri vpisovanju v evidenco se
upoštevajo načela urejenega knjigovodstva:
-      
vpisi si morajo slediti po časovnem zaporedju ter biti urejeni, popolni,
pravilni in sprotni;
-      
ne smejo biti omogočeni nedovoljeni vpisi ali naknadna spreminjanja
posameznih vpisov;
-      
listine, ki izpričujejo nastanek poslovnega dogodka, se vpisuje ažurno;
-      
napačni vpis se razveljavi (stornira) z dodatnim vpisom, ki mu sledi
pravilni vpis;
-      
že izvedeni vpisi se ne popravljajo ali brišejo;
-      
še ne vpisane knjigovodske listine morajo biti na voljo na kraju, kjer
se vodi evidenca.
6. člen
(1) Vpisovanje v evidenco
knjigovodskih listin mora temeljiti na verodostojnih knjigovodskih listinah.
Knjigovodska listina je verodostojna, če se pri njenem kontroliranju pokaže, da
lahko strokovna oseba, ki ni sodelovala v poslovnem dogodku, na njeni podlagi
popolnoma jasno in brez dvomov spozna naravo in obseg poslovnega dogodka.
Knjigovodske listine o poslovnih dogodkih sestavljajo na kraju in v času njihovega
nastanka osebe, ki sodelujejo pri njih.
(2) Tehnično mora biti knjigovodska listina narejena na
način, ki dovoljuje le sledljive spremembe oziroma popravke. Vsebino spremembe
knjigovodske listine, datum in odgovorne osebe za spremembo je treba na listini
transparentno razkriti. Na knjigovodski listini je treba navesti zaporedno
številko vpisa (oziroma vpisov v primeru sprememb) iz evidence knjigovodskih
listin, ki je bil izveden na njeni podlagi.
(3) Evidenca
knjigovodskih listin se zaključuje s stanjem na dan 31. decembra, v primeru
prenehanja opravljanja dejavnosti, vključno s prenehanjem zaradi statusnega
preoblikovanja, pa z dnem prenehanja. V primeru smrti fizične osebe, ki
opravlja dejavnost, se evidenca zaključuje s stanjem na zadnji dan obdobja
izračuna davka.
(4) Evidenca
knjigovodskih listin vodena v prostih listih, se zaveže. Zaključitev evidence
podpiše pooblaščena oseba. Računalniško vodena evidenca se lahko zaključi z
elektronskim podpisom po postopkih iz ustreznega zakona. Evidenca se zaključi
tako, da ni več mogoče vnašati podatkov vanjo oziroma, da že vnesenih podatkov
ni mogoče spreminjati.
III. EVIDENCA OSNOVNIH SREDSTEV
7. člen
(1) Evidenca osnovnih sredstev mora
vsebovati zaporedno številko osnovnega sredstva, vpisanega v evidenco, opis
osnovnega sredstva, stanje in gibanje osnovnega sredstva, zlasti datum
pridobitve in datum izločitve ali odtujitve, podatke o listini o pridobitvi
oziroma izločitvi ali odtujitvi ter nabavno vrednost osnovnega sredstva,
določeno v skladu s Slovenskim računovodskim standardom 30.12.
(2) V evidenco osnovnih sredstev se
vpisujejo vse listine, ki se nanašajo na pridobitev in odtujitev oziroma
izločitev osnovnih sredstev, in tiste, ki vplivajo na spremembo nabavne
vrednosti, v skladu s Slovenskim računovodskim standardom 30.
(3) Za pridobitev oziroma odtujitev
osnovnega sredstva po prvem odstavku tega člena se šteje tudi prenos iz gospodinjstva
lastnika podjetja v podjetje oziroma iz podjetja v gospodinjstvo lastnika
podjetja.
IV. EVIDENCE ZA POTREBE DAVKA NA DODANO VREDNOST
(črtano)
8. člen
(črtan)
9. člen
(črtan)
10. člen
(črtan)
11. člen
(črtan)
12.  člen
(črtan)
V. EVIDENCA KNJIGOVODSKIH LISTIN PRETOKOV MED PODJETJEM IN
GOSPODINJSTVOM LASTNIKA
13. člen
(1) Osebe iz 1. člena tega
pravilnika, razen oseb iz 3. člena tega pravilnika, morajo voditi evidenco
knjigovodskih listin pretokov (denarnih in nedenarnih transakcij) iz podjetja v
gospodinjstvo lastnika podjetja in iz gospodinjstva lastnika podjetja v
podjetje.
(2) Evidenca mora vsebovati zaporedno
številko knjigovodske listine v evidenci, številko knjigovodske listine, datum
in vrednost transakcije med podjetjem in gospodinjstvom lastnika podjetja.
Evidenca se vodi po časovnem zaporedju.
(3) Evidenca knjigovodskih listin
transakcij iz prejšnjega odstavka se zaključuje s stanjem na dan
31. decembra, v primeru prenehanja opravljanja dejavnosti ali statusne spremembe
pa z dnem takšne spremembe.
(4) Če osebe iz 1. člena tega
pravilnika zagotavljajo podatke iz evidence knjigovodskih listin transakcij iz
drugega odstavka tega člena v poslovnih knjigah na drugačen način, jim navedene
evidence ni treba voditi.
VI. EVIDENCA NABAVE IN PORABE PIJAČ IN ŽIVIL
14. člen
(1) Evidenco nabave in porabe pijač in
živil morajo voditi zavezanci iz tretjega odstavka 2. člena tega
pravilnika.
(2) (črtan)
15. člen
(1) Evidenca nabave in porabe pijač
mora biti dnevno vodena in mora zagotavljati naslednje podatke:
-      
nazive po vrstah pijač glede na ceno in mersko enoto,
-      
zaporedno številko knjiženja,
-      
datum in številko dobavnice, računa ali druge knjigovodske listine o
nabavi,
-      
količino vsakokratne nabave,
-      
nabavno in prodajno ceno z označbo datumov spremembe cen,
-      
datum in količino vsakodnevne porabe v merskih enotah.
(2) Šteje se, da je pijača porabljena
takrat, ko zavezanec enoto izprazni.
(3) Iz evidence mora biti razvidno
začetno stanje na dan 1. januarja, vsakodnevno stanje in končno stanje na
dan 31. decembra.
16. člen
(1) Evidenca nabave in porabe živil se
vodi po nabavni vrednosti in mora vsebovati naslednje podatke:
-      
zaporedno številko,
-      
datum in številko dobavnice, računa ali druge knjigovodske listine o
nabavi,
-      
nabavno vrednost iz knjigovodske listine.
(2) Poraba živil se ugotavlja mesečno
na podlagi popisa zalog, podatki pa morajo biti vpisani v evidenco v osmih dneh
po preteku meseca oziroma leta.
(3) Evidenci nabave in porabe pijač in
živil morata biti vedno v gostinskem obratu. Oseba iz 1. člena tega
pravilnika mora zagotoviti, da so evidence dostopne, tudi ko sama ni navzoča v
gostinskem obratu.
(4) Stroški porabe živil in pijač se
ugotavljajo mesečno na način, določen s slovenskimi računovodskimi standardi.

Pravilnik o poslovnih knjigah in drugih
davčnih evidencah za fizične osebe, ki opravljajo dejavnost (Uradni list RS,
št. 138/06)
vsebuje naslednjo končno določbo:
»VII. KONČNA DOLOČBA
17. člen
Ta pravilnik začne veljati 1. januarja
2007.«.

Pravilnik o spremembah in dopolnitvah
Pravilnika o poslovnih knjigah in drugih davčnih evidencah za fizične osebe, ki
opravljajo dejavnost (Uradni list RS, št. 52/07) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o poslovnih knjigah in drugih davčnih evidencah za fizične osebe, ki opravljajo
dejavnost (Uradni list RS, št. 21/13) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o poslovnih knjigah in drugih davčnih evidencah za fizične osebe, ki
opravljajo dejavnost (Uradni list RS, št. 101/15)
vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se za davčna obdobja,
ki se začnejo od vključno 1. januarja 2016.«.