I. SPLOŠNI DOLOČBI
1. člen
(vsebina)
(1) Ta pravilnik določa za sevalne in
jedrske objekte:
1.    
način uporabe obratovalnih pogojev in omejitev;
2.    
način in pogostost poročanja o izvajanju programov zbiranja in
analiziranja obratovalnih izkušenj;
3.    
način in obseg nadzora staranja;
4.    
način vzdrževanja, preizkušanja in pregleda SSK;
5.    
vsebino, obseg in pogostost rednega in izrednega poročanja;
6.    
pogostost, vsebino, obseg, trajanje in način izvajanja občasnih
varnostnih pregledov ter način poročanja o teh pregledih;
7.    
primere, v katerih Uprava Republike Slovenije za jedrsko varnost (v
nadaljnjem besedilu: Uprava) sama odredi izvedbo občasnega varnostnega
pregleda, če razpolaga z novimi in pomembnimi dokazi o sevalni ali jedrski
varnosti objekta;
8.    
vsebino, kakovost in način uporabe verjetnostnih varnostnih analiz za
preverjanje varnosti jedrskih objektov;
9.    
metodologijo ocenjevanja in razvrščanja sprememb ter način in obliko
obveščanja in priglasitve sprememb v sevalnih ali jedrskih objektih.
(2) Ta pravilnik določa tudi
podrobnejše zahteve za:
1.    
načrt zaščite in reševanja za obvladovanje izrednih dogodkov v sevalnih
ali jedrskih objektih,
2.    
postopke ob izrednem dogodku v sevalnih ali jedrskih objektih in
3.    
način obveščanja o izrednem dogodku.
(3) Ta pravilnik v skladu z Direktivo
Sveta z dne 27. novembra 1989 o obveščanju prebivalstva o ukrepih
zdravstvenega varstva, ki jih je treba sprejeti, in o pravilih ravnanja v
primeru radiološkega izrednega dogodka (UL L št. 357 z dne 7. 12.
1989, str. 31) določa zahteve glede obveščanja prebivalstva, za katerega je
verjetno, da bo prizadeto v primeru radiološkega izrednega dogodka, ter posredovanje
informacij vsem osebam, ki bi lahko bile vključene v organizacijo nujne pomoči
v primeru radiološkega izrednega dogodka.
2. člen
(izrazi)
(1) Izrazi, uporabljeni v tem
pravilniku, imajo naslednji pomen:
1.    
akutno obsevanje je enkratna izpostavljenost ionizirajočemu sevanju, ki
praviloma ni daljša od dveh dni;
2.    
človeška napaka je napaka, ki jo je naredil ali povzročil človek s
svojim ukrepom zaradi napačnega razumevanja procesa ali napačne presoje stanja.
Nastane lahko tudi z nehoteno izvedbo ali opustitvijo nekega ukrepa;
3.    
človeški dejavniki so elementi razmerja med človekom in njegovim delom,
npr. dejavniki, ki vplivajo na to, kako bo operater v komandni sobi sposoben
uporabljati pisne postopke: čitljivost, slovnica, usposabljanje, zunanji
pritiski ipd;
4.    
dejavniki tveganja so SSK, človeške dejavnosti, povezane z obratovanjem
(upravljanje, vzdrževanje, preizkušanje), zunanji dogodki ipd., ki vplivajo na
stopnjo tveganja objekta;
5.    
deterministična varnostna analiza je varnostna analiza, izvedena z
uporabo determinističnih metod;
6.    
deterministični učinki sevanja so klinično ugotovljive okvare obsevanega
organa, tkiva ali organizma zaradi poškodbe celic. Za nastanek takega učinka so
določljive vrednosti doz, pri katerih se pojavi. Nad temi vrednostmi doz pa
velja, da večja kot je vrednost doze, večji je deterministični učinek;
7.    
dogodek brez posledic je splet okoliščin, ki lahko povzročijo neustrezno
dejanje ali dogodek in posledično ogrožanje sevalne ali jedrske varnosti,
varnosti delavcev ali razpoložljivosti objekta;
8.    
dogodek je pripetljaj, ki ga povzroči naravni dogodek, človeška napaka
ali dejanje, nepravilni pisni postopek ali navodilo, okvara opreme, obratovalna
napaka ali projektna neustreznost, in lahko ogroža sevalno ali jedrsko varnost.
Dogodek vodi v pričakovan obratovalni dogodek ali v stanje nesreče. Pri tem se
lahko delno ali v celoti sprožijo varnostne funkcije;
9.    
evakuacija je začasen in organiziran umik ljudi ob izrednem dogodku z
nekega območja v izognitev dozam, ki presegajo intervencijske nivoje, in
neželeni izpostavitvi ionizirajočemu sevanju;
10.  interval
pregleda ali preizkušanja je obdobje, v katerem se izvedejo vsi predvideni
pregledi in preizkusi na izbrani opremi;
11.  izogibna
doza je ocenjena vrednost razlike med dozo, ki je posledica izrednega dogodka
brez izvajanja intervencijskih ukrepov, in dozo zaradi izrednega dogodka ob
izvajanju intervencijskih ukrepov;
12.  jodna
profilaksa je zaužitje neradioaktivnega joda pred nastankom izrednega dogodka
ali takoj po njem, da se zavaruje ščitnica pred obsevanjem zaradi kopičenja
radioaktivnih izotopov joda v njej;
13.  klasifikacija
je razvrščanje SSK v varnostne razrede glede na njihovo pomembnost za jedrsko
varnost;
14.  konfiguracija
SSK v sevalnem ali jedrskem objektu je prikaz položaja posameznih SSK glede na
fizično postavitev in operabilnost. Odvisna je od postavitve SSK, ki je v
obratovanju, je pripravljen na obratovanje na katero koli zahtevo ali pa ni na
razpolago zaradi preizkušanja, vzdrževanja, korektivnih ukrepov ali
neoperabilnosti. Pravilna konfiguracija mora zagotavljati operabilnost sistema,
ki je lahko dosežena na različne načine;
15.  komandna
soba je prostor v sevalnem ali jedrskem objektu, v katerem se zbirajo
informacije o obratovanju slednjega in iz katerega je mogoče krmiliti vse za
varnost pomembne procese;
16.  korektivni
ukrep je ukrep, ki prepreči ponovitev dogodka ali nezaželenega stanja SSK ali
objekta. Zajema lahko popravilo oziroma spremembo na SSK, spremembo procesa
vzdrževanja ali preizkušanja, poseben pregled SSK, spremembo procesa
obratovanja objekta ali spremembo dejavnosti v zvezi z izobraževanjem ali
usposabljanjem osebja;
17.  kvalifikacija
je proces, s katerim se dokaže, da so oprema, postopki in osebje za
preizkušanje ali pregled SSK zmožni razkriti vse napake v materialu ali opremi;
18.  lokacija
je geografsko območje, na katerem je sevalni ali jedrski objekt in na katerem
potekajo dejavnosti, ki jim je ta namenjen;
19.  mednarodna
lestvica jedrskih in radioloških dogodkov je orodje za skladno obveščanje
javnosti o varnostnem pomenu dogodkov, povezanih z radiološko in jedrsko
varnostjo. Obveščanje poteka prek Mednarodne agencije za atomsko energijo;
20.  način
upoštevanja intervencijskih nivojev vključuje navodila, metode, pripomočke,
orodje, postopke in druga sredstva ali metodologije, ki pomagajo pri odločanju
o uvedbi zaščitnega ukrepa za prebivalstvo, tako da se upoštevajo vrednosti, ki
so določene s temi nivoji;
21.  navodila
za ravnanje ob nezgodi so namenjena obvladovanju projektnih dogodkov in
vsebujejo navodila za vrnitev objekta v varno stanje. Tovrstna navodila za
jedrske elektrarne obsegajo tudi obvladovanje dogodkov, ki po posledicah
presegajo projektne dogodke vse do začetka poškodbe sredice, ne pa same
poškodbe;
22.  nenormalno
obratovanje je obratovanje zunaj normalnih območij parametrov objekta z
obratovalnimi nepravilnostmi in je lahko posledica dogodka;
23.  neposredni
vzrok je okvara, dejanje, opustitev dejanja ali stanje, ki neposredno povzroči
dogodek. Navadno ne pojasnjuje, zakaj je prišlo do okoliščin, ki so povzročile
odstopanje;
24.  nesreča
je izredni dogodek ali zaporedje več povezanih izrednih dogodkov, ki povzročijo
večjo poškodbo jedrskega ali sevalnega objekta ali zmanjšanje učinkovitosti varnostnih
pregrad za preprečevanje širjenja radioaktivnih snovi v okolje oziroma lahko
povzročijo obsevanost ali kontaminacijo osebja, prebivalstva ali okolja;
25.  nezgodno
stanje ali nezgoda je nezaželeno stanje, ki ga povzroči neustrezno človeško
dejanje oziroma izguba operabilnosti sistema ali komponente in ki zahteva
prepoznavanje napake ter njeno odpravo oziroma korektivni ukrep;
26.  notranja
obsevanost je učinek obsevanja, ki ga povzroča ionizirajoče sevanje na
organizem, kadar je vir sevanja v telesu zaradi vnosa ali aktivacije;
27.  občasni
varnostni pregled je sistematično preverjanje varnosti sevalnih ali jedrskih
objektov, ki se izvaja v rednih obdobjih (časovnih intervalih), da bi se
ugotovili zbirni učinki staranja, sprememb na objektu, obratovalnih izkušenj in
tehničnega razvoja ter sprememb na lokaciji objekta, tako pa zagotovila visoka
stopnja varnosti v celotni obratovalni dobi sevalnega ali jedrskega objekta.
Občasni varnostni pregled je dopolnilno orodje k stalnemu preverjanju varnosti,
s katerim se mora celovito preveriti stopnja jedrske varnosti sevalnega ali
jedrskega objekta in potrditi, da je ta sposoben varno obratovati v naslednjem
obdobju;
28.  obratovalni
kazalnik je merljivi parameter, ki omogoča opazovanje obstoječe učinkovitosti
izvajanja nekega procesa oziroma njeno spremljanje skozi daljše obdobje;
29.  obratovalni
pogoji in omejitve so skupina pravil, ki so del varnostnega poročila in
določajo omejitve parametrov, zmogljivost in delovanje opreme, pa tudi
ukrepanje osebja za varno obratovanje sevalnega ali jedrskega objekta;
30.  obratovanje
so vse dejavnosti za doseganje namena, zaradi katerega je bil sevalni ali
jedrski objekt zgrajen, vključno z vzdrževanjem, menjavo goriva (če gre za
jedrsko elektrarno ali raziskovalni reaktor), pregledi med obratovanjem,
shranjevanjem, skladiščenjem, odlaganjem rudarske ali hidrometalurške jalovine,
radioaktivnih odpadkov ali izrabljenega goriva ter z drugimi sorodnimi
dejavnostmi;
31.  obremenitveni
cikel je zaključeno zaporedje dogajanj, ki obsega prehod iz izhodiščnih v nove
procesne okoliščine, poljubno dolgo obratovanje ali vzdrževanje v novem stanju
in vrnitev v izhodiščno stanje. V enem takem ciklu je lahko en ali več
obremenitvenih ciklov z manjšimi intenzitetami procesnih okoliščin;
32.  odstopanje
je neskladnost, pomanjkljivost ali opustitev zahtev iz pisnih postopkov, ki je
bila odkrita med vzdrževanjem, preizkušanjem, nadzorom SSK ali analizo dogodka;
33.  operabilnost
je stanje SSK, v katerem je zagotovljena zmožnost delovanja oziroma opravljanja
svoje naloge v skladu z obratovalnimi pogoji in omejitvami. Zagotovljeno mora
biti tudi delovanje drugih potrebnih SSK, ki s podpornimi funkcijami (npr.
električno napajanje, hlajenje, mazanje …) omogočajo operabilnost posamezne SSK
v skladu z obratovalnimi pogoji in omejitvami;
34.  operater
je strokovno usposobljena oseba z izpitom, ki krmili ali daje navodila za
krmiljenje sevalnega ali jedrskega objekta;
35.  operativni
intervencijski nivo je vrednost intervencijskega nivoja, ki se izraža z
neposredno merljivo veličino, kakršna je hitrost doze zunanjega sevanja,
površinska kontaminacija ali koncentracija radioaktivnih snovi v zraku, pitni
vodi, hrani ali krmi. Operativni intervencijski nivoji se uporabljajo v začetni
fazi izrednega dogodka za hitro odločanje o intervencijskih ukrepih;
36.  operativni
podporni center je vnaprej določen prostor na območju lokacije sevalnega ali
jedrskega objekta z zvezami in organizacijo, ki med izrednim dogodkom zagotavlja
namestitev intervencijskega osebja in napotitev k izvajanju intervencijskih
ukrepov po tem območju;
37.  pisni
postopki so odobreni postopki in odobrena delovna navodila za izvajanje
dejavnosti in del. Zajeti morajo vsa normalna stanja, odstopanja in
nepravilnosti glede na normalna in izredna stanja sevalnega ali jedrskega objekta;
38.  pogoji
okolja so razmere, v katerih mora izbrani SSK, oprema ali instrument obratovati
in ki so med drugim določene s temperaturo, tlakom, sevanjem, relativno vlažnostjo,
kemičnim okoljem, stopnjo poplavljenosti, potresi ipd;
39.  pogostost
poškodbe sredice je merilo tveganja, ki pove, s kakšno verjetnostjo lahko
pričakujemo pregretje in poškodbo sredice jedrskega reaktorja v enoletnem
obdobju;
40.  pogostost
velikih zgodnjih izpustov je merilo tveganja, ki pove pričakovano število
velikih zgodnjih izpustov na enoto časa;
41.  poškodba
sredice je odkritje in segrevanje sredice reaktorja do točke, pri kateri je
pričakovati povečano oksidacijo in resno poškodbo gorivnih elementov večjega
dela sredice;
42.  predpostavljeni
začetni dogodek je dogodek, ki je vključen med začetne dogodke kot del
projektnih osnov in ki lahko sproži prehodni pojav ali nezgodno stanje;
43.  pregled
SSK je sistematični pregled ustreznosti SSK, ki se praviloma izvaja v vnaprej
določenih presledkih. Zajema lahko vse sorodne komponente ali pa se med njimi
izberejo tiste, za katere se s pregledom, meritvijo ali preizkušanjem oceni
ustreznost materiala in operabilnost. Ustreznost drugih sorodnih komponent se
lahko oceni glede na ustreznost vzorca izbranih komponent. Pri tem se lahko
začetni vzorec pregleda komponent poveča, da je ocena stanja stvarnejša;
44.  prehodni
pojav je skupek dogajanj, s katerim neki sistem prehaja iz enega v drugo
stabilno stanje;
45.  preizkušanje
je vnaprej načrtovana dejavnost za ugotavljanje operabilnosti SSK in se opravi
po vzdrževalnih posegih oziroma po opravljenih spremembah na SSK. Periodično
preizkušanje, ki je predpisano v obratovalnih pogojih in omejitvah, imenujemo
nadzorno preizkušanje;
46.  prenosna
pot je pot, po kateri radioaktivna snov doseže in obseva človeka;
47.  prioriteta
korektivnega ukrepa je določitev nujnosti njegove izvedbe glede na pomembnost
izvajane dejavnosti za sevalno ali jedrsko varnost. Nujna prioriteta tega
ukrepa se določi, če je ogrožena varnost ljudi, objekta, okolja ali
zanesljivost delovanja SSK, pomembnih za varnost. Prva prioriteta se določi, če
je lahko ogrožena ta varnost ali zanesljivost;
48.  pripravljenost
na izredni dogodek so vnaprej načrtovane in vzdrževane dejavnosti ter
organizacijski, človeški, tehnični, materialni in drugi elementi za izvajanje
obratovalno‑tehničnih ukrepov, pa tudi ukrepov zaščite in reševanja, ki so
potrebni zaradi celovitega in učinkovitega obvladovanja izrednega dogodka v
sevalnem ali jedrskem objektu ter zaradi usklajenega vodenja pri obvladovanju
posledic tega dogodka v okolju;
49.  prispevni
vzrok je vzrok, ki prispeva k verjetnosti nastanka dogodka, vendar ga sam po
sebi še ne povzroči;
50.  procesni
pogoji so tehnološki pogoji, pod katerimi SSK opravlja svojo funkcijo, na
primer mehanska obremenitev, tlak, temperatura ipd;
51.  projektne
osnove objekta opredeljujejo njegovo potrebno zmogljivost za obvladovanje
določenega obsega stanj ob upoštevanju predpisanih zahtev jedrske in sevalne
varnosti. Vključujejo tudi pogoje za normalno obratovanje, prehodne pojave,
dogodke, ki izvirajo iz predpostavljenih začetnih dogodkov ali njihovih
kombinacij, ter varnostno klasifikacijo SSK, pomembnih predpostavk in izbranih
analitičnih metod. Projektne osnove so prvi pogoj za zagotovitev preprečitve
posledic pričakovanega obratovalnega ali projektnega dogodka oziroma, če
preprečitev ni mogoča, ublažitev teh posledic;
52.  projektne
osnove SSK so podatki, ki določajo posebni namen izbranega SSK, in posebne
vrednosti ali obseg vrednosti, ki jim morajo zadostiti SSK. Te vrednosti so
omejitve, ki izhajajo iz splošno sprejete sodobne prakse za dosego
funkcionalnih zahtev, ali pa zahteve, ki izhajajo iz analize (temelječe na
izračunu ali poskusu) posledic predpostavljenega začetnega dogodka, pri katerem
mora dani SSK izpolniti svojo funkcijo;
53.  projektni
dogodki so naravni dogodki ali dogodki zaradi človeške dejavnosti na vplivnem
območju sevalnega ali jedrskega objekta (zunanji projektni dogodki) in dogodki
v samem sevalnem ali jedrskem objektu (notranji projektni dogodki), ki utegnejo
ogroziti njegovo varnost in so predpostavljeni kot najneugodnejši začetni
dogodki, ki naj bi jih bili varnostni sistemi sevalnega ali jedrskega objekta
sposobni obvladati brez večjega sproščanja radioaktivnih snovi v okolje ter so
na podlagi opravljenih raziskav in analiz izbrani za določitev projektnih
osnov;
54.  projicirana
doza je ocenjena vrednost doze, ki bi jo posameznik prejel zaradi izrednega
dogodka, če ne bi bili uvedeni nobeni intervencijski ukrepi;
55.  radiološki
izredni dogodek je katero koli stanje, ki povzroči ali utegne povzročiti
pomembnejše uhajanje radioaktivnih snovi v okolico;
56.  referenčna
dokumentacija je dokumentacija, na katero se sklicuje vsebina varnostnega
poročila ali je bila kako drugače podlaga za izdajo soglasja za gradnjo ali poskusno
obratovanje ali za izdajo dovoljenja za obratovanje, prenehanje obratovanja ali
razgradnjo sevalnega ali jedrskega objekta;
57.  remont
je prekinitev proizvodnega procesa sevalnega ali jedrskega objekta zaradi
menjave goriva, popravil oziroma vzdrževalnih del. Remont jedrske elektrarne se
začne s prekinitvijo dobave elektrike v električno omrežje in konča s ponovno
vzpostavitvijo te dobave;
58.  scenarij
je predpostavljeni potek dogodkov v sevalnem ali jedrskem objektu (od začetnega
dogodka prek odpovedi opreme in dejavnosti osebja do končnega stabilnega stanja
objekta);
59.  simulator
je naprava, ki se odziva na dejavnosti operaterja enako kakor pravi sistem.
Simulator jedrske elektrarne navadno vključuje glavno komandno sobo v enakem
merilu, v kakršnem je prava komandna soba;
60.  skupinska
doza je vsota doz, ki so jih ali bi jih prejeli posamezniki določene populacije
ljudi zaradi izpostavljenosti viru sevanja. Enota za skupinsko dozo je človek
sievert;
61.  smernice
za obvladovanje težkih nesreč so pisni postopki z usmeritvami operaterjem za
obvladovanje posledic teh nesreč;
62.  splošna
nevarnost je nesreča, ki vključuje dejanske ali neizogibne precejšnje poškodbe
sredice ali njeno taljenje z možnostjo izgube celovitosti zadrževalnega hrama.
Pričakuje se, da bodo radioaktivni izpusti zahtevali varnostne ukrepe,
namenjene izogibanju ali zmanjšanju doz, ki jih prejme prebivalstvo, tudi daleč
od lokacije objekta;
63.  sprememba
v sevalnem ali jedrskem objektu je vsaka nameravana sprememba v zvezi z
objektom ali načinom njegovega upravljanja ali njegovim obratovanjem, vključno
z vzdrževalnimi deli, pregledovanjem, preskušanjem ali uvedbo tehnične,
organizacijske ali druge spremembe v zvezi s temi deli;
64.  SSK
je kratica, ki označuje skupek konstrukcij, sistemov in komponent. Konstrukcije
so pasivni elementi, kakršni so zgradbe in ščiti. Sistem tvori več komponent,
ki so sestavljene tako, da opravljajo določeno (aktivno) funkcijo. Med SSK se
uvršča tudi programska oprema za instrumentacijo in regulacijo. Če je objekt
skladišče ali odlagališče radioaktivnih odpadkov, se med SSK uvrščajo tudi
paketi radioaktivnih odpadkov;
65.  stabilni
jod je neradioaktivni jod, navadno kot kalijev jodat ali jodid, v obliki
tablet, ki se uporablja za jodno profilakso;
66.  stanja
objekta so normalna stanja sevalnega ali jedrskega objekta (redno obratovanje,
vključno z odpovedjo opreme z verjetnostjo nastanka enkrat na leto) in izredna
stanja (odpoved opreme in drugi izredni dogodki z verjetnostjo nastanka manj
kakor enkrat na leto in več kakor enkrat v obratovalni dobi objekta);
67.  stohastični
učinki so statistično ugotovljive okvare zaradi spremenjenih lastnosti
obsevanih celic, ki se lahko razmnožujejo. Stohastični učinki, kakršen je
nastanek malignega raka ali dednih posledic v genih, niso odvisni od doze in
zanje prag ne obstaja, vendar je njihov nastanek verjetnejši pri višji dozi;
68.  stopenjski
pristop pomeni, da se pomembnim značilnostim posveti večja pozornost (npr. se
podrobneje oziroma izdatneje projektirajo ali opišejo) in manj pomembnim
značilnostim manj pozornosti (npr. se projektirajo ali opišejo manj podrobno);
69.  tehnični
podporni center so prostori in ustrezna podporna oprema na lokaciji objekta ali
blizu te lokacije na voljo osebju, ki zagotavlja tehnično podporo operaterjem
in strokovnemu osebju ter vodenje obvladovanja izrednega dogodka na območju
objekta;
70.  temeljni
vzrok je najosnovnejši vzrok za dogodek, katerega odstranitev zagotavlja, da se
ta dogodek ne ponovi;
71.  težka
nesreča je nesreča v jedrski elektrarni ali raziskovalnem reaktorju, ki glede
svojih posledic presega projektni dogodek in vodi k taljenju sredice ali ogrožanju
okolja;
72.  trajna
preselitev je preselitev ljudi in živali z radioaktivno kontaminiranega
območja, ki ne predvideva vrnitve v nekaj letih;
73.  tveganje
je zmnožek pričakovane pogostosti dogodka in posledic, ki bi nastale;
74.  used
je usedanje radioaktivnih delcev iz radioaktivnega oblaka zaradi teže ali
spiranja s padavinami na tla in druge prizemne površine;
75.  varnostna
funkcija je učinek, ki mora biti dosežen, ali delo, ki mora biti opravljeno, za
zagotovitev sevalne oziroma jedrske varnosti;
76.  varnostna
kultura so značilnosti in vedenje v organizaciji ali pri posameznikih, ki
zagotavljajo varstvu in varnosti najvišjo prednost in pozornost, ustrezno njeni
pomembnosti. Za sevalno ali jedrsko področje se ta pojem nanaša na osebno
zavzetost in odgovornost vseh vpletenih posameznikov v katero koli dejavnost,
ki ima vpliv na delovanje in varnost sevalnega ali jedrskega objekta. Ključni
elementi varnostne kulture so odprt odnos do svobodne izmenjave informacij,
vključno z neomejenim razmišljanjem o varnostnih vprašanjih skupaj z vprašanji,
ki se pri tem pojavljajo, preprečevanje samozadostnosti in predanost
popolnosti, pa tudi gojitev osebne in skupinske odgovornosti, pa tudi dviga
nivoja sevalne ali jedrske varnosti;
77.   varnostna
ocena je postopek, s katerim se podrobno oceni vpliv načrtovane spremembe na
sevalno ali jedrsko varnost objekta;
78.  varnostna
pregrada je fizična prepreka, ki ovira ali preprečuje gibanje ljudi,
radioaktivnih snovi oziroma drugih pojavov (npr. ogenj, voda, izstrelki opreme)
ali ščiti pred ionizirajočim sevanjem v sevalnem ali jedrskem objektu;
79.  varnostno
presejanje je postopek, s katerim se opravi prva presoja vpliva načrtovane
spremembe na sevalno ali jedrsko varnost objekta;
80.  varnostna
rezerva je razlika med mejno vrednostjo parametra, pri kateri SSK odpove, in
vrednostjo parametra, ki ga v postopku pridobitve soglasja in dovoljenja za
jedrske in sevalne objekte odobri Uprava;
81.  varnostno
poročilo je dokument ali zbirka dokumentov, ki vsebuje ključne informacije o
sevalnem ali jedrskem objektu, o njegovih obratovalnih omejitvah in pogojih ter
o njegovem vplivu na okolje, pa tudi opis projekta, analizo možnih nezgod in
ukrepe, ki so nujni za odpravo oziroma zmanjšanje nevarnosti za okolje,
prebivalstvo in osebje objekta;
82.  veliki
zgodnji izpust je hiter, neoviran izpust cepitvenih produktov iz zadrževalnega
hrama v zrak, ki se zgodi pred učinkovito izvedbo ukrepov za zmanjšanje
posledic izrednega dogodka, tako da obstaja nevarnost vpliva na zdravje
prebivalstva;
83.  verjetnostne
varnostne analize so varnostne analize zanesljivosti sistemov sevalnega ali
jedrskega objekta, pri katerih se z uporabo verjetnostnih metod prepozna in
ovrednoti obseg možnih vplivov na sevalno ali jedrsko varnost, kakršni so
odpoved komponent in njihova nerazpoložljivost, človeške napake, negativni
vplivi okolja, požari, poplave in potresi;
85.1. Verjetnostne varnostne
analize prvega nivoja so analize, s katerimi določimo zaporedje dogodkov, ki
lahko vodijo do poškodbe sredice, ocenjujemo pričakovano pogostost poškodbe
sredice ter ugotavljamo slabe in dobre strani varnostnih sistemov in postopkov,
s katerimi preprečujemo to poškodbo;
85.2. Verjetnostne varnostne
analize drugega nivoja so analize, s katerimi določimo načine, na katere
radioaktivni izpusti iz sevalnega ali jedrskega objekta dosežejo okolje,
ocenimo njihov obseg in pričakovano pogostost ter ugotavljamo sorazmerno
pomembnost ukrepov za njihovo preprečitev in omilitev;
85.3. Verjetnostne varnostne
analize tretjega nivoja so analize, s katerimi se prepoznajo in ovrednotijo
posledice radioaktivnih izpustov na okolje in zdravje ljudi;
84.  vplivno
območje je tridimenzionalni prostor ob sevalnem ali jedrskem objektu, nad in
pod njim, ki ga določajo dejavniki iz okolice, ki lahko vplivajo na objekt, ter
do koder sežejo vplivi objekta na okolje;
85.  vodstvo
je posameznik ali skupina posameznikov, ki ima pooblastila za vodenje celotnega
sevalnega ali jedrskega objekta ali posamezne organizacijske enote v njem;
86.  vzdrževanje
je načrtovani proces, ki zagotavlja obnavljanje SSK zaradi ohranjanja njihove
funkcionalnosti med celotno življenjsko dobo. Vzdrževanje je lahko prediktivno
ali periodično. Prediktivno vzdrževanje se izvaja stalno ali občasno na podlagi
opazovanja in spremljanja stanja SSK, pri čemer se z analizo poteka degradacije
napove njihova odpoved. Periodično vzdrževanje pa je sestavljeno iz zamenjav
delov, nadzora in preizkušanj, ki se izvajajo po vnaprej določenem programu
(določeni cikli, časovni presledki, obratovalni časi ipd.), in lahko temelji na
priporočilih proizvajalca opreme. Pri ugotovljenem odstopanju oziroma odpovedi
SSK se v sklopu vzdrževanja opravijo korektivni ukrepi;
87.  začasna
preselitev je preselitev ljudi in živali, ki traja od nekaj tednov do nekaj
mesecev po nesreči;
88.  začasna
sprememba v sevalnem ali jedrskem objektu je vsaka sprememba, ki velja samo v
določenem obdobju. Izvede se, če ni potrebe po stalni spremembi v objektu,
lahko pa je tudi vmesna stopnja pri izvedbi stalne spremembe;
89.  zaklanjanje
je zadrževanje ljudi v zaprtih prostorih ob izrednem dogodku do nekaj dni, da
se izognejo dozam zaradi zunanje obsevanosti in vnosa, ki bi presegla
intervencijske nivoje;
90.  zaščitni
ukrep je ukrep, s katerim preprečimo deterministične učinke sevanja in
zmanjšamo tveganje za stohastične učinke sevanja;
91.  zunanji
podporni center je vnaprej določen prostor zunaj območja lokacije sevalnega ali
jedrskega objekta z opremo, podatkovnimi povezavami, zvezami, dokumentacijo in
organizacijo, ki med izrednim dogodkom zagotavlja inženirsko, tehnično in
logistično podporo intervencijskemu osebju v objektu, usklajevanje z
institucijami v okolju in podpornimi organizacijami, ocenjevanje radioloških
posledic izrednega dogodka, priporočanje takojšnih zaščitnih ukrepov za ogroženo
prebivalstvo in obveščanje o statusu izrednega dogodka na območju lokacije
objekta.
(2) Drugi izrazi, uporabljeni v tem
pravilniku, imajo enak pomen kakor izrazi, opredeljeni v zakonu, ki ureja
varstvo pred ionizirajočimi sevanji in jedrsko varnost.
II. VARNOST PO ZAČETKU OBRATOVANJA OBJEKTA
II.1 Upravljanje objekta
3. člen
(uporaba obratovalnih pogojev in omejitev)
(1) Delavci z dovoljenjem za
opravljanje del in nalog upravljanja tehnološkega procesa in njegovega nadzora
v sevalnem ali jedrskem objektu morajo biti natančno seznanjeni z vsebino,
nameni in tehničnimi osnovami obratovalnih pogojev in omejitev. Delavci, ki
opravljajo dela in naloge v zvezi z nadzorom nad upravljanjem tehnološkega
procesa v objektu, se morajo zavedati pomembnosti obratovalnih pogojev in
omejitev za varnost objekta.
(2) Informacije o obratovalnih pogojih
in omejitvah morajo biti dostopne za vse delavce, ki upravljajo objekt. V
objektih, ki imajo komandno sobo, morajo biti te informacije dostopne v
komandni sobi.
(3) Obratovalne pogoje in omejitve je
treba pregledovati in po potrebi spremeniti v skladu z obratovalnimi
izkušnjami, razvojem znanosti in tehnologije ter po vsaki spremembi v objektu,
zaradi katere bi bilo to opravičljivo oziroma potrebno.
(4) Upravljavec sevalnega ali
jedrskega objekta mora vzpostaviti in izvajati ustrezen program obratovanja,
vzdrževanja, preizkušanja in pregledov SSK, ki zagotavlja izpolnjevanje zahtev
iz obratovalnih pogojev in omejitev, ustrezno analizo in arhiviranje ugotovitev
tega nadzora.
4. člen
(brezpogojni ukrepi)
(1) Upravljavec sevalnega ali
jedrskega objekta mora takoj začeti izvajati ukrepe za prehod v varno
obratovalno stanje, določeno v obratovalnih pogojih in omejitvah, če:
1.    
je ugotovljeno odstopanje od obratovalnih pogojev in omejitev,
2.    
obratovalno osebje ni prepričano, da je obstoječe obratovanje v mejah,
opisanih v obratovalnih pogojih in omejitvah,
3.    
se objekt ne odziva, kakor je pričakovano.
(2) Če se v primeru iz prejšnjega
odstavka v sevalnem ali jedrskem objektu normalno obratovanje zaustavi (v
jedrski elektrarni ali raziskovalnem reaktorju zaustavitev verižne reakcije),
mora upravljavec pred ponovnim zagonom:
1.    
ugotoviti vzrok nastalih okoliščin, ki so povzročile neizpolnjevanje
obratovalnih pogojev in omejitev,
2.    
določiti korektivne ukrepe za preprečitev ponovitve dogodka in
3.    
izpolniti vse pogoje za ponovni zagon.
5. člen
(pisni postopki za obratovanje oziroma
razgradnjo sevalnega ali jedrskega objekta)
Upravljavec sevalnega ali jedrskega objekta
mora pripraviti in uporabljati pisne postopke za njegovo obratovanje,
prenehanje obratovanja oziroma razgradnjo, ki morajo pokrivati vsa stanja
objekta, predvidena v varnostnem poročilu, predvsem pa za:
a) 
obratovanje, in sicer:
- zagon
sistemov,
- obratovanje
objekta,
- zaustavitev
obratovanja,
- ukrepanje
v sili;
b) 
nesreče, in sicer:
- prepoznavanje
nesreče,
- preprečevanje
razvoja nesreče in njeno odpravo,
- omilitev
posledic nesreče;
c) 
vzdrževanje, nadzor in druga opravila, ki so
pomembna za sevalno in jedrsko varnost, varnost delavcev in zanesljivost
elektrarne, in sicer:
- dela
pri vzdrževanju, korektivnih ukrepih, pregledu in tehničnem nadzoru opreme,
- dela
pri ravnanju z radioaktivnimi snovmi,
- radiološki
nadzor v objektu in njegovi okolici,
- organizacijo,
delovanje in ukrepe za varstvo pred ionizirajočimi sevanji,
- organizacijo,
delovanje in ukrepe za varstvo pred požari.
II.2 Spremljanje obratovalnih izkušenj
6. člen
(osnove spremljanja obratovalnih izkušenj)
(1) Upravljavec sevalnega ali
jedrskega objekta mora spremljati lastne in tuje obratovalne izkušnje, nova
spoznanja, pridobljena pri raziskavah in razvoju, spremembe predpisov in standardov,
navodila proizvajalcev, njihovih združenj in mednarodnih organizacij ter jih
sistematično vrednotiti in uporabljati.
(2) Upravljavec sevalnega ali
jedrskega objekta mora določiti osebje za spremljanje obratovalnih izkušenj, ki
mu morajo biti zagotovljena ustrezna sredstva, usposabljanje in podpora
vodstva.
(3) Upravljavec sevalnega ali
jedrskega objekta mora zagotoviti, da se na podlagi spremljanja obratovalnih
izkušenj iz prvega odstavka tega člena:
-      
sprejmejo ustrezni sklepi in ukrepi,
-      
upoštevajo dobre izkušnje in
-      
sprejmejo pravočasni in ustrezni ukrepi, ki bi preprečili ponovitev
dogodka ali poslabšanje sevalne ali jedrske varnosti.
7. člen
(program spremljanja obratovalnih
izkušenj)
(1) Upravljavec sevalnega ali
jedrskega objekta mora pripraviti program spremljanja obratovalnih izkušenj, ki
mora obsegati najmanj:
1.    
vrsto, obseg in merila za zbiranje podatkov o lastnih in tujih
obratovalnih izkušnjah,
2.    
način zbiranja in shranjevanja podatkov o lastnih in tujih obratovalnih
izkušnjah,
3.    
način vrednotenja zbranih podatkov,
4.    
metode analiziranja zbranih podatkov,
5.    
način izvajanja preventivnih ali korektivnih ukrepov, izhajajočih iz
izsledkov analiz, zato da bi se preprečile degradacije SSK oziroma nastanek ali
ponovitev podobnega dogodka v objektu, ter
6.    
zahteve za seznanjanje osebja in vodstva sevalnega ali jedrskega objekta
z varnostno pomembnimi obratovalnimi izkušnjami.
(2) Upravljavec mora za izvajanje
programa spremljanja obratovalnih izkušenj pripraviti pisne postopke.
(3) Upravljavec mora zagotoviti
dokumentiranje in shranjevanje obratovalnih izkušenj, izhajajočih iz normalnega
in nenormalnega obratovanja, korektivnih ukrepov, povratnih informacij o
korektivnih ukrepih in drugih informacij, povezanih s sevalno ali jedrsko
varnostjo, upoštevajoč dostopnost, možnost sistematičnega iskanja, preglednost
in razumljivost prikaza za osebje, ki izvaja program spremljanja obratovalnih
izkušenj.
(4) Upravljavec mora s
samovrednotenjem ali neodvisnim vrednotenjem v rednih časovnih presledkih,
krajših od obdobja med občasnima varnostnima pregledoma, preveriti in
posodobiti ustreznost programa spremljanja obratovalnih izkušenj iz prvega
odstavka tega člena ter pri tem upoštevati minule obratovalne izkušnje.
Morebitna sprememba programa spremljanja obratovalnih izkušenj mora biti
izvedena v skladu s 34., 35. in 36. členom tega pravilnika.
8. člen
(seznanjanje z obratovalnimi izkušnjami)
(1) Program spremljanja obratovalnih
izkušenj mora od zaposlenih zahtevati poročanje o vseh dogodkih in jih spodbujati
tudi k poročanju o dogodkih brez posledic. Pri tem jim mora biti zagotovljeno,
da zaradi poročanja ne bo nezaželenih posledic.
(2) Z informacijami, pridobljenimi na
podlagi obratovalnih izkušenj, mora biti seznanjeno ustrezno osebje, ki je
vključeno v procese vzdrževanja, proizvodnje, tehnične podpore, zagotovitve
kakovosti, strokovnega usposabljanja in fizičnega varovanja sevalnega ali
jedrskega objekta.
(3) Upravljavec sevalnega ali
jedrskega objekta mora poskrbeti za izmenjavo informacij o obratovalnih
izkušnjah z ustreznimi mednarodnimi organizacijami in domačimi ali tujimi
sevalnimi ali jedrskimi objekti. Vzdrževati mora stike s projektanti,
dobavitelji in raziskovalnimi organizacijami, ki so bili vključeni v
projektiranje in gradnjo objekta, ter jim po potrebi dati povratne informacije
o obratovalnih izkušnjah in od njih pridobivati nasvete ob okvari ali
degradaciji SSK ali pa o nadzoru poteka obratovalnega dogodka.
9. člen
(spremljanje in analiza dogodkov v
sevalnem ali jedrskem objektu)
(1) Program spremljanja obratovalnih
izkušenj mora zagotavljati sistematično spremljanje in analizo dogodkov v
sevalnem ali jedrskem objektu. Vključevati mora merila za vrednotenje dogodkov
glede na njihovo pomembnost. V programu spremljanja obratovalnih izkušenj mora
biti določen tudi rok za izdelavo analize, ki je odvisen od pomembnosti
dogodka.
(2) Dogodke iz prejšnjega odstavka, ki
so pomembni za sevalno ali jedrsko varnost, je treba ovrednotiti čim prej
zaradi nujnosti uvedbe takojšnjih korektivnih ukrepov.
(3) Program spremljanja obratovalnih
izkušenj mora omogočiti prepoznavanje dogodkov, ki so se že zgodili, vendar
njihove posledice pri poslabšanju sevalne ali jedrske varnosti še niso opazne,
prepoznavanje možnih znanilcev poslabšanja sevalne ali jedrske varnosti in
možnega poslabšanja sevalne ali jedrske varnostni ali zmanjšanja varnostnih
rezerv.
(4) Pri analizi iz prvega odstavka
tega člena je treba upoštevati:
1.    
pomembnost dogodka glede na sevalno ali jedrsko varnost objekta,
vključno z morebitnimi posledicami,
2.    
časovno zaporedje posameznih dogodkov,
3.    
odstopanja od predvidenega odziva ali ukrepa,
4.    
analizo prispevnih, neposrednih in temeljnih vzrokov ter
5.    
izbiro korektivnih ukrepov in časovnega načrta njihovega izvajanja.
(5) Upravljavec sevalnega ali
jedrskega objekta mora imeti na voljo pisne postopke za ustrezno analizo
dogodka, v katere so vključene tudi metode analiziranja človekovega ravnanja in
varnostne kulture.
(6) Za jedrske elektrarne in
raziskovalne reaktorje morajo biti podatki, pridobljeni na podlagi analiz
dogodkov iz prvega odstavka tega člena, ustrezno ovrednoteni in upoštevani v
modelih verjetnostnih varnostnih analiz. Poleg pomembnosti dogodkov je treba
spremljati njihovo pogostost in to upoštevati v podatkovnih zbirkah vhodnih
podatkov za izdelavo verjetnostnih varnostnih analiz.
(7) Korektivni ukrepi na SSK ali
spremembe na podlagi analiz iz prvega odstavka tega člena morajo biti
predlagani, odobreni in izvedeni čim prej. Pri hkratnih zahtevkih za več
korektivnih ukrepov je treba upoštevati prioriteto glede na varnostno pomembnost
degradiranega SSK. Operabilnost SSK se potrdi s primernim preizkušanjem in
pregledom po opravljenem korektivnem ukrepu.
(8) Morebitni korektivni ukrepi na
podlagi analize iz prvega odstavka tega člena, na primer tehnične spremembe,
organizacijski ukrepi, usposabljanje osebja ter dejavnosti s področij
vzdrževanja, preizkušanja in pregleda SSK, morajo biti izvedeni pravočasno in
primerno, da se zmanjša verjetnost ponovitve enakega ali podobnega dogodka in
izboljša sevalna ali jedrska varnost objekta.
(9) Določba šestega odstavka tega
člena se ne uporablja za raziskovalni reaktor TRIGA.
10. člen
(spremljanje in analiza tujih obratovalnih
izkušenj)
(1) Program spremljanja obratovalnih
izkušenj mora zagotavljati sistematično spremljanje, analizo in upoštevanje
tovrstnih izkušenj tujih sevalnih ali jedrskih objektov in iz njih izhajajočih
priporočil, upoštevajoč različne vire informacij.
(2) Na podlagi predhodnega pregleda
različnih poročil tujih obratovalnih izkušenj oziroma priporočil je treba
izbrati tiste, ki so mogoči v lastnem objektu oziroma so se zgodili na podobnem
sevalnem ali jedrskem objektu. Za tako izbrane dogodke je treba dodatno
pridobiti čim več vhodnih podatkov, izkušenj in povratnih informacij. Izbrane
dogodke je treba podrobneje analizirati in določiti ustrezne preprečevalne
ukrepe v lastnem objektu.
(3) Upravljavec sevalnega ali
jedrskega objekta mora voditi evidenco vseh pregledanih in obravnavanih
obratovalnih izkušenj iz prejšnjega odstavka. Evidenca mora obsegati tudi tiste
znane ukrepe, ki so bili izvedeni na podobnem sevalnem ali jedrskem objektu za
preprečitev ponovitve dogodka.
11. člen
(spremljanje obratovalnih kazalnikov)
(1) Upravljavec sevalnega ali
jedrskega objekta mora imeti program spremljanja obratovalnih kazalnikov, ki prikazujejo
varnost in obratovanje objekta. Vsak kazalnik mora biti opredeljen in imeti
razvit postopek ovrednotenja njegove vrednosti, upoštevajoč tudi mednarodne
izkušnje.
(2) Kazalniki iz prvega odstavka tega
člena morajo pri jedrskih objektih pokrivati najmanj naslednja področja:
1.    
jedrsko varnost, ki vključuje dogodke, razpoložljivost varnostnih
sistemov, celovitost varnostnih pregrad, usposobljenost osebja, pripravljenost
na izredne dogodke in kazalnike tveganja,
2.    
varstvo pred sevanji, ki vključuje sevalno izpostavljenost osebja in
prebivalstva,
3.    
varstvo pri delu, vključno s požarno varnostjo,
4.    
splošno učinkovitost objekta s stališča stabilnosti in zmožnosti
obratovanja,
5.    
varnostno kulturo,
6.    
spremljanje obratovalnih izkušenj,
7.    
vzdrževanje, vključno z nadzorom staranja in upravljanja sprememb in
kakovosti ter nadzorom učinkovitosti vzdrževanja,
8.    
fizično varovanje.
(3) Kazalniki iz prvega odstavka tega
člena morajo pri sevalnih objektih pokrivati najmanj naslednja področja:
1.    
varstvo pred sevanji, ki vključuje sevalno izpostavljenost osebja in
prebivalstva,
2.    
varstvo pri delu, vključno s požarno varnostjo,
3.    
varnostno kulturo, ki vključuje človeško učinkovitost, upoštevanje
postopkov, odnos do postopkov, upoštevanje upravnih omejitev in zakonodaje,
4.    
fizično varovanje.
(4) Upravljavec sevalnega ali
jedrskega objekta mora s samoovrednotenjem ali neodvisnim vrednotenjem v rednih
časovnih presledkih, krajših od obdobja med občasnima varnostnima pregledoma,
preveriti in posodobiti ustreznost programa spremljanja obratovalnih kazalnikov.
Morebitna sprememba programa mora biti izvedena v skladu s 34., 35. in 36.
členom tega pravilnika.
12. člen
(neodvisna skupina za spremljanje
varnosti)
(1) Za vsak jedrski objekt, razen za
skladišča ali odlagališča radioaktivnih odpadkov oziroma jedrskega goriva, mora
njegov upravljavec zagotoviti delovanje neodvisne skupine za spremljanje in
oceno sevalne in jedrske varnosti (v nadaljnjem besedilu: neodvisna skupina)
ter ji zagotoviti pogoje dela in dostopnost do vseh informacij. Neodvisna
skupina mora biti funkcijsko neodvisna od drugih organizacijskih enot v
objektu.
(2) Neodvisna skupina mora imeti
pravico, da na lastno pobudo razišče katero koli posebnost v vodenju ali obratovanju
objekta iz prejšnjega odstavka ter druge dejavnosti na tem objektu, vključno z
vzdrževanjem, spremembami in obratovalnimi izkušnjami. Njen namen je zagotoviti
neodvisno preverjanje, da so vse dejavnosti na objektu izvedene pravilno in da
je delež človeških napak zmanjšan, kolikor je le mogoče. Neodvisna skupina
lahko vodstvu objekta predlaga korektivne ukrepe glede na izsledke lastne
preiskave.
(3) Neodvisna skupina mora imeti
zagotovljena ustrezna sredstva in podporo vodstva za izvajanje svojega dela,
kar vključuje tudi potrebno usposabljanje.
(4) Neodvisna skupina mora vsaj enkrat
na mesec poročati vodstvu jedrskega objekta o svojem delu.
(5) Za jedrsko elektrarno mora
neodvisno skupino sestavljati najmanj pet posameznikov, za druge jedrske
objekte pa najmanj trije. Člani neodvisne skupine morajo imeti zaključeno
izobrazbo najmanj dodiplomskega študijskega programa tehnične ali naravoslovne smeri
in vsak po najmanj dve leti delovnih izkušenj, od katerih mora biti vsaj eno
leto z jedrskega področja.
13. člen
(poročanje o programu spremljanja
obratovalnih izkušenj)
Upravljavec sevalnega ali jedrskega objekta
mora poslati Upravi:
-      
program spremljanja obratovalnih izkušenj iz 7. člena tega pravilnika,
-      
program spremljanja obratovalnih kazalnikov iz 11. člena tega
pravilnika in
-      
vsako spremembo ali dopolnitev programov iz tega člena.
II.3 Nadzor staranja
14. člen
(osnove nadzora staranja)
(1) Upravljavec sevalnega ali
jedrskega objekta mora za varnostno pomembne SSK sistematično prepoznavati
možne mehanizme staranja in njihove učinke, vključno z obrabo in možno
degradacijo, ter sproti spremljati in ocenjevati stanje z vzdrževanjem,
preizkušanjem in pregledom SSK.
(2) Upravljavec sevalnega ali
jedrskega objekta mora izvajati ukrepe za pravočasno zmanjšanje ali odpravo učinkov
staranja. Zagotoviti mora, da so v projektnih osnovah navedene zahteve po
izvajanju varnostnih funkcij SSK izpolnjene v celotni obratovalni dobi objekta.
15. člen
(program nadzora staranja)
(1) Upravljavec sevalnega ali
jedrskega objekta mora pripraviti program nadzora staranja, s katerim se
prepoznajo mehanizmi staranja vseh SSK, pomembnih za varnost, ugotovijo možne
posledice staranja ter določijo nujni ukrepi za ohranitev operabilnosti in
zanesljivosti SSK. Program nadzora staranja mora obsegati najmanj:
1.    
merila za izbiro SSK, ki so vključeni v program nadzora staranja,
2.    
izbiro preventivnih dejavnosti za odpravo ali blažitev učinkov staranja,
3.    
spremljanje sprememb nadzorovanih parametrov v daljšem obdobju za
ugotavljanje časovnega poteka staranja SSK,
4.    
merila sprejemljivosti za nadzorovane učinke staranja,
5.    
izbiro korektivnih ukrepov za SSK, ki ne zadovoljujejo meril
sprejemljivosti,
6.    
organizacijski nadzor staranja ter
7.    
navodila za vrednotenje lastnih in tujih obratovalnih izkušenj o
staranju.
(2) Program nadzora staranja mora
upoštevati najmanj:
1.    
pogoje okolja,
2.    
procesne pogoje,
3.    
število obremenitvenih ciklov,
4.    
program vzdrževanja, preizkušanja in pregledovanja ter
5.    
predvideno obratovalno dobo objekta.
(3) Program nadzora staranja mora za
jedrske elektrarne vsebovati nadzor staranja za mehanske, električne in
gradbene SSK. Za jedrske elektrarne mora biti v ta program vključen nadzor
celotne tlačne meje primarnega sistema, za raziskovalne reaktorje pa vsaj
nadzor reaktorske tlačne posode, če ta obstaja, s pripadajočimi zvari.
Spremljati je treba najmanj pojav krhkosti materiala zaradi vpliva nevtronskega
fluksa ter proces utrujanja materiala zaradi termičnih in drugih obremenitev.
Izmerjene rezultate je treba primerjati z napovedanimi lastnostmi, ki so vezane
na celotno obratovalno dobo.
(4) Upravljavec sevalnega ali
jedrskega objekta mora pregledati in posodobiti program nadzora staranja v
rednih časovnih presledkih, krajših od obdobja med občasnima varnostnima
pregledoma, zato da se vanj vključijo nove informacije in spoznanja ter
vpeljejo boljše metode in ocene učinkovitosti programa vzdrževanja,
preizkušanja in pregledov SSK glede na celotno obratovalno dobo objekta. Morebitna
sprememba programa mora biti izvedena v skladu s 34., 35. in 36. členom tega
pravilnika.
16. člen
(poročanje o nadzoru staranja)
Upravljavec sevalnega ali jedrskega objekta
mora poslati Upravi program nadzora staranja in vsako njegovo spremembo ali
dopolnitev.
II.4 Vzdrževanje SSK
17. člen
(osnove vzdrževanja, preizkušanja in
pregledov SSK)
(1) Upravljavec sevalnega ali
jedrskega objekta mora med celotno obratovalno dobo objekta, med razgradnjo in
med dolgoročnim nadzorom, če gre za odlagališče, z vzdrževanjem, preizkušanjem
in pregledi SSK zagotoviti njihovo razpoložljivost, zanesljivost in
operabilnost. Operabilnost SSK, ki so pomembni za varnost, mora biti v skladu s
projektnimi osnovami.
(2) Upravljavec sevalnega ali jedrskega
objekta mora analizirati rezultate vzdrževanja, preizkušanja in pregleda SSK.
(3) Za povečanje zanesljivosti in
razpoložljivosti SSK mora upravljavec sevalnega ali jedrskega objekta izvesti
ustrezne dejavnosti ali spremembe, ki izhajajo iz povratnih informacij o
opravljenem vzdrževanju ter iz rezultatov preizkušanj in pregledov SSK. Pri tem
mora upoštevati tudi napredek v znanosti in tehnologiji.
(4) Upravljavec sevalnega ali
jedrskega objekta mora zagotoviti, da vsako dejavnost pri vzdrževanju, preizkušanju
ali pregledih varnostno pomembnih SSK, pri katerih delno ali v celoti
sodelujejo zunanji podizvajalci, odobri in nadzoruje pristojno osebje
upravljavca sevalnega ali jedrskega objekta.
18. člen
(programi vzdrževanja, preizkušanja in
pregleda SSK)
(1) Upravljavec sevalnega ali
jedrskega objekta mora pripraviti programe vzdrževanja, preizkušanja in
pregledov SSK, s katerimi se lahko oceni, ali je zagotovljeno varno obratovanje
objekta ali pa so potrebni korektivni ukrepi. Program vzdrževanja, preizkušanja
in pregledov SSK mora obsegati najmanj:
1.    
smernice za izbiro SSK, ki se bodo vzdrževali, preizkušali in
pregledovali po programu,
2.    
seznam standardov, uporabljenih pri kvalifikaciji in umerjanju SSK ter
določanju mej sprejemljivosti pri pregledih SSK,
3.    
zbiranje podatkov o opravljenem delu, ki omogoča določitev začetnih in
ponavljajočih se odstopanj,
4.    
način analize zbranih podatkov ter
5.    
določitev meril za morebitno spremembo pogostosti in obsega vzdrževanja,
preizkušanja in pregledov SSK, pa tudi sprožanja korektivnih ukrepov glede na
rezultate analiziranih podatkov, zato da se ohranja zanesljivost,
razpoložljivost in operabilnost SSK.
(2) Pri določitvi obsega in pogostosti
vzdrževanja, preizkušanja in pregledov SSK morajo biti v programih iz prejšnjega
odstavka upoštevani najmanj:
1.    
obratovalni pogoji in omejitve,
2.    
pomembnost dejavnosti glede pomembnosti SSK za varnost objekta,
3.    
v zasnovi upoštevana zanesljivost SSK,
4.    
pogostost obratovanja in okoliščine, v katerih SSK obratuje,
5.    
rezultati spremljanja stanja SSK,
6.    
primerno dolga periodična obdobja med posameznimi preizkušanji in
pregledi, ki omogočajo pravočasno odkrivanje morebitnih degradacij še preden
SSK ni več operabilen,
7.    
možnost degradacije glede na lastne in tuje obratovalne izkušnje ter
priporočila proizvajalcev opreme in pooblaščenih izvedencev za sevalno in
jedrsko varnost.
(3) Upravljavec sevalnega ali
jedrskega objekta mora v skladu s programi vzdrževanja, preizkušanja in
pregledov SSK zagotoviti pisne postopke za dejavnosti, ki se izvajajo med
obratovanjem ter med načrtovanim remontom ali nenačrtovano zaustavitvijo
objekta. Pisni postopki morajo določati:
1.    
pooblastila in odgovornosti za opravljanje določene dejavnosti,
2.    
način dela,
3.    
primerne metode in standarde za opravljanje dela,
4.    
uporabo primernega orodja in merilne opreme,
5.    
zadosti rezervnih delov in materiala,
6.    
merila za uspešno opravljeno vzdrževanje, preizkušanje in pregled SSK,
7.    
ukrepe pri odstopanjih od meril iz prejšnje alineje,
8.    
medsebojno usklajenost vseh dejavnosti in izvajalcev ter
9.    
druge podrobnosti za delo glede vzdrževanja, preizkušanja in pregledov
SSK.
(4) Upravljavec sevalnega ali
jedrskega objekta lahko v programu iz prvega odstavka tega člena predvidi
izvajanje vzdrževanja med obratovanjem. Če je objekt raziskovalni reaktor ali
jedrska elektrarna, mora upravljavec ravnati v skladu z 22. členom tega
pravilnika, upravljavci drugih objektov pa izvajati vzdrževanje med
obratovanjem ob smiselni uporabi 22. člena tega pravilnika.
(5) Upravljavec sevalnega ali
jedrskega objekta mora zagotoviti dokumentiranje in shranjevanje povratnih
informacij o vzdrževanju, rezultatih preizkušanj in pregledov SSK ter drugih
informacij, povezanih s sevalno ali jedrsko varnostjo.
(6) Upravljavec sevalnega ali
jedrskega objekta mora zagotoviti, da se podatki iz prejšnjega odstavka
sistematično pregledujejo, zato da se prepozna ponavljajoče ali povečane
degradacije SSK. Na podlagi tako ugotovljenih degradacij je treba začeti
prediktivno vzdrževanje ali opraviti korektivne ukrepe. V takem primeru je
treba izvesti pregled ustreznosti programa iz prvega odstavka tega člena.
(7) Upravljavec sevalnega ali
jedrskega objekta mora v rednih časovnih presledkih, krajših od obdobja med
občasnima varnostnima pregledoma, pregledati ustreznost programov iz prvega
odstavka tega člena glede na obratovalne izkušnje in jih po potrebi posodobiti.
Program vzdrževanja, preizkušanja in pregledov SSK mora biti pregledan in posodobljen
na koncu vsakega periodičnega obdobja iz 6. točke drugega odstavka tega člena,
upoštevajoč pri tem lastne in tuje obratovalne izkušnje ter napredek v znanosti
in tehnologiji. Morebitna sprememba programa vzdrževanja, preizkušanja in
pregledov SSK mora biti izvedena v skladu s 34., 35. in 36. členom tega
pravilnika.
19. člen
(načrtovanje vzdrževanja, preizkušanja in
pregledov SSK)
(1) Upravljavec sevalnega ali
jedrskega objekta mora pred vsakim vzdrževanjem, preizkušanjem in pregledi SSK
pripraviti podroben načrt te dejavnosti, ki mora biti v skladu s programi
vzdrževanja, preizkušanja in pregledov SSK iz prvega odstavka prejšnjega člena.
(2) Preden SSK preneha obratovati
oziroma je vrnjen v obratovanje, mora upravljavec sevalnega ali jedrskega objekta
oceniti predvideno spremembo konfiguracije SSK in pisno odobriti novo, ki z
medsebojno razporeditvijo in nastavitvijo vseh komponent in programske opreme
omogoča operabilnost SSK. Če je mogoče, je treba funkcionalnost nove konfiguracije
tudi preizkusiti.
20. člen
(izvajanje vzdrževanja SSK)
(1) Pred vsakim vzdrževalnim posegom
mora upravljavec sevalnega ali jedrskega objekta oceniti vpliv vzdrževalnih
dejavnosti na varnost sevalnega ali jedrskega objekta in jih dokončno
ovrednotiti po vzdrževalnem posegu.
(2) Po vsakem vzdrževalnem posegu, za
katerega je bila v skladu s prejšnjim odstavkom opravljena ocena vpliva
vzdrževalnih dejavnosti, mora upravljavec sevalnega ali jedrskega objekta
izvesti preizkušanje, s katerim dokaže zmožnost obratovanja oziroma
operabilnost vzdrževanega SSK. Kjer je to mogoče, je treba po spremembi
konfiguracije SSK izvesti tudi funkcionalno preizkušanje, ki zagotavlja ponovno
pravilno namestitev in operabilnost SSK.
(3) Morebitne korektivne ukrepe SSK je
treba načrtovati, potrditi in izvesti takoj, ko je to mogoče. Pri tem je treba
dati večjo prioriteto korektivnim ukrepom SSK, ki imajo večji pomen za varnost
objekta.
21. člen
(izvajanje preizkušanja in pregledov SSK)
(1) Upravljavec sevalnega ali
jedrskega objekta mora izvajati preizkušanje in preglede SSK.
(2) Upravljavec jedrske elektrarne ali
raziskovalnega reaktorja mora na reaktorskem hladilnem sistemu izvesti:
1.    
pregled tesnosti pred vsakim ponovnim zagonom reaktorja po opravljenem
remontu,
2.    
tlačni preizkus v vsakem periodičnem obdobju pregledov iz 6. točke
drugega odstavka 18. člena tega pravilnika.
(3) Upravljavec jedrske elektrarne ali
raziskovalnega reaktorja mora v vsakem periodičnem obdobju iz 6. točke drugega
odstavka 18. člena tega pravilnika opraviti pregled tesnosti zadrževalnega
hrama s:
1.    
preizkušanjem pretoka puščanja,
2.    
preizkusom tesnosti penetracij in zapiral, kakršni so na primer ventili
in zračne komore pri vstopu v zadrževalni hram,
3.    
preizkusom delovanja zapiral in
4.    
pregledom celovitosti zadrževalnega hrama.
(4) Če se pri pregledu SSK odkrije
napaka ali poškodba, ki je zunaj meril za uspešno opravljeni pregled, določenih
v pisnih postopkih iz tretjega odstavka 18. člena tega pravilnika, se morajo
opraviti dodatni pregledi, ki se osredotočijo na področja ali komponente s
podobnimi posebnimi problemi. Obseg nadaljnjih pregledov se določi glede na
število in vrsto napak ali poškodb, glede na oceno jedrske varnosti in na
morebitne posledice.
(5) Pregled SSK mora biti ustrezno
preverjen v skladu s pisnim postopkom iz tretjega odstavka 18. člena tega pravilnika:
1.    
za zahtevano področje pregleda,
2.    
glede na metodo neporušne preiskave materiala,
3.    
za napake in poškodbe, ki se lahko odkrijejo pri pregledu, ter
4.    
za zahtevano učinkovitost in natančnost.
(6) Če je vzdrževani SSK zajet v
obratovalnih pogojih in omejitvah, mora preizkušanje po vzdrževalnem posegu
zadostiti po obsegu najmanj zahtevam nadzornega preizkusa, predpisanega za ta
SSK v obratovalnih pogojih in omejitvah.
(7) Oprema, ki se uporablja v sklopu
preizkušanja in pregledov SSK, mora biti pred uporabo kvalificirana in umerjena.
Biti mora ustrezno navedena v poročilih o umerjanju. Upravljavec objekta mora
redno preverjati veljavnost umerjanja v skladu s sistemom za zagotavljanje
kakovosti.
(8) Po vsakem dogodku, zaradi katerega
bi bila lahko oslabljena varnostna funkcija ali operabilnost katere koli SSK,
mora upravljavec ponovno oceniti varnostne funkcije in opraviti potrebne
korektivne ukrepe, ki lahko vključujejo tudi pregled SSK, preizkušanje,
vzdrževanje ali korektivne ukrepe na SSK.
(9) Določbe drugega in tretjega
odstavka tega člena se ne uporabljajo za raziskovalni reaktor TRIGA.
22. člen
(nadzor tveganja med vzdrževanjem in
preizkušanjem obratujočega objekta)
(1) Če se upravljavec jedrske
elektrarne ali raziskovalnega reaktorja v skladu s četrtim odstavkom 18. člena
tega pravilnika odloči za vzdrževanje med obratovanjem, mora:
1.    
opravljati neprekinjeno vrednotenje, nadzor in vodenje evidenc o vplivih
vzdrževalnih dejavnosti na sevalno in jedrsko varnost objekta;
2.    
pred vzdrževalnim posegom predhodno opraviti oceno vpliva vzdrževanja
obratujočega objekta na tveganje;
3.    
upoštevati meje dovoljenega časa zunaj obratovanja SSK, določenih v
obratovalnih pogojih in omejitvah, hkrati pa zagotoviti, da je SSK zunaj
obratovanja zaradi vzdrževanja ali preizkušanja čim krajši čas. Pri tem mora
biti skupno povečanje verjetnosti za poškodbo sredice manjše od 5·10‑7
na leto oziroma mora biti skupno povečanje verjetnosti za zgodnje velike
izpuste manjše od 1·10‑8 na leto;
4.    
izogibati se vzdrževanju ali preizkušanju, ki bi povzročilo več
istočasno nerazpoložljivih SSK in bi se zato preveč povečalo tveganje. Za
katero koli konfiguracijo SSK s komponentami izven obratovanja zaradi
vzdrževanja ali preizkušanja, pogostost poškodbe sredice ne sme biti višja od
1·10‑4 na leto.
(2) Določba prejšnjega odstavka se ne
uporablja za raziskovalni reaktor TRIGA.
(3) Ne glede na določbo 3. točke
prvega odstavka tega člena za jedrsko elektrarno Krško velja, da mora biti
skupno povečanje verjetnosti za poškodbo sredice zaradi vzdrževanja in
preizkušanja SSK manjše od 4·10‑6 na leto oziroma mora biti skupno
povečanje verjetnosti za zgodnje velike izpuste manjše od 2·10‑7 na
leto.
(4) Ne glede na določbo 4. točke
prvega odstavka tega člena za jedrsko elektrarno Krško velja, da za nobeno
konfiguracijo SSK s komponentami izven obratovanja, vzdrževanja ali
preizkušanja, pogostost poškodbe sredice ne sme biti višja od 1·10‑3
na leto.
23. člen
(poročanje o programih vzdrževanja,
preizkušanja in pregledov SSK)
Upravljavec sevalnega ali jedrskega objekta
mora poslati Upravi programe vzdrževanja, preizkušanja in pregledov SSK ter
vsako njihovo spremembo ali dopolnitev.
III. POROČANJE O SEVALNI IN JEDRSKI VARNOSTI
24. člen
(osnove poročanja)
(1) Upravljavec sevalnega ali
jedrskega objekta mora poročati Upravi, in sicer o rednem obratovanju in
obratovalnih izkušnjah ter izredno ob dogodkih.
(2) Redna poročila o obratovanju so:
1.    
dnevna,
2.    
mesečna,
3.    
četrtletna,
4.    
letna in
5.    
ob remontu.
(3) Izredno poročanje ob dogodkih se
izvaja glede na pomembnost dogodka v zvezi s sevalno ali jedrsko varnostjo.
(4) Uprava v okviru postopka
pridobivanja soglasja za poskusno obratovanje sevalnega ali jedrskega objekta
določi podroben obseg in način priprave rednih in izrednih poročil ter način
zbiranja, pošiljanja ali dostopnosti poročil.
(5) Upravljavec sevalnega ali
jedrskega objekta mora poročati Upravi tudi v skladu z zahtevami obratovalnih
pogojev in omejitev.
(6) Poročila iz drugega in tretjega
odstavka tega člena morajo biti poslana v elektronski obliki. Elektronska
oblika poročil mora omogočiti Upravi nadaljnjo obdelavo podatkov.
(7) Če zaradi tehničnih razlogov ni
možno poslati poročil iz drugega in tretjega odstavka tega člena v elektronski
obliki, jih mora upravljavec poslati v pisni obliki.
25. člen
(dnevno poročanje)
Upravljavec jedrske elektrarne mora poslati
Upravi vsak dan do 10. ure dopoldne dnevno poročilo o obratovanju za zadnjih 24
ur. Izjemoma se lahko podatki za dela proste dni pošljejo prvi naslednji
delovni dan. Zasnova dnevnega poročila je v prilogi 1, ki je sestavni del tega
pravilnika.
26. člen
(mesečno poročanje)
Upravljavec jedrske elektrarne mora mesečno
pošiljati Upravi do 15. dne v mesecu poročilo o
obratovanju za pretekli mesec. Zasnova mesečnega
poročila je v prilogi 2, ki je sestavni del tega pravilnika.
27. člen
(četrtletno poročanje)
(1) Upravljavec jedrske elektrarne
mora poslati Upravi do 15. dne v prvem mesecu tekočega
četrtletja poročilo o obratovanju za preteklo četrtletje. Zasnova četrtletnega
poročila je v prilogi 3, ki je sestavni del tega pravilnika.
(2) Četrtletnemu poročilu je treba
priložiti tudi seznam vseh veljavnih programov in pisnih postopkov ter njihove
revizije, ki so začele veljati v zadnjem četrtletju.
28. člen
(letno poročanje)
(1) Upravljavec sevalnega ali
jedrskega objekta mora sporočiti Upravi do 28. februarja obratovalne
podatke za preteklo leto v obliki letnega poročila.
(2) Zasnova poročila iz prejšnjega
odstavka:
1.    
je za jedrsko elektrarno v prilogi 4, ki je sestavni del tega
pravilnika,
2.    
je za raziskovalni reaktor v prilogi 5, ki je sestavni del tega
pravilnika,
3.    
je za druge sevalne ali jedrske objekte določena ob izdaji soglasja za
začetek poskusnega obratovanja in dovoljenja za obratovanje.
29. člen
(poročanje ob remontu)
(1) Upravljavec jedrske elektrarne ali
raziskovalnega reaktorja mora najmanj 30 dni pred začetkom načrtovanega remonta
predložiti Upravi:
1.    
splošni pregled remontnih dejavnosti in načrt zaustavitve,
2.    
načrt izvedbe vseh pregledov SSK med remontom,
3.    
seznam potrjenih stalnih in predvidenih začasnih sprememb, ki se bodo
opravile med remontom, ter
4.    
že izvedene ali med remontom načrtovane dejavnosti, ki izhajajo iz
predlogov pooblaščenih izvedencev, navedenih v predhodnih zbirnih strokovnih
ocenah remonta.
(2) Upravljavec objekta mora največ 45 dni po koncu remonta predložiti Upravi:
1.    
pisno zbirno strokovno oceno pooblaščenih izvedencev za jedrsko varnost,
ki so spremljali ali izvajali remont,
2.    
poročilo o SSK, pregledanih med remontom,
3.    
načrt odprave pomanjkljivosti, ki so se pokazale med remontom,
4.    
stališča upravljavca objekta o priporočilih, predlogih in komentarjih,
navedenih v zbirni strokovni oceni iz 1. točke tega odstavka,
5.    
uresničitev predvidenega načrta remonta ter
6.    
oceno skupinske doze med remontom ter primerjavo in analizo glede na
predvideni načrt.
(3) Uprava o oceni skupinske doze med
remontom in primerjavo ter analizo glede na predvideni plan obvesti Upravo za
varstvo pred sevanji.
30. člen
(poročanje o dogodkih)
(1) Upravljavec sevalnega ali
jedrskega objekta mora poročati Upravi o dogodkih na objektu v skladu z
državnim načrtom, ki ureja zaščito in reševanje ob jedrski nesreči.
(2) Poleg zahteve poročanja iz
prejšnjega odstavka mora upravljavec sevalnega ali jedrskega objekta obvestiti
Upravo o dogodku s seznama iz priloge 6, ki je sestavni del tega pravilnika, v
24 urah po začetku ali odkritju tega dogodka. Sporočilo mora biti tudi
telefonsko potrjeno inšpektorju Uprave v pripravljenosti.
(3) Upravljavec sevalnega ali
jedrskega objekta mora najpozneje v 60 dneh po dogodku iz prejšnjega odstavka
predložiti Upravi poročilo o opravljeni analizi tega dogodka. Poročilo mora
vsebovati:
1.    
kratek opis dogodka, vključno s stanjem sevalnega ali jedrskega objekta
pred dogodkom in po njem,
2.    
elemente analize iz četrtega odstavka 9. člena tega pravilnika, razen
zapisov intervjujev, ki jih je treba predložiti samo na izrecno zahtevo Uprave,
upoštevajoč predpise o varovanju osebnih podatkov,
3.    
za jedrske elektrarne izsledke verjetnostne varnostne analize dogodka,
če model analize omogoča njegovo vrednotenje,
4.    
že izvedene korektivne ukrepe in njihovo morebitno ovrednotenje ter
5.    
klasifikacijo dogodka po mednarodni lestvici jedrskih in radioloških
dogodkov.
(4) Uprava o vsebinah iz tega člena,
ki bi lahko vplivale na varovanje zdravja ljudi pred škodljivimi vplivi
ionizirajočih sevanj, obvesti Upravo za varstvo pred sevanji.
IV. OBRAVNAVA SPREMEMB V SEVALNEM ALI JEDRSKEM OBJEKTU
IV.1 Razvrščanje in ocenjevanje
sprememb
31. člen
(obveznost izvedbe varnostnih izboljšav)
(1) Upravljavec sevalnega ali
jedrskega objekta mora v najkrajšem času obravnavati izboljšave, kadar ugotovi,
da je varnost objekta mogoče izboljšati s spremembami v projektu, načinu
obratovanja, vzdrževanju, preizkušanju, usposabljanju ali postopkih, in to
kljub temu, da izpolnjuje vse predpisane zahteve za varnost.
(2) Upravljavec sevalnega ali
jedrskega objekta mora nova odkritja, ki lahko vplivajo na sevalno ali jedrsko
varnost drugače, kakor je bilo obravnavano v varnostnem poročilu, obravnavati
in po potrebi izvesti spremembe na objektu oziroma v njegovem upravljanju.
(3) Upravljavec sevalnega ali
jedrskega objekta mora izvesti spremembe iz prvega in drugega odstavka tega
člena, če se višina stroškov izvedbe lahko opraviči s prispevkom k izboljšani
varnosti objekta.
(4) Uprava mora od upravljavca
sevalnega ali jedrskega objekta zahtevati obravnavo izboljšave v skladu s prvim
in drugim odstavkom tega člena, če ugotovi, da je varnost objekta mogoče
izboljšati s spremembami v projektu, načinu obratovanja, vzdrževanju,
preizkušanju ali postopkih, kljub temu da objekt izpolnjuje vse predpisane
zahteve za varnost.
32. člen
(osnove ocenjevanja in razvrščanja
sprememb)
(1) Upravljavec sevalnega ali
jedrskega objekta mora vsako spremembo v objektu obravnavati s stališča njenega
vpliva na sevalno oziroma jedrsko varnost.
(2) Upravljavec sevalnega ali
jedrskega objekta mora zagotoviti, da je po vsaki spremembi zagotovljeno varno
obratovanje objekta.
(3) Upravljavec sevalnega ali
jedrskega objekta mora imeti vzpostavljen proces obravnavanja sprememb, s
katerim zagotovi, da so začasne in stalne spremembe pravočasno in pravilno
projektirane, pregledane, nadzirane in izvedene ter da so izpolnjene vse s tem
povezane varnostne zahteve, upoštevajoč pri tem lastne in tuje obratovalne
izkušnje, pa tudi nova spoznanja, pridobljena pri tehničnih raziskavah in
razvoju ter pri upravljanju drugih sevalnih oziroma jedrskih objektov.
(4) Obseg in kakovost varnostnih
analiz (determinističnih ali verjetnostnih), ki so opravljene, da opravičijo
predlagano spremembo, morata biti v skladu s pomembnostjo spremembe za sevalno
ali jedrsko varnost ter morata temeljiti na podatkih, ki odsevajo dejansko
stanje objekta tako, kakor je zgrajen, kakor obratuje in kakor se vzdržuje,
upoštevajoč njegove obratovalne izkušnje.
33. člen
(organizacija izvajanja sprememb)
(1) Upravljavec sevalnega ali
jedrskega objekta mora pripraviti program obravnavanja sprememb iz tretjega
odstavka prejšnjega člena, ki mora obsegati najmanj:
1.    
določitev korakov obravnavanja, ki so nujni, da se izvedba spremembe
lahko nadaljuje,
2.    
spremljanje izvedenih sprememb in vrednotenje povratnih informacij s
stališča izpolnitve zastavljenih ciljev,
3.    
način seznanjanja osebja o izvedenih spremembah.
(2) Obravnava spremembe mora vsebovati
najmanj:
1.    
opis vzroka za spremembo in utemeljitev njene upravičenosti,
2.    
projekt spremembe, vključno z določitvijo predvidene skupinske doze, ki
jo prejme osebje med izvedbo spremembe,
3.    
pregled in oceno v preteklosti že opravljenih sprememb in korektivnih
ukrepov na obravnavanem predmetu spremembe,
4.    
varnostno oceno in razvrstitev spremembe v kategorijo v skladu s 35.
členom tega pravilnika,
5.    
odobritev Uprave, če je ta potrebna,
6.    
izobraževanje in usposabljanje osebja,
7.    
preveritev ustreznosti analize požarne nevarnosti oziroma njeno
dopolnitev,
8.    
izdelavo, vgradnjo in preizkušanje po izvedeni spremembi ter posodobitev
dokumentacije,
9.    
izvedbeni načrt spremljanja izvedene spremembe in vrednotenja povratnih
informacij,
10.  način
končne odobritve uporabnosti izvedene spremembe.
(3) Upravljavec sevalnega ali
jedrskega objekta mora za ocenjevanje in razvrščanje sprememb v kategorije
zagotoviti neodvisno osebje, ki ni neposredno vključeno v proces načrtovanja, projektiranja
in izvedbe sprememb.
(4) Upravljavec sevalnega ali
jedrskega objekta mora pripravo in spremembo pisnega postopka obravnave
sprememb izvajati v skladu s 34., 35. in 36. členom tega pravilnika. Vsako novo
revizijo pisnega postopka obravnave sprememb mora poslati na Upravo.
(5) Upravljavec sevalnega ali
jedrskega objekta mora zagotoviti dokumentiranje celotnega procesa priprave in
izvedbe sprememb ter povratnih informacij o izvedenih spremembah. Dokumentacija
o slednjih mora biti shranjena v celotnem obsegu. Shranjena dokumentacija mora
biti dostopna osebju, ki obravnava spremembe, omogočeno mora biti sistematično
iskanje, način prikaza podatkov pa biti pregleden in razumljiv.
(6) Upravljavec sevalnega ali
jedrskega objekta mora v rednih časovnih presledkih, krajših od obdobja med
občasnima varnostnima pregledoma, preveriti izvajanje programa obravnavanja
sprememb in ga po potrebi posodobiti. Pri teh posodobitvah je treba upoštevati
tudi ugotovitve pregleda programa spremljanja obratovalnih izkušenj.
34. člen
(obravnavanje sprememb)
Upravljavec sevalnega ali jedrskega objekta
mora v skladu s prilogama 7 in 8, ki sta sestavni del tega pravilnika, glede na
sevalno in jedrsko varnost obravnavati vsako nameravano spremembo, ki:
1.    
neposredno vpliva na obratovanje objekta s:
- 
spremembo SSK ali v procesni programski opremi,
- 
spremembo obratovalnih pogojev in omejitev,
- 
spremembo pisnih postopkov oziroma
- 
katero koli kombinacijo sprememb, navedenih v prvi do tretji alineji
tega odstavka;
2.    
vpliva na obratovanje objekta s:
- 
spremembo načina upravljanja znanja,
- 
spremembo v organizacijski sestavi ali sestavi zaposlenih,
- 
spremembo programov ali s
- 
spremembo procesa obravnavanja sprememb na objektu.
35. člen
(razvrščanje sprememb v kategorije)
Upravljavec sevalnega ali jedrskega objekta
mora razvrstiti vsako nameravano spremembo v objektu glede na oceno vpliva na
sevalno oziroma jedrsko varnost. Kategorije sprememb so:
1.    
sprememba kategorije 1 je manjša sprememba, ki:
-  
nima vpliva na sevalno ali jedrsko varnost,
-  
se izvaja na predmetu spremembe, nepomembnem za sevalno ali jedrsko
varnost in neomenjenem v obratovalnem dovoljenju,
-  
tudi ob napačnem projektu ali izvedbi ne bi povzročila bistvenega
povečanja verjetnosti nastanka projektnega dogodka;
2.    
sprememba kategorije 2 je malo pomembna sprememba, ki:
-  
ima majhen vpliv na sevalno oziroma jedrsko varnost,
-  
ne vsebuje bistvenih sprememb v projektnih osnovah, na temelju katerih
je bilo izdano obratovalno dovoljenje,
- 
ne vključuje spremembe obratovalnega dovoljenja;
3.    
sprememba kategorije 3 je pomembnejša sprememba, ki:
- 
ima bistven vpliv na sevalno oziroma jedrsko varnost,
- 
vsebuje bistvene spremembe projektnih osnov,
- 
vključuje spremembo obratovalnega dovoljenja.
36. člen
(ocenjevanje sprememb)
(1) Upravljavec sevalnega ali
jedrskega objekta mora pred nameravano spremembo opraviti varnostno presejanje,
s katerim se določijo njene posledice na sevalno oziroma jedrsko varnost. Obseg
presejanja je naveden v prilogi 7 tega pravilnika.
(2) Upravljavec sevalnega ali
jedrskega objekta mora po varnostnem presejanju iz prejšnjega odstavka opraviti
varnostno oceno za spremembe, za katere se z varnostnim presejanjem ugotovi, da
sodijo v kategorijo 2 ali 3. Varnostna ocena mora dokazati, da so upoštevani
vsi varnostni vidiki spremembe in izpolnjena ustrezna varnostna merila ter da
je sprememba skladna s specifikacijo vključenih SSK. Obseg varnostne ocene je
naveden v prilogi 8 tega pravilnika.
(3) Varnostne ocene ni treba opraviti
za spremembe, za katere se med varnostnim presejanjem ugotovi, da so potrebne zaradi
odprave nedvoumne napake (na primer: tipkarske napake v dokumentih ali
prilagoditve opreme parametrom, ki so že zajeti v veljavnih in potrjenih
varnostnih analizah). Take spremembe se obravnavajo kot spremembe kategorije 1.
(4) Spremembo obratovalnih pogojev in
omejitev je treba obravnavati kot spremembo kategorije 3, razen spremembe
obratovalnih pogojev in omejitev, ki izpolnjujejo pogoje iz prejšnjega
odstavka.
(5) Če med obratovanjem objekta pride do
nenadnih okoliščin, zaradi katerih bi bilo ogroženo stabilno in varno
obratovanje objekta, upravljavec lahko izvede nujno začasno spremembo. Tako
spremembo upravljavec obravnava kot spremembo kategorije 1, čeprav jo varnostno
presejanje iz prvega odstavka tega člena in varnostna ocena iz drugega odstavka
tega člena uvrščata v kategorijo 2. Upravljavec mora varnostno presejanje,
varnostno oceno in obvestilo o izvedbi take spremembe dostaviti Upravi
naslednji delovni dan po izvedbi spremembe. Uprava se do nje opredeli najpozneje
v treh delovnih dneh.
37. člen
(začasne spremembe)
(1) Upravljavec sevalnega ali
jedrskega objekta si mora prizadevati, da je število začasnih sprememb v
objektu čim manjše. Časovna veljavnost začasne spremembe mora biti določena in
dokumentirana.
(2) Začasna sprememba mora biti jasno
označena kot začasna že v predlogu ter kot taka obravnavana, ocenjena in
razvrščena v kategorijo v skladu s 34., 35. in 36. členom tega pravilnika.
(3) Za začasne spremembe morajo biti
izdelani posebni pisni postopki, ki določajo najmanj:
1.    
osebje, ki lahko začne, odobri, izvede ali odstrani začasno spremembo,
2.    
nadzor nad dokumentacijo, v kateri lahko odseva začasna sprememba,
3.    
vodenje evidence in označevanje opreme, ki jo začasna sprememba zadeva,
4.    
predložitev informacij obratovalnemu osebju,
5.    
čas veljavnosti in način podaljševanja trajanja začasne spremembe,
6.    
preverjanje konfiguracije SSK in obveščanje obratovalnega osebja po
odstranjeni začasni spremembi.
(4) Upravljavec objekta mora najmanj
enkrat na leto pregledati vse začasne spremembe. Preveriti mora skladnost
pisnih postopkov, navodil osebju in druge dokumentacije z odobreno začasno
spremembo. Pregled mora obsegati tudi oceno nadaljnje potrebe po začasni
spremembi, odprave začasne spremembe ali prekvalifikacije v stalno spremembo.
Odprava začasne spremembe ali prekvalifikacija v stalno spremembo se mora
izvesti v skladu s pisnim organizacijskim postopkom obravnavanja sprememb.
38. člen
(izredna začasna prekoračitev obratovalnih
pogojev in omejitev)
(1) Upravljavec sevalnega ali
jedrskega objekta lahko na Upravo, če bi bilo ogroženo zdravje oziroma varnost
prebivalstva ali osebja objekta, vloži vlogo za začasno prekoračitev
obratovalnih pogojev ali omejitev, vendar še vedno znotraj varnostnih rezerv,
če obstaja velika verjetnost, da se zaradi izpolnjevanja zahtev obratovalnih
pogojev in omejitev povzroči:
-      
nepotreben prehodni pojav, ki lahko vodi v nesrečo,
-      
če je objekt jedrska elektrarna, možnost za nenačrtovano zaustavitev v
neugodnih vremenskih razmerah ali drugih pojavih, ki lahko še poslabšajo že
tako slabo stanje električnega omrežja v danem obdobju.
(2) Kadar upravljavec sevalnega ali
jedrskega objekta vloži vlogo iz prejšnjega odstavka ustno ali pisno s prošnjo
po hitri rešitvi, jo mora v najmanj 48 urah dopolniti s prilogami v skladu z
zahtevami iz 42. in 43. člena tega pravilnika.
(3) Uprava mora vlogo iz prvega
odstavka tega člena obravnavati takoj, morebitni odobritvi prekoračitve
obratovalnih pogojev ali omejitev pa določiti najkrajši možni čas.
39. člen
(izvedba sprememb)
(1) Upravljavec sevalnega ali
jedrskega objekta mora zagotoviti, da je pred izvedbo katere koli spremembe v
celotnem obsegu pripravljeno in potrjeno varnostno presejanje, glede na
rezultate presejanja pa tudi varnostna ocena iz 36. člena tega pravilnika
in vsa potrebna podporna dokumentacija.
(2) Upravljavec sevalnega ali
jedrskega objekta mora pripraviti in izpeljati postopek izvedbe spremembe,
njenega nadzora in preizkusov, v katerem mora predvideti analizo možnih
mehanizmov odpovedi ali napak SSK, preizkuse, s katerimi bo taka odpoved
zaznana, in korektivni program ob morebitnem odstopanju od projektnih osnov ali
odpovedi.
(3) Upravljavec sevalnega ali
jedrskega objekta mora zagotoviti, da je vsaka sprememba izvedena v skladu z
obratovalnimi pogoji in omejitvami, zahtevami varstva pred sevanji, varstva
pred požari in varstva pri delu.
(4) Upravljavec sevalnega ali
jedrskega objekta mora zagotoviti, da je izvedba spremembe in preizkušanja po
opravljeni spremembi v skladu z izvedbenim načrtom spremljanja izvedene
spremembe iz 9. točke drugega odstavka 33. člena tega pravilnika in z
ustreznimi pisnimi postopki za preizkušanje, ki obravnavajo predmet spremembe
SSK.
(5) Upravljavec sevalnega ali
jedrskega objekta mora na podlagi sprememb na opremi pripraviti tudi spremembe
vsebine pisnih postopkov, ki so povezani z obratovanjem in morajo postati
veljavni hkrati z izvedbo spremembe. Ustrezno izobraževanje ali usposabljanje
osebja in morebitne pomembnejše prilagoditve simulatorja, če ta obstaja za ta
objekt, morajo biti izvedeni pred uvedbo spremembe.
(6) Upravljavec sevalnega ali
jedrskega objekta mora zagotoviti, da pri spremembah na varnostno pomembnih
SSK, pri katerih delno ali v celoti sodelujejo zunanji podizvajalci, izvajanje
del odobri in nadzoruje pristojno osebje upravljavca objekta.
IV.2 Uporaba verjetnostnih varnostnih
analiz pri ocenjevanju sprememb
40. člen
(uporaba verjetnostnih varnostnih analiz)
(1) Upravljavec sevalnega ali
jedrskega objekta mora uporabljati verjetnostne varnostne analize v sevalnem
ali jedrskem objektu, v katerega varnostno poročilo so vključene te analize,
pri varnostnih ocenah sprememb objekta v obsegu, določenem z ustreznimi
standardi, in v skladu s tehnično ustreznostjo tovrstnih analiz za konkretne
primere. Z verjetnostnimi varnostnimi analizami je treba dopolnjevati deterministični
pristop k analizam. Pri tem je treba zagotavljati predvsem ohranitev načela
obrambe v globino in ohranitev primernih varnostnih rezerv.
(2) Upravljavec sevalnega ali
jedrskega objekta mora z verjetnostnimi varnostnimi analizami stalno spremljati
skupno tveganje objekta zaradi vseh izvedenih sprememb.
(3) Pri uporabi verjetnostnih
varnostnih analiz in pri odločanju na podlagi njihovih izsledkov je treba
upoštevati:
1.    
zbirni vpliv sprememb na objektu, izražen kot sprememba tveganja. Če je
objekt jedrska elektrarna, se upošteva sprememba pogostosti poškodbe sredice
oziroma pogostosti velikih zgodnjih izpustov,
2.    
vpliv predlagane spremembe na zapletenost obratovanja, obremenitev
osebja in splošno ravnanje glede zagotavljanja varnosti,
3.    
ravnanje upravljavca pri nadzoru in omejevanju povečanja tveganja pri
obratovanju, ob spremembah na objektu, postopkih ali uporabi obratovalnih
izkušenj.
41. člen
(omejitev povečanja tveganja zaradi
sprememb)
(1) Povečanje tveganja zaradi sprememb
na objektu ni dovoljeno, razen v izjemnih primerih, pri katerih koristi bistveno
presegajo posledice povečanja tveganja.
(2) Vsaka sprememba, zaradi katere se
poveča tveganje, se obravnava kot sprememba kategorije 3.
(3) Če je objekt jedrska elektrarna,
mora biti povečanje tveganja v vsakem primeru manjše od 5·10‑7 na
leto za pogostost poškodb sredice oziroma manjše od 1·10‑8 na leto
za pogostost zgodnjih velikih izpustov.
(4) Ne glede na določbo prejšnjega
odstavka je treba za jedrsko elektrarno Krško upoštevati omejitev, da mora biti
povečanje tveganja v vsakem primeru manjše od 1·10‑6 na leto za
pogostost poškodb sredice oziroma manjše od 1·10‑7 na leto za
pogostost zgodnjih velikih izpustov.
IV.3 Priglasitev in obveščanje o
spremembah
42. člen
(obveščanje Uprave)
(1) Upravljavec sevalnega ali
jedrskega objekta mora dostaviti Upravi seznam izvedenih sprememb kategorije 1,
s katerega mora biti razviden vzrok za spremembo, kratek opis in datum izvedbe
spremembe.
(2) Upravljavec sevalnega ali
jedrskega objekta mora najmanj 90 dni pred nameravano izvedbo spremembe kategorije
2 predložiti Upravi poročili o varnostnem presejanju in varnostni oceni, iz
katerih morajo biti razvidni:
1.    
opis spremembe, njenega vpliva na obratovanje ter njene skladnosti z
zahtevami zakonodaje in projektnimi osnovami,
2.    
opis vzroka za spremembo,
3.    
seznam SSK, na katere bo sprememba vplivala,
4.    
skladnost spremembe z ustreznimi standardi,
5.    
predvideni izvedbeni načrt spremembe.
(3) Upravljavec sevalnega ali
jedrskega objekta mora najmanj 90 dni pred nameravano izvedbo vložiti na Upravi
vlogo za odobritev spremembe kategorije 3, ki mora vsebovati:
1.    
poročili o varnostnem presejanju in varnostni oceni,
2.    
opis vzroka za spremembo,
3.    
opis spremembe, njenega vpliva na obratovanje ter njene skladnosti z
zahtevami zakonodaje in projektnimi osnovami,
4.    
dodatno dokumentacijo, ki podpira predlagano spremembo (analize,
standarde, druge dokumente), če ni že bila dostavljena Upravi,
5.    
seznam SSK, na katere bo sprememba vplivala,
6.    
kopijo dela veljavnega varnostnega poročila, v kateri so označeni
predlogi sprememb,
7.    
strokovno mnenje pooblaščenega izvedenca za sevalno in jedrsko varnost,
8.    
predvideni izvedbeni načrt spremljanja izvedene spremembe iz 9. točke
drugega odstavka 33. člena tega pravilnika.
(4) Upravljavec sevalnega ali jedrskega
objekta mora za spremembe kategorije 2 ali 3, ki so bile podprte z uporabo
verjetnostnih varnostnih analiz, predložiti tudi:
1.    
povzetek izračunanih prispevkov k tveganju, vključno z vmesnimi
rezultati in razlago njihovega pomena, ki mora prikazati tudi učinke spremembe
na prevladujoča nezgodna zaporedja dogodkov s posebnim poudarkom na morebitnih
novih prevladujočih dejavnikov tveganja oziroma na povečanju že obstoječega
tveganja,
2.    
uporabljena merila sprejemljivosti in primerjavo rezultatov z merili
sprejemljivosti.
(5) Upravljavec sevalnega ali
jedrskega objekta mora pri spremembah kategorije 2 ali 3, ki so bile podprte z
uporabo verjetnostnih varnostnih analiz, razpolagati z:
1.    
analizo občutljivosti in negotovosti verjetnostnih varnostnih analiz,
2.    
pregledom sprememb v modelu za verjetnostne varnostne analize, ki so
bile narejene pri ocenjevanju predlagane spremembe,
3.    
oceno predpostavk ter uporabljenih približkov in poenostavitev,
4.    
opisom SSK, dejavnosti operaterjev in obratovalnih značilnosti objekta,
ki so upoštevani pri uporabi verjetnostnih varnostnih analiz, ter opisom
njihovih medsebojnih povezav,
5.    
opisom prepoznanih pomembnih dejavnikov tveganja,
6.    
dokazi in zaključno oceno tehnične ustreznosti verjetnostnih varnostnih
analiz.
(6) Upravljavec sevalnega ali jedrskega
objekta mora na zahtevo Uprave dati na vpogled vso dokumentacijo, ki je predmet
obravnavane spremembe.
43. člen
(obveščanje o postopku obravnavanja
sprememb)
(1) Upravljavec sevalnega ali jedrskega
objekta mora dostaviti Upravi novo revizijo obratovalnih pogojev in omejitev za
vsako njihovo spremembo iz četrtega odstavka 36. člena tega pravilnika, v 30
dneh po prejetju odločbe oziroma po opravljeni spremembi, če je bila sprememba
obratovalnih omejitev in pogojev ocenjena s kategorijo 1.
(2) Če gre za spremembo iz prejšnjega
odstavka, ki se izvaja daljše časovno obdobje ali če zaradi drugih utemeljenih
razlogov spremembe ni mogoče izvesti v 30 dneh od prejema odločbe, mora
upravljavec novo revizijo obratovalnih pogojev in omejitev dostaviti Upravi
najpozneje 10 dni po opravljeni spremembi.
(3) Spremembe iz prvega odstavka tega
člena morajo biti v obratovalnih pogojih in omejitvah jasno označene in
sledljive.
V. OBČASNI VARNOSTNI PREGLED
44. člen
(zahteve)
(1) Upravljavec sevalnega ali
jedrskega objekta mora:
1.    
z občasnim varnostnim pregledom sistematično preveriti skupne učinke
staranja objekta, učinke sprememb na objektu, obratovalne izkušnje, tehnični
razvoj, vplive sprememb na lokaciji in vse druge možne vplive na sevalno ali
jedrsko varnost ter ugotoviti skladnost s projektnimi osnovami, na podlagi
katerih je bilo izdano obratovalno dovoljenje, z veljavnimi mednarodnimi
varnostnimi standardi in z mednarodno prakso, s tem pa potrditi, da je objekt
vsaj tako varen, kakor je bilo predvideno med projektiranjem, in da je še naprej
sposoben varno obratovati;
2.    
pri izvedbi občasnega varnostnega pregleda uporabiti najnovejšo,
ustrezno, sistematično in dokumentirano metodologijo, ki temelji na
determinističnem, pa tudi verjetnostnem pristopu k analizam in ocenam sevalne
in jedrske varnosti;
3.    
čim prej odpraviti morebitna odstopanja od projekta objekta, ugotovljena
med občasnim varnostnim pregledom, upoštevajoč njihovo pomembnost za jedrsko
varnost;
4.    
občasni varnostni pregled uporabiti za preverjanje in ureditev znanja o
objektu in procesih ter njegove tehnične dokumentacije;
5.    
z občasnim varnostnim pregledom ugotoviti in oceniti varnostno
pomembnost odstopanj od veljavnih standardov in najboljše mednarodne prakse;
6.    
izvesti vse primerne in smiselne spremembe, ki izhajajo iz občasnega
varnostnega pregleda;
7.    
občasni varnostni pregled izvesti tako, da se za posamezno vsebino
pripravi pisna ocena stanja, ki je dokumentirana in podprta z ustreznimi
analizami.
(2) Določbe prejšnjega odstavka tega
člena in 45. do 48. člena tega pravilnika se ne uporabljajo za odlagališče z
rudarsko in hidrometalurško jalovino.
45. člen
(postopek in roki)
(1) Upravljavec sevalnega ali
jedrskega objekta mora najmanj tri leta pred rokom za potrditev poročila o
občasnem varnostnem pregledu iz petega odstavka tega člena na Upravo vložiti
vlogo za odobritev vsebine, obsega in časovnega načrta izvedbe takega pregleda,
ki jih Uprava potrdi z odločbo.
(2) Upravljavec sevalnega ali
jedrskega objekta mora med izvajanjem občasnega varnostnega pregleda na Upravo
dostavljati polletna poročila, s katerimi obvešča o poteku in napredku vseh del
tega pregleda.
(3) Poleg poročil o poteku del iz
prejšnjega odstavka mora upravljavec sevalnega ali jedrskega objekta med
izvajanjem občasnega varnostnega pregleda na Upravo dostavljati tematska
poročila o pregledu posamezne vsebine tega pregleda. V končni različici teh
poročil mora upoštevati priporočila, ki jih Uprava predloži ob pregledu.
Tematsko poročilo mora obsegati opis uporabljenih metod za pregled, potek
pregleda, vse ugotovitve pregleda in zaključno opisno oceno. V njem morajo biti
tudi jasno navedene in utemeljene ugotovljene pomanjkljivosti ter predlagane
spremembe in izboljšave za odpravo pomanjkljivosti in doseganje meril
sprejemljivosti, postavljenih v vsebini izvedbe občasnega varnostnega pregleda
iz prvega odstavka tega člena, standardov in mednarodne prakse.
(4) Upravljavec sevalnega ali
jedrskega objekta mora opraviti občasni varnostni pregled sevalnega ali
jedrskega objekta tako, da vloži vlogo za potrditev poročila o občasnem
varnostnem pregledu na Upravo najpozneje devet let in šest mesecev po
pridobitvi obratovalnega dovoljenja objekta, če je varnostni pregled prvi
občasni varnostni pregled, oziroma najpozneje devet let in šest mesecev po
potrditvi poročila o predhodnem občasnem varnostnem pregledu. Poročilo o
občasnem varnostnem pregledu mora obsegati povzetek opisov uporabljenih metod,
zaključno opisno oceno na podlagi tematskih poročil, načrt izvedbe sprememb in
izboljšav na objektu skupaj z utemeljitvami ter v prilogi vse dokumente, ki so
sestavni del občasnega varnostnega pregleda. Priloženo mora biti tudi mnenje
neodvisnega pooblaščenega izvedenca za sevalno in jedrsko varnost o tem
poročilu.
(5) Uprava izda odločbo, s katero
potrdi poročilo o občasnem varnostnem pregledu iz prejšnjega odstavka, v
šestdesetih dneh po prejemu popolne vloge.
(6) Upravljavec mora izvesti vse
spremembe in izboljšave, ki izhajajo iz potrjenega poročila o občasnem
varnostnem pregledu, najpozneje pet let po potrditvi tega poročila, samo v
izjemnih primerih, ko gre za drage in zapletene spremembe, se ta rok lahko
podaljša do osem let po potrditvi poročila.
46. člen
(vsebina in obseg občasnega varnostnega
pregleda)
(1) Obseg in vsebina občasnega
varnostnega pregleda, ki sta navedena v vlogi iz prvega odstavka prejšnjega
člena, morata biti jasno opredeljena in utemeljena. Pri določanju obsega se
mora upoštevati pomembnost za varnost.
(2) Obseg in vsebina občasnega
varnostnega pregleda morata biti prilagojena vrsti objekta in pomembnosti posameznih
področij za sevalno ali jedrsko varnost, zato je treba pri njuni pripravi
uporabiti stopenjski pristop.
(3) V časovnem načrtu izvedbe
občasnega varnostnega pregleda iz prvega odstavka prejšnjega člena morajo biti
navedeni roki za izvedbo posameznih vsebin tega pregleda. Za vsako od omenjenih
vsebin morajo biti predlagani tudi način in roki poročanja o izvedbi tega
pregleda.
(4) Zasnova obsega in vsebine
občasnega varnostnega pregleda sevalnega ali jedrskega objekta je navedena v
prilogi 9, ki je sestavni del tega pravilnika.
47. člen
(načrt sprememb in izboljšav)
Načrt sprememb in izboljšav, ki je del
poročila o občasnem varnostnem pregledu, mora obsegati podroben opis vsake
spremembe in izboljšave ter roke za vsako spremembo ali dejavnost posebej. V
načrtu mora biti jasno označeno, iz katere ugotovitve ali priporočila občasnega
varnostnega pregleda izhaja sprememba ali izboljšava.
48. člen
(izredno izvajanje varnostnega pregleda)
(1) Uprava odredi izvedbo izrednega
občasnega varnostnega pregleda sevalnega ali jedrskega objekta v naslednjih
primerih:
1.    
če je ugotovljena tolikšna oslabitev varnostnih pregrad, da je zmanjšana
njihova sposobnost zadrževanja radioaktivnih snovi;
2.    
če je poslabšanje obratovalnih kazalnikov obsežnejše ali dolgotrajno;
3.    
če je povečana pogostost dogodkov, pomembnih za varnost;
4.    
če je varnostna kultura poslabšana do te mere, da bi lahko ogrozila
sevalno ali jedrsko varnost;
5.    
če se ponavljajo kršitve obratovalnih pogojev in omejitev;
6.    
če bi upoštevanje obratovalnih izkušenj drugih sevalnih ali jedrskih
objektov ter novih spoznanj o jedrski in sevalni varnosti lahko opazno
spremenilo varnost sevalnega ali jedrskega objekta oziroma
7.    
če razpolaga s pomembnimi dokazi, da je ogrožena sevalna ali jedrska
varnost.
(2) Uprava v odločbi, s katero odredi
izvedbo izrednega pregleda iz prejšnjega odstavka, določi vsebino, obseg in
roke te izvedbe ter način poročanja. Hkrati presodi vpliv na sevalno ali
jedrsko varnost in določi začasno spremembo obratovalnega dovoljenja sevalnega
ali jedrskega objekta.
VI. VERJETNOSTNE VARNOSTNE ANALIZE
49. člen
(obveznost izdelave verjetnostnih
varnostnih analiz)
Upravljavec sevalnega ali jedrskega
objekta, ki ima verjetnostne varnostne analize vključene v varnostno poročilo,
mora Upravi dostaviti vse potrebno za izvedbo
samostojnih analiz na Upravi. Dostaviti mora tudi vsako spremembo ali
posodobitev modela, podatkovne zbirke ali računalniškega programa.
50. člen
(obseg verjetnostnih varnostnih analiz)
(1) Verjetnostna varnostna analiza
mora vsebovati najmanj:
1.    
podroben opis uporabljenega matematičnega modela,
2.    
podatkovno zbirko z opisom,
3.    
opis vseh analiz in predpostavk,
4.    
rezultate, ugotovitve in zaključke analize,
5.    
model in računalniški program, s katerim je modeliranje opravljeno in s
katerim je mogoče ponoviti izračune.
(2) Analiza iz prejšnjega odstavka
mora temeljiti na realističnem modelu odziva sevalnega ali jedrskega objekta na
predpostavljene začetne dogodke z uporabo podatkov, ki kažejo dejanski projekt
in pisne postopke za obratovanje objekta, upoštevajoč človeške posege.
(3) Verjetnostna varnostna analiza
mora vključevati:
1.    
vsa pomembna stanja objekta; za jedrsko elektrarno so to predvsem
stanja od menjave goriva in obratovanja pri nizki moči do obratovanja
pri polni moči,
2.    
vse primerne začetne dogodke in možne nevarnosti, vključno s požarom,
poplavami, neugodnimi vremenskimi razmerami in potresi,
3.    
vse primerne odvisnosti, vključno s funkcionalnimi odvisnostmi zaradi
enakih pogojev okolja in odvisnosti zaradi drugih skupnih vzrokov,
4.    
analizo negotovosti in analize občutljivosti pri verjetnostni varnostni
analizi prvega nivoja ter analizo občutljivosti ali analize negotovosti pri
verjetnostni varnostni analizi drugega nivoja,
5.    
analize zanesljivosti človeškega dejavnika, upoštevajoč dejavnike, ki
lahko vplivajo na delo operaterjev in drugega osebja v vseh analiziranih
stanjih elektrarne.
51. člen
(kakovost verjetnostnih varnostnih analiz)
Upravljavec sevalnega ali jedrskega objekta
mora verjetnostno varnostno analizo iz prvega odstavka prejšnjega člena:
1.    
izdelati, dokumentirati in vzdrževati v skladu s svojim programom
zagotavljanja kakovosti,
2.    
ob vsaki uporabi razumeti in prepoznati ter upoštevati njene omejitve,
3.    
izdelati in vzdrževati v skladu z najnaprednejšimi mednarodnimi standardi
in smernicami ter najboljšo mednarodno prakso,
4.    
redno dopolnjevati tako, da kaže dejansko stanje objekta in podatke o
obratovalnih izkušnjah,
5.    
dopolnjevati, če se spremenijo projekt ali pisni postopki za obratovanje
objekta ali če upravljavec zve za nov pomemben dejavnik tveganja, ki ni zajet v
modelu,
6.    
podpirati z vzdrževanjem podatkovne zbirke o zanesljivosti in
razpoložljivosti komponent, pogostosti začetnih dogodkov in verjetnosti
človeških napak.
52. člen
(način uporabe verjetnostnih varnostnih
analiz)
(1) Upravljavec sevalnega ali jedrskega
objekta mora pri vsaki uporabi verjetnostnih varnostnih analiz razumeti, prepoznati
in upoštevati njihove omejitve. Na podlagi omejitev mora tudi presojati o
primernosti uporabe teh analiz.
(2) Pri uporabi verjetnostnih
varnostnih analiz za preverjanje ali vrednotenje sprememb nadzornih pregledov,
preizkušanj in dovoljenega časa za nerazpoložljivost SSK mora upravljavec
sevalnega ali jedrskega objekta vključiti v analizo vse možne vplive in pogoje,
vključno s stanji in varnostnimi funkcijami SSK.
(3) Poleg rezultatov verjetnostnih
varnostnih analiz je treba upoštevati tudi:
1.    
vzdrževanje načela obrambe v globino,
2.    
ohranjanje zadostnih varnostnih rezerv in
3.    
negotovost teh rezultatov.
53. člen
(obveznost uporabe verjetnostnih
varnostnih analiz)
(1) Upravljavec jedrske elektrarne
mora verjetnostne varnostne analize uporabljati:
1.    
v delovnih procesih, povezanih s sevalno ali jedrsko varnostjo. Določiti
mora vlogo teh analiz pri sprejemanju vseh odločitev, povezanih z varnostjo;
2.    
za prepoznavanje potreb po spremembah na objektu in v pisnih postopkih
za njegovo obratovanje, vključno s prepoznavanjem potreb za obvladovanje težkih
nesreč. Tako mora zmanjševati tveganje zaradi obratovanja objekta;
3.    
pri ocenjevanju tveganja zaradi obratovanja objekta, zato da bi
prepoznal in dokazoval:
-  
uravnoteženost in skladnost projektnih osnov objekta s projektnimi
načeli,
-  
stabilnost in predvidljivost odziva objekta na manjše spremembe, tako da
majhne spremembe parametrov ne povzročijo nenadzorovanega odziva objekta in
njegovih sistemov,
-  
primernost sprememb v objektu glede na spremembo tveganja, ki jo
povzročijo,
-  
upravičenost sprememb obratovalnih pogojev in omejitev,
-  
spremembe pisnih postopkov za obratovanje objekta,
-  
varnostno pomembnost obratovalnih dogodkov.
(2) Rezultati verjetnostnih varnostnih
analiz se morajo v jedrskih elektrarnah uporabljati pri:
1.    
preverjanju vsebine programov vzdrževanja, preizkušanja in pregledov SSK
iz 18. člena tega pravilnika, v katere morajo biti vključeni vsi pomembni
dejavniki tveganja;
2.    
razvoju in preverjanju programa strokovnega usposabljanja delavcev,
vključno z usposabljanjem operaterjev v komandni sobi na simulatorju jedrske
elektrarne.
VII. OBVLADOVANJE IZREDNIH DOGODKOV
VII.1 Navodila ob nezgodi in smernice
za obvladovanje težkih nesreč
54. člen
(obseg in vsebina navodil ob nezgodi)
(1) Navodila ob nezgodi morajo biti
izdelana tako, da vodijo k ponovni vzpostavitvi varnostnih funkcij oziroma
njihovi nadomestitvi, če pa je objekt jedrska elektrarna ali raziskovalni
reaktor, tudi k izvedbi dejavnosti, ki preprečujejo poškodbo sredice.
(2) Navodila ob nezgodi morajo
temeljiti na simptomih ali kombinaciji simptomov in prepoznanih dogodkov.
(3) Navodila ob nezgodi za jedrske
elektrarne morajo v delu, nanašajočem se na dogodke, ki jih projektni dogodki
ne zajemajo, temeljiti na ukrepanju na podlagi simptomov in biti zasnovana kot
smernice za obvladovanje težkih nesreč.
(4) Navodila ob nezgodi morajo biti
pripravljena sistematično ter podprta z za ta namen izvedenimi realističnimi in
za dani objekt posebnimi analizami. Biti morajo skladna z drugimi navodili za
obratovanje.
(5) Navodila ob nezgodi morajo
omogočiti operaterju hitro prepoznavanje dogodkov in njihovo obvladovanje.
Jasno mora biti določeno, kdaj je treba začeti uporabljati posamezno navodilo
oziroma ga prenehati uporabljati. Operater ne sme imeti težav pri prehajanju z
enega navodila na drugo ali na smernice za obvladovanje težkih nesreč.
55. člen
(obseg in vsebina smernic za obvladovanje
težkih nesreč)
(1) Smernice za obvladovanje težkih
nesreč so namenjene obvladovanju posledic teh nesreč, če se sredica poškoduje
kljub ukrepom v skladu z navodili ob nezgodi.
(2) Smernice za obvladovanje težkih
nesreč morajo vsebovati opis strategije za obvladovanje scenarijev teh nesreč,
kakršne izhajajo iz analiz težkih nesreč.
56. člen
(preverjanje navodil in smernic)
(1) Navodila ob nezgodi iz 54. člena
tega pravilnika in smernice za obvladovanje težkih nesreč iz prejšnjega člena
morajo biti preverjeni in preizkušeni kar najbolj praktično mogoče v razmerah,
v kakršnih se bodo tudi uporabljali, da se zagotovi njihova postopkovna in
tehnična ustreznost za dani sevalni ali jedrski objekt in skladnost z okoljem,
v katerem se bodo uporabljali.
(2) Način preverjanja in preizkušanja
navodil ob nezgodi in smernic za obvladovanje težkih nesreč mora biti dokumentiran.
Med preverjanjem in preizkušanjem se morajo presoditi tudi vplivi človeškega
dejavnika. Preizkušanje mora temeljiti na simulaciji značilnih dogodkov, pri
čemer se mora, kjer je to mogoče, uporabiti simulator.
57. člen
(vzdrževanje navodil in smernic)
Z vzdrževanjem in posodabljanjem navodil ob
nezgodi in smernic za obvladovanje težkih nesreč mora upravljavec jedrskega ali
sevalnega objekta zagotoviti, da navodila in smernice vedno ustrezajo svojemu
namenu.
58. člen
(usposabljanje za uporabo navodil in
smernic)
(1) Člani organizacije za obvladovanje izrednega dogodka morajo imeti redne vaje in usposabljanja, tudi
z uporabo simulatorja, kadar je to izvedljivo in tehnično mogoče za nekatere
scenarije.
(2) V jedrskih elektrarnah se mora
izvajati tudi usposabljanje za prehod z navodil ob nezgodi na smernice za obvladovanje
težkih nesreč.
(3) V jedrskih elektrarnah je treba
načrtovati tiste ukrepe, ki so predvideni v smernicah za obvladovanje težkih
nesreč in ki so nujni za vzpostavitev potrebnih varnostnih funkcij, ter se
zanje redno usposabljati.
VII.2 Pripravljenost na izredni dogodek
59. člen
(vzdrževanje pripravljenosti)
(1) Upravljavec sevalnega ali
jedrskega objekta mora zagotavljati načrtovanje in vzdrževanje pripravljenosti
objekta za morebitni izredni dogodek, ki obsega:
-      
načrt zaščite in reševanja z izvedbenimi postopki,
-      
organizacijo za obvladovanje izrednega dogodka,
-      
prostore in opremo za obvladovanje izrednega dogodka, vključno s
komunikacijskimi sredstvi,
-      
usposabljanje za obvladovanje izrednega dogodka in preizkušanje
pripravljenosti.
(2) Upravljavec sevalnega ali
jedrskega objekta mora zagotoviti ukrepe za njegov učinkoviti odziv na dogodke,
ki zahtevajo zaščitne ukrepe na lokaciji objekta, in sicer za:
1.    
vzpostavitev nadzora po kakršnem koli izrednem dogodku, vključno z
dogodki, ki so posledica kombinacij jedrskega in nejedrskega tveganja;
2.    
preprečitev in omilitev posledic dogodkov iz prejšnje alineje;
3.    
sodelovanje z zunanjimi organizacijami pri preprečevanju škodljivih
vplivov za zaposlene in prebivalstvo.
60. člen
(načrt zaščite in reševanja objekta)
(1) Upravljavec sevalnega ali
jedrskega objekta mora izdelati načrt zaščite in reševanja objekta ter zagotoviti potrebno organiziranost za ravnanje ob izrednem
dogodku z jasno določenimi odgovornostmi in pristojnostmi osebja (v nadaljnjem
besedilu: organizacija za obvladovanje izrednega dogodka). Zagotoviti mora vse
potrebno za uskladitev dejavnosti ob izrednem dogodku v objektu in za
sodelovanje z zunanjimi organizacijami ves čas trajanja izrednega dogodka.
(2) Načrt zaščite in reševanja
objekta iz prejšnjega odstavka mora biti usklajen z državnim
načrtom, ki ureja zaščito in reševanje ob jedrski nesreči ter z načrti drugih
sodelujočih organizacij.
(3) Z načrtom zaščite in reševanja
objekta iz prvega odstavka tega člena morajo biti usklajeni
načrti dejavnosti podpornih organizacij, interni dokumenti upravljavca in drugi
načrti sevalnega ali jedrskega objekta (npr. načrt fizičnega varovanja, požarni
načrt).
61. člen
(vsebina načrta)
(1) Načrt zaščite in reševanja iz
prejšnjega člena mora poleg zahtev, ki jih predpisuje zakon, ki ureja varstvo
pred naravnimi in drugimi nesrečami, zagotoviti:
1.    
hitro prepoznavanje in razvrstitev izrednega dogodka v stopnjo
nevarnosti glede na možne posledice in potreben obseg intervencijskega
ukrepanja,
2.    
organiziranost za obvladovanje izrednega dogodka z jasno določenimi
odgovornostmi in pristojnostmi osebja,
3.    
pravočasno sporočanje in alarmiranje osebja organizacije za obvladovanje
izrednega dogodka,
4.    
varnost vseh ljudi na lokaciji objekta, vključno z zaščito osebja iz
organizacije za obvladovanje izrednega dogodka,
5.    
obveščanje pristojnih državnih organov in javnosti, kar vključuje tudi
pravočasno sporočanje in nadaljnje zagotavljanje podatkov,
6.    
ocenjevanje tehničnega stanja objekta in radioloških razmer na lokaciji
objekta in v njegovi okolici,
7.    
zagotavljanje podatkov za preračun operativnih intervencijskih nivojev,
8.    
predlaganje takojšnih zaščitnih ukrepov v okolju zaradi posledic
izrednega dogodka,
9.    
spremljanje radioaktivnih izpustov,
10.  oskrbo
in prvo pomoč za kontaminirane ali čezmerno obsevane delavce in druge ljudi z
območja lokacije sevalnega ali jedrskega objekta,
11.  upravljanje
objekta, nadzor in izvajanje intervencijskih korektivnih ukrepov in sprememb,
12.  zagotovila
zunanjih organizacij, da bodo dajale podporo in pomoč upravljavcu sevalnega ali
jedrskega objekta pri obvladovanju izrednega dogodka,
13.  gašenje
požara in izvajanje korektivnih ukrepov.
(2) Načrt zaščite in reševanja
sevalnega ali jedrskega objekta mora upoštevati vse vrste izrednih dogodkov, za
jedrske elektrarne pa vključno s težkimi nesrečami, za katere je še smiselno
načrtovanje pripravljenosti.
62. člen
(organizacija za obvladovanje izrednega
dogodka)
(1) Upravljavec sevalnega ali
jedrskega objekta mora zagotoviti:
1.    
stalno prisotnost v objektu oziroma za objekte, ki niso jedrska
elektrarna, dosegljivost osebja s pristojnostjo in odgovornostjo za razvrstitev
in razglasitev izrednega dogodka ter za takojšnje izvajanje načrta zaščite in
reševanja;
2.    
zadosti usposobljenega osebja za prevzem delovnih mest v organizaciji za
obvladovanje izrednega dogodka objekta takoj po razglasitvi začetka tega
dogodka;
3.    
potrebno tehnično pomoč za osebje, ki upravlja objekt;
4.    
razpoložljivost ustreznih služb za omejitev posledic izrednega dogodka,
npr. službe za varstvo pred sevanji, vzdrževalcev, požarne zaščite in drugih;
5.    
takojšnje opozarjanje zunanjih institucij in pogodbenih podpornih
organizacij (policije, zdravstvene službe, zunanje gasilske službe ipd.);
6.    
pošiljanje začetnega in nadaljnjih obvestil o dogodku centrom
obveščanja;
7.    
sodelovanje pri obveščanju javnosti in izdelavi priporočil o zaščitnih
ukrepih za prebivalstvo, če so potrebni.
(2) Upravljavec sevalnega ali
jedrskega objekta mora imensko določiti vodilno in drugo osebje ter njegove
pristojnosti v vseh organizacijah in službah, ki sodelujejo pri izvajanju nalog
v načrtu zaščite in reševanja.
63. člen
(prostori in oprema za obvladovanje
izrednega dogodka)
(1) Upravljavec jedrske elektrarne
mora poleg zahtev iz prejšnjega člena zagotoviti:
1.    
ustrezne zmogljivosti, vključno z zunanjim podpornim centrom, ki je
namenjen vodenju celovitega odziva upravljavca jedrske elektrarne na izredni
dogodek. Tak center mora imeti zmogljivosti, ki so namenjene koordinaciji
radiološkega monitoringa, presoji stanja v okolici elektrarne, izdelavi priporočil
za zaščitne ukrepe in koordinaciji dejavnosti z zunanjimi organizacijami;
2.    
tehnični podporni center za osebje za obvladovanje izrednega dogodka.
Center mora imeti na voljo vse pomembne podatke o stanju jedrske elektrarne ter
o radiološkem stanju v njej in njeni okolici. Imeti mora možnost komunikacije s
komandno sobo in morebitno pomožno komandno sobo ter drugimi pomembnimi mesti v
jedrski elektrarni, pa tudi z organizacijami za izvajanje načrta zaščite in
reševanja v jedrski elektrarni in zunaj nje;
3.    
prostore, ki se uporabljajo pri izvajanju načrta zaščite in reševanja
ter morajo biti primerno umeščeni in zaščiteni za zagotovitev nadzora nad
izpostavljenostjo osebja. Z ustreznimi ukrepi je treba zagotoviti zaščito
osebja pred tveganjem zaradi posledic nesreč, tudi če dogodek in odpravljanje
njegovih posledic trajata dlje časa;
4.    
inštrumente, orodje, opremo, dokumentacijo in sisteme za komunikacijo,
ki se uporabljajo ob izrednem dogodku. Biti morajo vedno na razpolago, z rednim
preizkušanjem in vzdrževanjem pa je treba ohranjati njihovo operabilnost in
ustreznost podporne dokumentacije. Shranjeni morajo biti na takšnem mestu in
tako, da morebitna nesreča nanje nima nezaželenega vpliva.
(2) Upravljavec sevalnega ali
jedrskega objekta, ki ni jedrska elektrarna, mora v načrtu zaščite in reševanja
zagotoviti smiselno podobne zmogljivosti kakor v prejšnjem odstavku, vendar
prilagojene značilnostim in tveganju tega objekta.
64. člen
(usposabljanje za obvladovanje izrednega
dogodka)
(1) Upravljavec sevalnega ali
jedrskega objekta mora določiti znanje, veščine in sposobnosti, ki jih
potrebuje osebje za izvajanje svojih nalog ob izrednem dogodku.
(2) Upravljavec sevalnega ali
jedrskega objekta mora zagotoviti predhodno obveščanje osebja in drugih ljudi
na lokaciji objekta o dejavnostih, ki bi se izvedle ob izrednem dogodku.
(3) Usposabljanje osebja, ki sodeluje
pri obvladovanju izrednega dogodka, mora obsegati osnovno usposabljanje o
načrtu zaščite in reševanja objekta ter nadaljevalno obnovitveno usposabljanje
v časovnih zaporedjih, s katerimi se zagotovi ohranjanje potrebnega znanja.
Upravljavec sevalnega ali jedrskega objekta mora zagotoviti, da osebje opravi
načrtovano usposabljanje.
(4) Upravljavec jedrske elektrarne
mora najmanj enkrat na leto preveriti načrt zaščite in reševanja z izvedbo
vaje. Vaja mora vključevati čim več zunanjih organizacij, ki sodelujejo pri
izvedbi načrta zaščite in reševanja.
(5) Upravljavec sevalnega ali
jedrskega objekta, ki ni jedrska elektrarna, mora preverjati načrt zaščite in
reševanja z izvajanjem rednih vaj s smiselno uporabo določbe prejšnjega
odstavka s pogostostjo, ki je primerna značilnostim in tveganju tega objekta.
(6) Vaje za morebitni izredni dogodek
morajo biti sistematično ovrednotene. Pridobljene izkušnje morajo biti
uporabljene za pregled in posodobitev načrta zaščite in reševanja.
65. člen
(predhodno obveščanje prebivalstva)
(1) Upravljavec sevalnega ali
jedrskega objekta mora vnaprej obvestiti prebivalstvo, za katero so v načrtu
zaščite in reševanja predvideni takojšnji zaščitni ukrepi, o njim namenjenih
zdravstvenih in zaščitnih ukrepih ter o tem, kako naj ravna v takšnih primerih.
(2) Poslane informacije morajo
vsebovati vsaj:
1.    
osnovna dejstva o radioaktivnosti ter njenih učinkih na ljudi in okolje;
2.    
različne vrste primerov radioloških izrednih dogodkov ter njihove
posledice za prebivalstvo in okolje;
3.    
predvidene zaščitne ukrepe za prebivalstvo v primeru radiološkega
izrednega dogodka;
4.    
informacije o ravnanju prebivalcev ob radiološkem izrednem dogodku.
(3) Prebivalstvu iz prvega odstavka
tega člena je treba zagotoviti informacije brez posebne zahteve.
(4) Informacije iz drugega odstavka
tega člena je treba dopolnjevati najmanj enkrat na tri leta in kadar koli se
zgodijo pomembne spremembe glede predvidenih ukrepov. Te informacije morajo
biti vedno na razpolago javnosti.
(5) Ob nastopu radiološkega izrednega
dogodka mora upravljavec sevalnega ali jedrskega objekta brez odlašanja
pripraviti informacije za prizadeto prebivalstvo o dejstvih glede izrednega
dogodka, o ukrepih za obvladovanje dogodka in po potrebi o sprejetih zaščitnih
ukrepih.
66. člen
(informiranje intervencijskih delavcev
zunaj objekta)
(1) Upravljavec sevalnega ali
jedrskega objekta mora vsem tistim, ki niso delavci tega objekta oziroma niso
vključeni v dejavnosti tega objekta, vendar bi bili lahko vključeni v
organizacijo za obvladovanje izrednega dogodka, dati ustrezne in redno
obnovljene informacije o tveganju takšnega posredovanja za njihovo zdravje in o
preventivnih ukrepih, ki jih je v takšnem primeru treba izvesti. Te informacije
morajo upoštevati vrsto možnih primerov radioloških izrednih ukrepov.
(2) Takoj po nastopu izrednega dogodka
je treba informacije iz prejšnjega odstavka ustrezno dopolniti glede na posebne
okoliščine tega dogodka.

Priloga 1: Zasnova dnevnega poročila o obratovanju
jedrske elektrarne
Priloga
2: Zasnova mesečnega poročila o obratovanju jedrske elektrarne
Priloga
3: Zasnova četrtletnega poročila o obratovanju jedrske elektrarne
Priloga
4: Zasnova letnega poročila o obratovanju jedrske elektrarne
Priloga
5: Zasnova letnega poročila o obratovanju raziskovalnega reaktorja
Priloga
6: Seznam dogodkov, o katerih mora upravljavec jedrske elektrarne izredno
poročati
Priloga
7: Varnostno presejanje in razvrstitev spremembe v kategorijo 1
Priloga
8: Varnostna ocena ter razvrstitev sprememb v kategoriji 2 in 3
Priloga
9: Zasnova obsega in vsebine občasnega varnostnega pregleda sevalnega ali
jedrskega objekta

Pravilnik o zagotavljanju varnosti po začetku
obratovanja sevalnih ali jedrskih objektov (Uradni list RS, št. 85/09)
vsebuje naslednje prehodne in končne določbe:
»VIII. PREHODNE IN KONČNE DOLOČBE
67. člen
(uskladitev)
Upravljavec sevalnega ali jedrskega objekta
mora uskladiti obratovanje svojega objekta s tem pravilnikom najpozneje v 12
mesecih po začetku veljavnosti tega pravilnika.
68. člen
(obstoječi
objekti)
(1) Ne glede na določbo prejšnjega
člena Uprava v treh mesecih od uveljavitve tega pravilnika izda odločbo, v
kateri uskladi veljavni način in obseg poročanja z določbami tega pravilnika za
jedrsko elektrarno Krško.
(2) Ne glede na določbo prejšnjega
člena mora upravljavec jedrske elektrarne Krško uskladiti verjetnostne varnostne
analize z določbami 1. in 4. točke tretjega odstavka 50. člena in 53.
člena tega pravilnika, ko bodo uveljavljeni mednarodna praksa in standardi na
tem področju.
(3) Ne glede na četrti odstavek 45.
člena tega pravilnika je rok za vložitev vloge za potrditev drugega poročila o
občasnem varnostnem pregledu za jedrsko elektrarno Krško 15. december
2013.
69. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o načinu in rokih, v katerih so strokovne organizacije združenega
dela, pooblaščene za dela in naloge s področja jedrske varnosti, in
organizacije združenega dela, ki upravljajo z jedrskimi objekti in napravami,
dolžne voditi evidenco, poročati republiškemu energetskemu inšpektoratu ter o
načinu medsebojnega informiranja (Uradni list SRS, št. 12/81 in Uradni list RS,
št. 67/02 – ZVISJV).
70. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o zagotavljanju varnosti po začetku obratovanja sevalnih ali
jedrskih objektov (Uradni list RS, št. 87/11) vsebuje naslednjo končno določbo:
»22. člen
Ta pravilnik začne veljati naslednji dan po
objavi v Uradnem listu Republike Slovenije.«.