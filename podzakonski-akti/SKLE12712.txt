1. SPLOŠNE DOLOČBE
1. člen
(vsebina sklepa)
(1) Ta sklep za izvajanje Zakona o bonitetnem nadzoru
investicijskih podjetij (Uradni list RS, št. 123/21; v nadaljevanju ZBNIP) in
Uredbe (EU) 2019/2033 Evropskega Parlamenta in Sveta z dne 27. novembra 2019 o
bonitetnih zahtevah za investicijska podjetja ter o spremembi uredb (EU) št.
1093/2010, (EU) št. 575/2013, (EU) št. 600/2014 in (EU) št. 806/2014 (UL L št.
314 z dne 5. 12. 2019, str. 1), zadnjič spremenjene s Popravkom (UL L št. 405 z
dne 2. 12 2020, str. 79; v nadaljevanju Uredba (EU) 2019/2033) določa nekatere
opcije in diskrecijske pravice ter njihov način izvajanja s strani Agencije za
trg vrednostnih papirjev (v nadaljevanju Agencija).
(2) Nacionalni ukrepi za prenos Direktive (EU) 2019/2034
Evropskega Parlamenta in Sveta z dne 27. novembra 2019 o bonitetnem nadzoru
investicijskih podjetij ter o spremembi direktiv 2002/87/ES, 2009/65/ES,
2011/61/EU, 2013/36/EU, 2014/59/EU in 2014/65/EU (UL L št. 314 z dne 5. 12.
2019, str. 64), zadnjič spremenjena s Popravkom (UL L št. 405 z dne 2. 12.
2020, str. 84; v nadaljevanju Direktiva 2019/2034/EU), na katere se sklicuje Uredba
(EU) 2019/2033 so ZBNIP ter na njegovi podlagi ter na podlagi Direktive
2019/2034/EU sprejeti predpisi.
2. člen
(opredelitev pojmov in uporaba)
(1) Pojmi uporabljeni v tem sklepu, imajo enak pomen kot v
določbah ZBNIP, Uredbi (EU) 2019/2033 in drugih predpisih, izdanih na njuni
podlagi oziroma na podlagi Direktive 2019/2034/EU.
(2) Kadar se ta sklep sklicuje na določbe ZBNIP oziroma
Uredbe (EU) 2019/2033, se te določbe uporabljajo v njihovem vsakokrat veljavnem
besedilu.
(3) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
2. NAČIN IZVRŠEVANJA OPCIJ IN DISKRECIJSKIH PRAVIC
3. člen
(uporaba zahtev iz Uredbe (EU) 575/2013)
(1) Borznoposredniška družba, ki ima dovoljenje in je
nadzorovana na podlagi Zakona o trgu finančnih instrumentov (Uradni list RS,
št. 77/18, 17/19 – popr., 66/19 in 123/21; v nadaljevanju ZTFI-1) in ki
opravlja investicijski posel iz 3. točke prvega odstavka 11. člena ZTFI-1
oziroma investicijsko storitev iz 6. točke prvega odstavka 11. člena ZTFI-1,
kadar družba ni trgovec z blagom in pravicami do emisij, kolektivni naložbeni
podjem ali zavarovalnica, uporablja zahteve iz Uredbe (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah za
kreditne institucije in investicijska podjetja ter o spremembi Uredbe (EU) št.
648/2012 (UL L št. 176 z dne 27. 6. 2013, str. 1), zadnjič dopolnjena z
Izvedbeno uredbo Komisije (EU) 2021/1043 z dne 24. junija 2021 o podaljšanju
prehodnih določb iz Uredbe (EU) št. 575/2013 Evropskega parlamenta in Sveta v
zvezi s kapitalskimi zahtevami za izpostavljenosti do centralnih nasprotnih
strank (UL L št. 225 z dne 25. 6. 2021, str. 52; v nadaljevanju Uredba (EU)
575/2013), če velja kateri koli od naslednjih pogojev:
(a)   
skupna vrednost konsolidiranih sredstev borznoposredniške družbe,
izračunana kot povprečje preteklih 12 mesecev brez vrednosti posameznih
sredstev morebitnih odvisnih podjetij s sedežem zunaj Unije, ki opravljajo
katero koli dejavnost iz tega odstavka, je enaka ali presega 15 milijard EUR;
(b)   
skupna vrednost konsolidiranih sredstev borznoposredniške družbe je manj
kot 15 milijard EUR, borznoposredniška družba pa je del skupine, v kateri je
skupna vrednost konsolidiranih sredstev vseh podjetij v skupini, ki imajo
posamezno bilančno vsoto manj kot 15 milijard EUR in opravljajo investicijski
posel iz 3. točke prvega odstavka 11. člena ZTFI-1 oziroma investicijsko
storitev iz 6. točke prvega odstavka 11. člena ZTFI-1, enaka ali presega 15
milijard EUR, oboje izračunano kot povprečje preteklih 12 mesecev brez
vrednosti posameznih sredstev morebitnih odvisnih podjetij s sedežem zunaj
Unije, ki opravljajo katero od dejavnosti iz tega odstavka, ali
(c)   
kadar Agencija z odločbo iz prvega odstavka 7. člena ZBNIP odloči, da se
za borznoposredniško družbo uporabljajo zahteve iz Uredbe (EU) 575/2013.
(2) Borznoposredniško družbo iz prvega odstavka tega člena se
nadzoruje glede upoštevanja bonitetnih zahtev iz naslovov VII in VIII Direktive
2013/36/EU Evropskega parlamenta in Sveta z dne 26. junija 2013 o dostopu do
dejavnosti kreditnih institucij in bonitetnem nadzoru kreditnih institucij in
investicijskih podjetij, spremembi Direktive 2002/87/ES in razveljavitvi
direktiv 2006/48/ES in 2006/49/ES (UL L št. 176 z dne 27. 6. 2013, str. 338),
zadnjič spremenjena z Direktivo (EU) 2021/338 Evropskega parlamenta in Sveta z
dne 16. februarja 2021 o spremembi Direktive 2014/65/EU glede zahtev po
informacijah, upravljanja produktov in omejitev pozicij ter direktiv 2013/36/EU
in (EU) 2019/878 glede njune uporabe za investicijska podjetja, za podporo
okrevanju po krizi zaradi COVID-19 (UL L št. 68 z dne 26. 2. 2021, str. 14; v
nadaljevanju Direktiva 2013/36/EU), vključno glede določitve konsolidacijskega
nadzornika, kadar borznoposredniška družba sodi v skupino investicijskih
podjetij, kakor je opredeljena v 25. točki prvega odstavka 4. člena Uredbe (EU)
2019/2033.
(3) Borznoposredniška družba, ki ima dovoljenje in je
nadzorovana na podlagi ZTFI-1 in ki opravlja investicijski posel iz 3. točke
prvega odstavka 11. člena ZTFI-1 oziroma investicijsko storitev iz 6. točke
prvega odstavka 11. člena ZTFI-1, uporablja zahteve iz Uredbe (EU) 575/2013,
kadar so izpolnjeni vsi naslednji pogoji:
(a)   
borznoposredniška družba je odvisno podjetje in je vključena v nadzor na
konsolidirani podlagi nad kreditno institucijo, finančnim holdingom ali mešanim
finančnim holdingom v skladu z določbami drugega poglavja naslova II dela 1
Uredbe (EU) 575/2013;
(b)   
borznoposredniška družba na podlagi Uredbe (EU) 2019/2033 uradno obvesti
Agencijo in po potrebi konsolidacijskega nadzornika;
(c)   
Agencija meni, da je uporaba kapitalskih zahtev iz Uredbe (EU) 575/2013
pri borznoposredniški družbi na posamični podlagi oziroma pri skupini na
konsolidirani podlagi, bonitetno zanesljiva, ne vodi v zmanjšanje kapitalskih
zahtev za borznoposredniško družbo na podlagi Uredbe (EU) 2019/2033 in njen
namen ni regulativna arbitraža.
(4) Če so izpolnjeni vsi pogoji iz tretjega odstavka tega
člena Agencija borznoposredniški družbi v dveh mesecih od prejetja uradnega
obvestila iz točke (b) tretjega odstavka tega člena, z odločbo dovoli uporabo
Uredbe (EU) 575/2013 in Direktive 2013/36/EU. O navedenem Agencija obvesti
evropski bančni organ (EBA). Kadar Agencija z odločbo zavrne zahtevo za izdajo dovoljenja
za uporabo Uredbe (EU) 575/2013 in Direktive 2013/36/EU, to v celoti utemelji.
(5) Borznoposredniška družba iz tretjega in četrtega odstavka
tega člena je nadzorovana glede upoštevanja bonitetnih zahtev iz naslovov VII
in VIII Direktive 2013/36/EU, vključno glede določitve konsolidacijskega
nadzornika, kadar taka borznoposredniška družba sodi v skupino investicijskih
podjetij, kakor je opredeljena v 25. točki prvega odstavka 4. člena Uredbe (EU)
2019/2033.
(6) Za namene tretjega do petega odstavka tega člena se 7.
člen Uredbe (EU) 575/2013 ne uporablja.
4. člen
(izvzetje iz uporabe 5. člena Uredbe (EU) 2019/2033)
(1) Kadar borznoposredniška družba izpolnjuje vse pogoje iz
točk (a) do (e) prvega odstavka 6. člena Uredbe (EU) 2019/2033, ji zahtev v zvezi
z 2., 3., 4., 6. in 7. delom Uredbe (EU) 2019/2033 ni potrebno izpolnjevati na
posamični podlagi.
(2) Kadar borznoposredniška družba izpolnjuje vse pogoje iz
točk (a) do (e) drugega odstavka 6. člena Uredbe (EU) 2019/2033, ji zahtev v
zvezi s 6. delom Uredbe (EU) 2019/2033 ni potrebno izpolnjevati na posamični
podlagi.
(3) Kadar borznoposredniška družba izpolnjuje vse pogoje iz
točk (a) do (e) tretjega odstavka 6. člena Uredbe (EU) 2019/2033, ji zahtev v
zvezi s 5. delom Uredbe (EU) 2019/2033 ni potrebno izpolnjevati na posamični
podlagi.
5. člen
(bonitetna konsolidacija obvladujočega podjetja)
Agencija lahko, ob upoštevanju narave, obsega in zapletenosti
skupine investicijskih podjetij in kadar je Agencija pristojna za nadzor nad
njimi, za obvladujoče investicijsko podjetje Unije, obvladujoči investicijski
holding Unije ali obvladujoči mešani finančni holding Unije odloči, da
obveznosti iz 5. dela Uredbe (EU) 2019/2033 ni potrebno izpolnjevati na podlagi
njihovega konsolidiranega položaja.
6. člen
(preskus kapitala skupine)
(1) Borznoposredniška družba lahko uporabi metodo preskusa
kapitala skupine iz 8. člena Uredbe (EU) 2019/2033 pod pogojem, da je struktura
skupine enostavna, iz celotne skupine investicijskih podjetij, ki bi sicer
morala biti nadzorovana na konsolidirani podlagi, pa ne izhajajo znatna
tveganja za stranke ali za trg.
(2) Nadrejeni investicijski holding Unije, nadrejeni mešani
finančni holding Unije ali katero koli drugo obvladujoče podjetje, ki je
investicijsko podjetje, finančna institucija, družba za pomožne storitve ali
odvisni borznoposredniški zastopnik v skupini investicijskih podjetij in kadar
je za njihov nadzor pristojna Agencija, morajo zagotavljati znesek kapitala,
izračunanega na podlagi tretjega odstavka 8. člena Uredbe (EU) 2019/2033.
(3) Za namene drugega odstavka tega člena so kapitalske
zahteve za odvisna podjetja iz drugega odstavka tega člena, ki se nahajajo v
tretjih državah, hipotetične kapitalske zahteve, ki zagotavljajo zadovoljivo
raven preudarnosti za kritje tveganj, izhajajočih iz teh odvisnih podjetij, in
jih potrdijo ustrezni pristojni organi.
7. člen
(sestava kapitala)
Za namene uporabe točke (a) prvega odstavka 9. člena Uredbe
(EU) 2019/2033 Agencija, po posvetovanju z EBA, za borznoposredniško družbo, ki
ni delniška družba ali ki izpolnjuje pogoje za uvrstitev med mala in nepovezana
investicijska podjetja iz prvega odstavka 12. člena Uredbe (EU) 2019/2033,
dovoli, da se za njen kapital štejejo dodatni instrumenti ali sredstva, če ti
instrumenti ali sredstva izpolnjujejo pogoje za obravnavo v skladu z 22. členom
Direktive Sveta z dne 8. decembra 1986 o letnih računovodskih izkazih in
konsolidiranih računovodskih izkazih bank in drugih finančnih institucij (UL L
št. 372 z dne 31. 12. 1986, str. 1), zadnjič spremenjena z Direktivo 2006/46/ES
Evropskega parlamenta in Sveta z dne 14. junija 2006 o spremembi direktiv Sveta
78/660/EGS o letnih računovodskih izkazih posameznih vrst družb, 83/349/EGS o
konsolidiranih računovodskih izkazih, 86/635/EGS o letnih računovodskih izkazih
in konsolidiranih računovodskih izkazih bank in drugih finančnih institucij ter
91/674/EGS o letnih računovodskih izkazih in konsolidiranih računovodskih
izkazih zavarovalnic (UL L št. 224 z dne 16. 8. 2006, str. 1).
8. člen
(prepoved kvalificiranih deležev izven finančnega sektorja)
Agencija borznoposredniški družbi lahko prepove kvalificirane
deleže v podjetjih, ki niso subjekti finančnega sektorja, kadar znesek teh
deležev presega odstotek kapitala iz prvega odstavka 10. člena Uredbe (EU)
2019/2033.
9. člen
(prilagoditev kapitalske zahteve)
(1) Kadar Agencija meni, da je prišlo do pomembne spremembe v
poslovnih dejavnostih borznoposredniške družbe, lahko Agencija zahteva, da za
borznoposredniško družbo velja drugačna kapitalska zahteva, in sicer v skladu z
19. členom ter 57. do 61. členom ZBNIP.
(2) Kadar Agencija meni, da je prišlo do pomembne spremembe
dejavnosti borznoposredniške družbe, lahko zahteva prilagoditev zneska kapitala
iz prvega odstavka 13. člena Uredbe (EU) 2019/2033.
(3) Kadar Agencija meni, da je prišlo do pomembne spremembe
poslovnih dejavnosti borznoposredniške družbe, ki vpliva na višino zadevnega
faktorja K, lahko zahteva prilagoditev ustreznega zneska v skladu s 1. točko
tretjega odstavka 19. člena ZBNIP.
10. člen
(nadomestitev manjkajočih preteklih podatkovnih točk)
Agencija lahko manjkajoče pretekle podatkovne točke v zvezi z
izračunom iz prvega odstavka 17. člena, prvega odstavka 18. člena, prvega
odstavka 19. člena, prvega in drugega odstavka 20. člena in prvega do tretjega
odstavka 33. člena Uredbe (EU) 2019/2033 nadomesti z nadzorniško določenimi
vrednostmi, ki temeljijo na napovedih poslovanja, ki jih mora borznoposredniška
družba predložiti v okviru zahteve za izdajo dovoljenja za opravljanje
investicijskih storitev in poslov iz 198. člena ZTFI-1.
11. člen
(neplačilo nasprotne stranke v poslu)
(1) Borznoposredniška družba lahko po predhodno izdanem
dovoljenju Agencije iz izračuna K-TCD izključi posle z nasprotno stranko, ki je
njeno obvladujoče podjetje, njeno odvisno podjetje, odvisno podjetje njenega
obvladujočega podjetja ali podjetje, s katerim je povezana v smislu drugega
odstavka 56. člena Zakona o gospodarskih družbah (Uradni list RS, št. 65/09 –
uradno prečiščeno besedilo, 33/11, 91/11, 32/12, 57/12, 44/13 – odl. US, 82/13,
55/15, 15/17, 22/19 – ZPosS, 158/20 – ZIntPK-C in 18/21). Agencija dovoljenje
izda, če so izpolnjeni vsi pogoji iz točk (a) do (e) tretjega odstavka 25.
člena Uredbe (EU) 2019/2033.
(2) Za izračun vrednosti izpostavljenosti pogodb o izvedenih
finančnih instrumentih iz Priloge II k Uredbi (EU) 575/2013 in za posle iz točk
(b) do (f) prvega odstavka 25. člena Uredbe (EU) 2019/2033 borznoposredniška
družba ne sme uporabiti ene od metod iz oddelka 3, 4 ali 5 poglavja 6 naslova
II dela 3 Uredbe (EU) 575/2013.
12. člen
(vrednost nadzorniške delta)
Nadzorniška delta za opcije in opcije na zamenjavo obrestnih
mer borznoposredniška družba ne sme izračunavati z uporabo modela, temveč je
vrednost nadzorniške delta enaka 1.
13. člen
(prilagoditev za nestanovitnost)
Agencija za vse vrste blaga, pri katerih obstajajo različne
ravni nestanovitnosti cen uporablja prilagoditve za nestanovitnost v skladu z
Razpredelnico 4 iz prvega odstavka 30. člena Uredbe (EU) 2019/2033.
14. člen
(dovoljenje za začasno preseganje omejitev iz naslova
tveganja koncentracije)
Agencija borznoposredniški družbi, na podlagi utemeljenih
razlogov in dokumentacije, ki takšne razloge utemeljuje, lahko dovoli, da za
omejeno časovno obdobje, presega omejitve iz 37. člena Uredbe (EU) 2019/2033.
15. člen
(izključitve posameznih vrst izpostavljenosti)
Izpostavljenosti iz točke (a) in (b) drugega odstavka 41.
člena Uredbe (EU) 2019/2033 so v celoti izvzete iz uporabe 37. člena Uredbe
(EU) 2019/2033.
16. člen
(likvidnostna zahteva za mala in nepovezana investicijska
podjetja)
Borznoposredniška družba, ki izpolnjuje pogoje za uvrstitev
med mala in nepovezana investicijska podjetja iz prvega odstavka 12. člena
Uredbe (EU) 2019/2033 je izvzeta iz uporabe prvega pododstavka prvega odstavka
43. člena Uredbe (EU) 2019/2033.
17. člen
(začasno zmanjšanje likvidnostne zahteve)
Po predhodni pridobitvi dovoljenja s strani Agencije, lahko
borznoposredniška družba v izjemnih okoliščinah zmanjša znesek likvidnih
sredstev. Zmanjšanje zneska likvidnih sredstev ne sme biti daljše od 30 dni od
prvotnega zmanjšanja.
18. člen
(uporaba prehodnih določb iz Uredbe (EU) 2019/2033)
(1) Z odstopanjem od točk (a) in (c) prvega odstavka 11.
člena Uredbe (EU) 2019/2033 lahko borznoposredniška družba uporabi nižje
kapitalske zahteve za obdobje petih let od 26. 6. 2021, ki so enake:
(a)   
dvakratniku ustrezne kapitalske zahteve v skladu s poglavjem 1 naslova I
dela 3 Uredbe (EU) 575/2013, ob upoštevanju prvega odstavka 93. člena navedene
uredbe, s sklicevanjem na ravni ustanovnega kapitala, določene v naslovu IV
Direktive 2013/36/EU, ki bi se uporabile, če bi za borznoposredniško družbo še
naprej veljale kapitalske zahteve iz navedene uredbe, ali
(b)   
dvakratniku veljavne zahteve na podlagi stalnih splošnih stroškov iz 13.
člena Uredbe (EU) 2019/2033, kadar borznoposredniška družba ni obstajala na dan
26. 6. 2021 ali pred tem.
(2) Z odstopanjem od točke (b) prvega odstavka 11. člena
Uredbe (EU) 2019/2033 lahko borznoposredniška družba uporabi nižje kapitalske
zahteve za obdobje petih let od 26. 6. 2021, in sicer:
(a)   
borznoposredniška družba, za katero je veljala le zahteva glede
ustanovnega kapitala pred 26. 6. 2021, lahko svoje kapitalske zahteve omeji na
dvakratnik veljavne zahteve glede ustanovnega kapitala iz naslova IV Direktive
2013/36/EU, razen točk (b) in (c) prvega odstavka 31. člena oziroma drugega
odstavka 31. člena navedene direktive;
(b)   
borznoposredniška družba, ki je obstajala pred 26. 6. 2021, lahko svoje
zahteve za stalni minimalni kapital omeji na zahteve iz prvega odstavka 93.
člena Uredbe (EU) 575/2013, s sklicevanjem na ravni ustanovnega kapitala,
določene v naslovu IV Direktive 2013/36/EU, ki bi se uporabile, če bi za
borznoposredniško družbo še naprej veljala navedena uredba, pod pogojem, da se
znesek teh zahtev vsako leto v petletnem obdobju poveča za najmanj 5.000 EUR;
(c)   
borznoposredniška družba, ki je obstajala pred 26. 6. 2021 in ni
pooblaščena za opravljanje pomožnih storitev iz 1. točke prvega odstavka 19.
člena ZTFI-1, opravlja le eno ali več investicijskih storitev in poslov iz 1.,
2., 4. in 5. točke prvega odstavka 11. člena ZTFI-1 ter ne sme upravljati
denarnih sredstev ali finančnih instrumentov svojih strank in zato ne more
nikoli stopiti v dolžniško razmerje z njimi, lahko svojo zahtevo za stalni
minimalni kapital omeji na najmanj 50.000 EUR, pod pogojem, da se ta zahteva
vsako leto v petletnem obdobju poveča za najmanj 5.000 EUR.
(3) Z odstopanjem od 11. člena Uredbe (EU) 2019/2033 lahko
borznoposredniška družba, ki je obstajala pred 25. 12. 2019 in ki posluje za
svoj račun na trgih s standardiziranimi terminskimi pogodbami ali opcijami ali
drugimi izvedenimi finančnimi instrumenti ter na gotovinskih trgih izključno z
namenom varovanja pozicij na trgih izvedenih finančnih instrumentov ali ki
posluje za račune drugih članov teh trgov in za katere jamčijo klirinški člani
istih trgov, če odgovornost za zagotavljanje izvajanja sklenjenih pogodb takšne
borznoposredniške družbe prevzamejo klirinški člani istih trgov, svoje
kapitalske zahteve za obdobje petih let od 26. 6. 2021 omeji na najmanj 250.000
EUR, pod pogojem, da se te zahteve v petletnem obdobju vsako leto povečajo za
najmanj 100.000 EUR. Za tako borznoposredniško družbo se točka (a) četrtega
odstavka 57. člena Uredbe (EU) 2019/2033 ne uporablja.
3. KONČNE DOLOČBE
19. člen
(prenehanje uporabe)
Z uveljavitvijo tega sklepa se preneha uporabljati Sklep o
izvajanju opcij in diskrecijskih pravic iz Uredbe 575/2013/EU (Uradni list RS,
št. 72/16, 77/18 – ZTFI-1 in 42/19).
20. člen
(veljavnost določb)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-3/2022-5
Ljubljana, dne 24. februarja 2022
EVA 2022-1611-0016
Predsednica Sveta
Agencije za trg vrednostnih
papirjev
Anka Čadež