1. Uvod
Politika varstva potrošnikov je zbir različnih ukrepov, s
katerimi želijo država ter preostali nosilci gospodarske in drugih politik
izboljšati potrošnikov položaj. Potrošnik še vedno velja za najšibkejšega
udeleženca na trgu, saj mu velikokrat primanjkuje znanja in informacij. Z
gospodarskim razvojem države narašča ponudba blaga in storitev, s čimer se zmanjšuje
preglednost trga. Hkrati se potrošniška zakonodaja po vstopu Slovenije v
Evropsko unijo pogosto spreminja in dopolnjuje, potrošnik pa zaradi hitrega
spreminjanja ni vedno zadosti seznanjen s svojimi pravicami in jih zato ne more
vselej učinkovito uveljavljati. Treba je upoštevati, da je poleg gospodarskih
subjektov slovenski potrošnik postal del enotnega trga Evropske unije in je
tako tudi del 500.000-milijonskega trga za milijonsko število podjetij. Tako se
je znašel v še bolj podrejenem položaju nasproti večjim gospodarskim subjektom,
ki obvladujejo trg.
Za nadaljnji razvoj politike varstva potrošnikov v Sloveniji
je treba najprej oceniti stanje na tem področju s pregledom njenega dosedanjega
izvajanja, s pregledom domačega trga in primerjavo z evropskim (učinkovitost
trga, varnost proizvodov, zaupanje potrošnikov) ter s pregledom zakonodaje. Na
podlagi celovite ocene stanja je treba opredeliti ključne probleme ter določiti
cilje in prednostne naloge, da se odpravijo oziroma omilijo ugotovljene težave.
2. Temelji varstva potrošnikov
2.1. Strateški dokumenti in cilji varstva potrošnikov
Temelji politike varstva potrošnikov v Sloveniji so bili
postavljeni z Nacionalnim programom varstva potrošnikov za obdobje 2001–20051,
prvim političnim dokumentom na tem področju, katerega sprejetje je predvidel
Zakon o varstvu potrošnikov iz leta 1998 (ZVPot)2. Slovenija se je
med takratnim približevanjem Evropski uniji zavezala, da bo politiko in sistem
varstva potrošnikov prilagodila evropskemu pravnemu redu. Prilagajanje domačih
struktur slednjemu je pospešilo razvoj varstva potrošnikov v Sloveniji v tem
obdobju. Nadaljnji razvoj tega področja je spodbudil vstop Slovenije v Evropsko
unijo leta 2004, saj mora polnopravna članica ne več zgolj prilagajati svojo
zakonodajo evropski ter slediti razvojnim programom in ciljem Evropske unije,
temveč vse te tudi sooblikovati. Nacionalni program varstva potrošnikov, ki je
bil sprejet za obdobje 2006–20103, je nastajal v evropskem okviru in
je upošteval usmeritve evropske strategije varstva potrošnikov 2002–2006,
hkrati pa dopolnil nacionalni program 2001–2005, pri čemer je postavil na prvo
mesto vključitev politike varstva potrošnikov v vse politike, ki vplivajo na
njihov položaj, pravice in interese. Pri tem je opredelil tudi dolgoročne in
trajnejše cilje potrošniških politik, kakršni so učinkovitost izvajanja in
nadzora nad zakonodajo, učinkovite in dostopne javne službe, učinkovito
reševanje potrošniških sporov in krepitev sodelovanja z nevladnimi
organizacijami.
Politika varstva potrošnikov se uvršča med horizontalne
politike Evropske unije. V skladu s tem si tudi Evropska komisija prizadeva za
vključitev potrošniških interesov v vse politike Evropske unije, pri čemer naj
bi varstvo potrošnikov imelo pomembnejšo vlogo pri razvoju politik, povezanih z
notranjim trgom. Na ravni Evropske unije je namreč vidik varstva potrošnikov
močno prepleten z vidikom delovanja notranjega trga kot enotnega maloprodajnega
trga. Strateški dokumenti na teh dveh področjih imajo zato številne skupne cilje,
med katerimi je najpomembnejši zagotavljanje nemotenega delovanja notranjega
trga ob hkratnem doseganju visoke in enotne ravni varstva potrošnikov, predvsem
z ukrepi za povečanje njihovega zaupanja v maloprodajno stran tega trga.
Potrošniki naj bi na podlagi enotne, visoke ravni (pravnega) varstva uživali
visoko raven zaupanja v nakupovanje po vseh državah članicah Evropske unije,
podjetjem pa bi se omogočalo enostavnejše poslovanje s potrošniki.
Z Resolucijo o uresničitvi enotnega trga za potrošnike in
državljane z dne 20. maja 2010 je Evropski parlament postavil potrošnika v
ospredje.4 Resolucija med drugim poudarja potrebo po ustreznem
odzivu politike notranjega trga na potrebe državljanov potrošnikov ter malih in
srednje velikih podjetij, ki jim mora notranji trg dati oprijemljive rezultate.
Sporočilo Evropske komisije Evropa 2020: strategija za pametno, trajnostno in
vključujočo rast (v nadaljnjem besedilu: Strategija 2020)5 pa
ugotavlja, da je kljub pravnemu obstoju notranjega trga zaznati pomanjkljivosti,
ki ovirajo sprostitev možnosti notranjega trga. Kot objektivne ovire Strategija
2020 opozarja na več dejavnikov, med katerimi so v ospredju razdrobljenost
pravil na notranjem trgu, jezikovne razlike in prevladujoče nezaupanje
potrošnikov v čezmejno nakupovanje zaradi omejenih možnostih uveljavljanja
zahtevkov proti ponudnikom pri morebitnem sporu. Navedene pomanjkljivosti so
razlog za neizkoriščene prednosti, ki izhajajo iz same velikosti trga EU, glede
na konkurentki, kakršni sta Kitajska ali ZDA. Največje neizkoriščene možnosti
so v čezmejni trgovini, predvsem spletni prodaji blaga in storitev, k čemur
prispeva tudi, da je bil notranji trg zasnovan pred pojavom interneta, preden
so informacijske in komunikacijske tehnologije postale glavno gonilo rasti ter
pred (s tem povezanim) pojavom novih storitev.
Akt za enotni trg, strateški dokument za ponovni zagon
notranjega trga, ki ga je sprejela Evropska komisija aprila 2011, med
dvanajstimi pobudami, ki so jih tudi države članice in Evropski parlament ocenili
kot pomembne za povečanje rasti in zaupanja potrošnikov, napoveduje krepitev
slednjega pri uveljavljanju pravic potrošnikov in predlaga nadaljnje ukrepe na
tem področju za čezmejno (elektronsko) trgovino.
Evropska strategija potrošniške politike za obdobje 2007–2013
se osredotoča na krepitev položaja državljanov potrošnikov in poudarja tri
cilje: krepitev moči potrošnikov kot akterjev na trgu, njihovo večjo blaginjo
in učinkovito varstvo. Vzpostavlja se nov model varstva potrošnikov, ki po eni
strani temelji na višji stopnji njihove odgovornosti, po drugi strani pa na
podmeni, da potrošniške politike ni mogoče graditi na pretiranih pričakovanjih
do potrošnika, saj empirične raziskave kažejo, da je ta pogosto preobremenjen z
nepreglednimi informacijami o proizvodih in storitvah, ki jih zaradi časovne
stiske ter pomanjkanja potrebnega znanja in veščin ni sposoben vselej
objektivno oceniti in razumeti. Tudi predlog uredbe Evropskega parlamenta in
Sveta o programu varstva potrošnikov za prihajajoče obdobje 2014–2020 (Program
2014–2020), ki ga je Evropska komisija 14. novembra 2011 predložila Svetu v
obravnavo, vključuje podobne cilje. Dodana vrednost tega programa je predvsem v
postavljanju alternativnega (zunajsodnega) reševanja sporov v ospredje, s čimer
naj bi se zagotavljalo hitrejše in učinkovitejše uveljavljanje pravic
potrošnikov (dostop do pravnega varstva) v sporih s ponudniki, še posebno pri
spletnih čezmejnih nakupih. Program 2014–2020 namreč predvideva vzpostavitev
spletne platforme na ravni EU, ki bo omogočala hitro reševanje potrošniških
sporov izključno po spletu. Opozarja zlasti na varnost, informiranje in
izobraževanje potrošnikov. Za zagotavljanje močne in koherentne zastopanosti
potrošniškega gibanja, za katero se pričakuje kompetentno sodelovanje in dialog
pri oblikovanju potrošniške politike na ravni EU, dokument poudarja tudi
potrebo po krepitvi pristojnosti in podpori potrošniškim organizacijam. Za
dosego ciljev iz Programa 2014–2020 si bo Slovenija prizadevala poiskati
možnosti črpanja evropskih sredstev iz strukturnih skladov in kohezijskega
sklada.
Naraščajoči pomen potrošniških politik na ravni Evropske
unije, prevlada evropske zakonodaje – kar 85 odstotkov potrošniške zakonodaje
je sprejete na ravni Evropske unije – in s tem povečevanje pristojnosti
Evropske unije na tem področju narekujejo vsebino in postavljajo okvir tudi
strategijam in programom varstva potrošnikov držav članic. Izhajajoč iz
evropskih dokumentov, predlagani slovenski program vključuje vse bistvene
evropske cilje. Teži k nadaljnjemu razvoju in krepitvi politike varstva
potrošnikov, pri tem pa določa splošne in prednostne naloge, upoštevajoč
gospodarske in socialne razmere ter posebnosti našega trga. Temeljni poudarki
programa so še naprej na zagotavljanju potrošnikovih pravic in varnosti ter
krepitvi njegovega položaja na trgu z namenom, da se ga z različnimi ukrepi
usposobi za samostojno, svobodno in razumno izbiro na trgu ter okrepi njegovo
zavest o pravicah, ki mu pripadajo.
2.2. Načela varstva potrošnikov
Ta načela so zasnovana na uveljavljenih, temeljnih in
splošnih potrošnikovih pravicah, ki so se izoblikovale na podlagi izkušenj, da
je potrošnik na trgu v podrejenem položaju glede na ponudnike blaga in
storitev, to dejstvo pa ima dolgoročno lahko pogubne posledice za razvoj trga
in raven konkurenčnosti.
Temeljne pravice potrošnikov, ki se pogosto enačijo z
državljanskimi pravicami, je kot smernice sprejela že Generalna skupščina
Združenih narodov leta 1985 in tako pripomogla, da so potrošniki v svetovnem
merilu pridobili več pozornosti v politikah posameznih držav. Na ravni Evropske
unije so temeljna načela zajeta v 12. členu Pogodbe o delovanju Evropske unije
(PDEU), ki določa, da se pri opredeljevanju in izvajanju drugih politik in
dejavnosti unije upoštevajo zahteve varstva potrošnikov.6 169. člen
PDEU kot temeljno načelo politike varstva potrošnikov določa visoko raven tega
varstva, katerega cilj je prispevati k varovanju zdravja, varnosti in varstvu
ekonomskih interesov potrošnikov ter krepiti pravico do obveščenosti,
izobraževanja in samoorganiziranja za zaščito njihovih interesov. Poleg tega
določa pristop minimalnega usklajevanja, ki državam članicam pri prenosu
evropske zakonodaje dopušča ohranitev oziroma uvedbo strožjih ukrepov za
zaščito potrošnika.
Temeljna načela pri oblikovanju politike varstva potrošnikov
so hkrati temeljne pravice potrošnikov. Za njihovo uresničevanje je ključna
vloga države. Osrednje mesto zavzema pravica do varnosti, ki obsega pravico
potrošnika do varnih proizvodov in storitev. Proizvod, ki se uporablja v skladu
s predpisanimi nameni, ne sme povzročiti škode ali poškodovati uporabnika. V
skladu s tem se oblikujejo standardi delovanja, zahtevajo testiranja proizvodov
ter ustrezno označevanje in opozorila na proizvodih, tudi takojšnje obveščanje
določenih organov o neustreznih proizvodih in po potrebi odpoklic le-teh.
Pravica do obveščenosti obsega pravico do popolnih in objektivnih informacij o
izdelkih in storitvah, na podlagi katerih lahko potrošnik sprejema ustrezne
nakupne odločitve. Pravica do izbire mu zagotavlja možnost izbire med
raznovrstnimi izdelki in storitvami po konkurenčnih cenah ter zaščito pred
monopoli in nepoštenimi pogodbenimi pogoji. V sektorjih, v katerih se načela
konkurenčnosti ne morejo v celoti udejanjiti in ki jih zato ureja država, mora
biti zagotovljena ustrezna kakovost in storitve po sprejemljivih cenah. Pravica
do zastopanosti je pravica do »glasu«, na podlagi katere mora država zagotoviti
potrošnikom možnost za izražanje njihovih interesov, enakovredno obravnavo ter
upoštevanje teh interesov pri oblikovanju vladnih politik in sprejemanju vseh
odločitev, ki vplivajo na položaj potrošnikov na trgu. Ti so v podrejenem
položaju, kar se tiče poznavanja trga, poleg tega se posamezne potrošniške
skupine močno razlikujejo po starosti, spolu, interesih, izkušnjah in znanju,
zaradi česar imajo razpršene in raznovrstne interese ter majhno vplivno moč. Ta
primanjkljaj odpravljajo nevladne potrošniške organizacije, ki se osredotočajo
na splošne potrebe potrošnikov in jih zastopajo pri oblikovanju politik, tako
pa učinkoviteje uveljavljajo njihovo temeljno pravico do »glasu«. S pravico do
pritožbe in odškodnine imajo potrošniki možnost izraziti nezadovoljstvo in
zahtevati zadoščenje s pravnimi sredstvi. S pravico do zdravega okolja se jim
zagotavlja pravica do življenja in dela v okolju, ki ne škoduje in ne ogroža
zdravja in življenja, na drugi strani pa jim tudi nalaga odgovornost, da sami,
s svojim ravnanjem in odločitvami, prispevajo k bolj zdravemu okolju. Različne študije
o okoljskih problemih namreč kažejo, da je najmanj tretjina slednjih posredno
ali neposredno povezana s potrošnjo Pravica do osnovnih dobrin je pravica do
hrane, obleke, stanovanja in zdravstvene oskrbe. S pravico do izobraževanja so
potrošniki upravičeni do pridobitve ustreznega znanja in spretnosti, na podlagi
katerih lahko sprejemajo razumne odločitve o izdelkih in storitvah, o ravnanju
in obnašanju. Pri tem so jim v oporo šole, nevladne potrošniške organizacije,
mediji in javne institucije.
V Sloveniji je večina potrošnikovih pravic zapisanih že v
Ustavi Republike Slovenije.7 Pravica potrošnika do pravnega varstva
je zagotovljena z ustavno pravico do sodnega varstva (23. člen) in pravico do
pritožbe ali drugega pravnega sredstva (25. člen). Tudi pravica do zastopanosti
oziroma združevanja potrošnikov v interesne skupine ima ustavno podlago (42.
člen) ter predstavlja eno temeljnih političnih pravic in svoboščin. Prav tako
je z ustavo zagotovljena pravica potrošnikov do zdravega življenjskega okolja.
2.3. Položaj potrošnika na trgu ter opredelitev in značilnosti
potrošniških politik
Potrošnik na trgu nima vedno možnosti, da bi pridobil široko
strokovno znanje, na podlagi katerega bi lahko vsakokrat sprejemal razumne
nakupne odločitve, niti nima časa, da bi se celovito seznanil s tržno ponudbo.
Bolj običajno je, da manjši odstotek bolje seznanjenih potrošnikov »povzdigne
glas« in doseže, da postanejo tržni mehanizmi učinkovitejši. Odmevni dogodki v
zvezi s hrano in zdravili, ki smo jim bili v preteklosti že priča, navadno
vplivajo na strožjo zakonodajo in več političnega pritiska ter pospešijo
spremembe v politikah, saj taki dogodki lahko povzročijo izgubo zaupanja
potrošnikov.
Vendar posamične občasne izboljšave ne morejo nadomestiti
sistematičnega urejanja, s katerim se lahko preprečijo ali odpravijo
nepravilnosti na trgu. Potreba po varstvu potrošnikov narašča zaradi številnih
dejavnikov: celovitost in zapletenost trgov in tržnih odnosov, deregulacijski
trendi, odprtje trgov, globalizacija ponudbe in povpraševanja, naraščanje
čezmejnega nakupovanja blaga in storitev, tehnološki napredek (možnost
kupovanja na daljavo, še zlasti spletnega nakupovanja, brezgotovinsko
poslovanje, krajša življenjska doba proizvodov), vse večji delež proizvodov in
storitev, katerih kakovost je skoraj nemogoče oceniti ob nakupu (na primer
elektrika, zdravstvene storitve, zavarovanje, naložbe, spletne storitve itd.),
zaradi česar so nakupne odločitve odvisne predvsem od zaupanja v blagovno
znamko in ponudnika, narašča pa tudi pomen storitvenega sektorja (finančne,
svetovalne in druge storitve). Ob vseh naštetih dejavnikih potrošnik ni dovolj
seznanjen s svojimi pravicami in jih zato tudi ne more učinkovito uveljavljati.
Vse to postavlja nove zahteve potrošniški politiki, ki naj bi
pripomogla k enakopravnejšemu položaju potrošnika na trgu. Ta politika stoji
pred izzivi, s katerimi se na splošno srečujejo državljani, gospodarstvo in
družba: izbira med različnimi vrstami proizvodov in storitev, pa tudi med
novimi načini nakupovanja (na primer po svetovnem spletu) prinašajo potrošniku
velike koristi, hkrati pa so zanj novo tveganje. Podobno so tudi podjetja
postavljena pred izzive, ki so posledica globalne finančne krize: zmanjšalo se
je povpraševanje, poleg tega so ponudniki, ki poslujejo po klasičnih poteh,
zaradi novih potrošniških navad dobili tekmece, ki poslujejo po svetovnem
spletu.
Potrošniška politika je del gospodarske politike, zato sta
razvoj in raven varstva potrošnikov odvisna od razvitosti družbe oziroma
njenega gospodarstva. V prizadevanju za izboljšanje položaja potrošnikov na
trgu ter iskanju ravnotežja med interesi gospodarskih subjektov in interesi
potrošnikov se tako sledi trem glavnim ciljem: varstvo ekonomskih interesov in
zdravja potrošnikov ter splošno varstvo potrošnikov pred nevarnimi proizvodi in
storitvami.
Značilno za potrošniško politiko je njen odnos z drugimi
sektorji, predvsem s politiko varstva konkurence. Do 60. let prejšnjega
stoletja je prevladovalo prepričanje, da je slednja edina in najučinkovitejša
potrošniška politika, s čimer se je zanikala potreba po neodvisni vladni
potrošniški politiki. Vendar se je izkazalo, da politika varstva konkurence
potrošnikom ne daje vedno najboljšega. Nasprotno, obstajajo vsaj tri
pomanjkljivosti njenega delovanja, ki neugodno vplivajo na preglednost trga:
naraščajoča raznovrstnost proizvodov povprečnemu potrošniku onemogoča, da bi
pridobil popolno informacijo o tržni ponudbi, vse več tehnološko kompleksnega
potrošniškega blaga, katerega kakovost lahko oceni le strokovnjak, ter
nepopolno, enostransko in pogosto zavajajoče informacije ponudnikov. Čeprav se
predvideva, da sta svoboda tekmovanja in svoboda potrošnje dve plati istega
kovanca, morata biti med seboj uravnoteženi.
Medsektorska oziroma interdisciplinarna narava potrošniške
politike onemogoča njeno popolno ločenost od politik na drugih področjih. Tako
je na primer, kadar cilji potrošniške politike niso osredotočeni na neposredne
in takojšnje koristi potrošnika, temveč enakovredno upoštevajo cilje
dolgoročnega ohranjanja družbene blaginje, ki presegajo trenutne, posamične
potrošnikove interese (na primer pravična trgovina, spodbujanje etičnega in
ekološkega vlaganja …) in pri katerih gre za zastopanje interesov in pravic
prihodnjih rodov. Še težje je razlikovanje, ko poskušamo odgovoriti, ali gre
pri ukrepih za trajnostno potrošnjo za okoljske ukrepe ali tiste, ki so vezani
na javno blaginjo (na primer uporaba ekološkega gradbenega materiala).
Potrošniško politiko lahko opredelimo različno. Kot
neposredno oziroma potrošniško politiko v ožjem smislu lahko razumemo politiko,
ki se ukvarja s pravnimi, ekonomskimi in varnostnimi vprašanji, vezanimi na
potrošnjo blaga in storitev, vključno z zdravjem in prehrano. Vključuje tudi
potrošniške raziskave, informiranje in izobraževanje potrošnikov ter krepitev
potrošniških organizacij in podporo skupnim akcijam. S slednjim se nadomešča
strukturna šibkost na strani potrošnikov, ki se nanaša na njihovo možnost
pridobivanja informacij, možnost organiziranja in zastopanja njihovih interesov
– in hkrati ohranja ravnotežje v razmerju do ponudnikov na trgu. Posredne
potrošniške politike ali potrošniške politike v širšem smislu pa obsegajo
vprašanja interesov potrošnikov na drugih področjih: skrb in varovanje javnih
in skupnih, globalnih dobrin (podnebne spremembe, ekosistemi in ohranjanje
biotske raznovrstnosti, javne storitve v splošnem interesu). Potrošniška
politika, ki je vezana na pravilno delovanje trga, vključuje oblikovanje pravne
varnosti, preglednost ter jasno delitev odgovornosti pri zagotavljanju tržnih
potrošniških dobrin in storitev – ne glede na to, ali jih zagotavljajo javni
ali zasebni dobavitelji – v zadostni količini, želeni kakovosti in po
sprejemljivih cenah. V javnem sektorju se potrošniška politika ukvarja z razvojem
in nadzorom nad preskrbo z blagom in storitvami na področjih, na katerih
obstajajo naravni (ali javni) monopoli.
Varstvo potrošnikov je zajeto v številnih predpisih in je v
pristojnosti različnih resorjev, usklajevanje številnih vidikov potrošniških
politik in vključevanje potrošniških interesov v te politike pa ostajata eden
največjih izzivov za države, ki si prizadevajo razviti vseobsegajočo strategijo
potrošniške politike.
3. Institucionalna ureditev
3.1. Institucionalna ureditev varstva potrošnikov na ravni
Evropske unije
Varstvo potrošnikov je nepogrešljivi del ekonomske politike
na notranjem trgu, ki jo načrtuje Evropska komisija. Temelji na podmeni, da
asimetrija informacij – dejstvo, da ima trgovec o izdelku, ki ga prodaja, več
znanja in informacij kakor potrošnik, ki ga kupuje – odpira vrata zlorabam na
trgu. Evropska potrošniška zakonodaja je zato pri razvoju tega trga ključna za
premoščanje ovir, pripravljajo pa jo različne službe Evropske komisije, med
katerimi je najpomembnejši Generalni direktorat za zdravje in varstvo
potrošnikov (DG SANCO). Ta daje pobude in predloge za večino zakonskih ukrepov,
strategij in programov varstva potrošnikov na ravni Evropske unije. Na drugem
mestu je Generalni direktorat za pravosodje (DG Justice), ki se osredotoča na
potrošniško pogodbeno pravo in se ne ukvarja s potrošniško politiko. Akcijski
program za zdravje potrošnikov je bil sprejet s Sklepom 1350/2007/ES o uvedbi
drugega programa ukrepov Skupnosti na področju zdravja (2008-2013)8,
akcijski program za varstvo potrošnikov pa s Sklepom 1926/2006/ES o uvedbi
programa ukrepov Skupnosti na področju potrošniške politike (2007–2013)9.
Oba programa sta glavna ukrepa Skupnosti za izvajanje zdravstvene in
potrošniške politike na ravni Evropske unije. Finančni okvir akcijskega
programa za varstvo potrošnikov 2007–2013 znaša 156,8 milijona evrov. Na
podlagi sedemletnega akcijskega programa se po posvetovanju z Odborom Evropske
komisije za finančni program varstva potrošnikov, v katerem imajo svoje
predstavnike vse države članice, sprejemajo letni programi. Med pomembnejše
dolgoročne programske ukrepe spada sofinanciranje vseevropske mreže evropskih
potrošniških centrov10, ki povezuje evropske potrošniške centre
držav članic ter Islandije in Norveške. Evropska komisija zagotavlja večji del
sredstev za delovanje teh centrov, preostali del pa morajo zagotavljati države
članice iz državnih ali lokalnih proračunov. Glavna naloga evropskih
potrošniških centrov, ki nimajo enotne institucionalne oblike v vseh državah
članicah, je seznanjanje potrošnikov o njihovih pravicah na notranjem trgu in
pomoč pri uveljavljanju teh pravic pri reševanju čezmejnih sporov s ponudniki.
Drug pomembnejši ukrep, ki je bil prav tako sprejet za
pospeševanje čezmejne trgovine, je vzpostavitev mreže nacionalnih upravnih
organov, pristojnih za izvajanje potrošniške zakonodaje. Ta mreža je bila
ustanovljena v skladu z Uredbo 2006/2004/ES o sodelovanju med nacionalnimi
organi, pristojnimi za varstvo potrošnikov, in predstavlja pravno podlago za
upravno sodelovanje izvršilnih organov za varstvo potrošnikov držav članic pri
ukrepanju, kadar gre za čezmejne kršitve potrošniške zakonodaje.11
Na ravni Evropske unije delujeta še dve evropski potrošniški
organizaciji, ki jih v velikem deležu financira Evropska komisija. To sta
krovna evropska potrošniška organizacija BEUC12, ki združuje
potrošniške organizacije držav članic, njena glavna naloga pa je lobiranje pri
Evropski komisiji za zakonodajo, ki krepi položaj potrošnika na notranjem trgu.
Posebno podporo uživa tudi Evropska zveza za usklajevanje zastopanja
potrošnikov v standardizaciji ANEC13, saj je pospeševanje njihove
zastopanosti v standardizacijskem procesu na vseh ravneh ena od prednostnih
nalog Evropske komisije v zvezi s politiko varstva potrošnikov. Obe
organizaciji sta zastopani tudi v Posvetovalni skupini za varstvo potrošnikov
pri Evropski komisiji, ki v številnih dokumentih poudarja pomen neodvisnega
potrošniškega gibanja, potrošniki pa jim praviloma bolj zaupajo kakor vladnim
organizacijam.
3.2. Varstvo potrošnikov v okviru Organizacije za ekonomsko
sodelovanje in razvoj (OECD)
Tudi OECD, v katero je Republika Slovenija vstopila s
podpisom Sporazuma o članstvu v OECD z dne 1. junija 2010, pripisuje varstvu
potrošnikov velik pomen. Osnovna podmena politike varstva potrošnikov, ki jo
zasleduje ta organizacija, je da morajo ponudniki v odnosih s potrošniki
poslovati v skladu s prakso poštenega poslovanja, trženja in oglaševanja ter
izvajati razumne ukrepe za varnost in kakovost blaga in storitev, ki jih
tržijo. V okviru OECD delujejo številni odbori, ki se dotikajo specifičnih
sektorskih interesov potrošnikov, medtem ko Odbor za potrošniško politiko
horizontalno pokriva različna področja varstva potrošnikov. Zato je
vključevanje v delo tega odbora za razvoj varstva potrošnikov v prihodnjem
obdobju v Republiki Sloveniji prednostne narave. Ta odbor je sprejel tudi vrsto
priporočil, ki so bila v pristopnem procesu ključni element ocene
pripravljenosti in zmožnosti Republike Slovenije za članstvo v OECD na področju
varstva potrošnikov. Ta priporočila, h katerim se je Slovenija tudi zavezala,
so:
-       
Priporočila Sveta C99184 o smernicah za varstvo potrošnikov
pri elektronskem poslovanju;
-       
Priporočila Sveta C(2003)116 o smernicah za varstvo potrošnikov pred
nepoštenimi in zavajajočimi čezmejnimi tržnimi praksami;
-       
Priporočila Sveta C(2007)74 o reševanju potrošniških sporov in pravnem
varstvu potrošnikov;
-       
Priporočila Sveta C(2006)57 o čezmejnem sodelovanju pri izvrševanju
zakonodaje na področju neželene elektronske pošte;
-       
Priporočila Sveta C7739 o varstvu potrošnikov na področju
potrošniških kreditov;
-       
Priporočilo Sveta C79202 o varnosti potrošniških proizvodov;
-       
Priporočilo Sveta C83129 o ukrepih za varnost otrok;
-       
Priporočilo Sveta C82122 o analizi upravljanja in analizi stroškov
in koristi na področju varnosti proizvodov;
-       
Priporočilo Sveta C89106 o sistemu notifikacije o ukrepih za
varnost potrošnikov;
-       
Priporočilo Sveta C817 o postopkih odpoklica nevarnih
proizvodov;
-       
Priporočilo Sveta C77139 o vzpostavitvi sistema zbiranja
podatkov v zvezi s poškodbami, ki so povezane s potrošniškimi proizvodi.
3.3. Institucionalna ureditev varstva potrošnikov v Sloveniji
3.3.1. Ministrstva
Varstvo potrošnikov se je v Sloveniji institucionaliziralo
znotraj in zunaj državne uprave že pred pristopom Slovenije Evropski uniji. V
državni upravi je bila institucionalna osnova vzpostavljena z ustanovitvijo
Urada RS za varstvo potrošnikov, ki je začel delovati leta 1996 kot organ v
sestavi tedanjega Ministrstva za ekonomske odnose in razvoj. Vzrok za
ustanovitev so bile potrebe po institucionalnem prilagajanju Slovenije Evropski
uniji v zvezi z varstvom potrošnikov. Slovenija za to področje v državni upravi
ni imela organa, ki bi bil primerljiv s strukturami, kakršne so tedanje države
članic Evropske unije za varstvo potrošnikov vzpostavile že v šestdesetih in
sedemdesetih letih prejšnjega stoletja. Po reorganizaciji državne uprave leta
2001 je urad postal organ v sestavi Ministrstva za gospodarstvo. Leta 2003 je
potekala obsežna reorganizacija organov v sestavi ministrstev. Sprejeta je bila
Uredba o organih v sestavi ministrstev14, na podlagi katere so bili
številni tovrstni organi zaradi potrebe po večji učinkovitosti državne uprave
ukinjeni. Glede urada so se za povečanje učinkovitosti upravne strukture za
varstvo potrošnikov takrat preučevale različne možnosti – od preoblikovanja v
samostojno agencijo, njegovega združevanja z drugimi sorodnimi organi,
umestitve urada kot organa v sestavi v drugo ministrstvo do ukinitve statusa
organa v sestavi in prenosa njegovih nalog na Ministrstvo za gospodarstvo.
Kljub številnim predlogom za statusno preoblikovanje je prevladala odločitev,
da se urad ohrani v nespremenjeni obliki. V letih, ki so sledila, se je pri
opravljanju nalog povečevala njegova odvisnost od resornega ministrstva, ki je
opravljalo vedno več nalog varstva potrošnikov, zato se je združevanje
človeških in finančnih virov urada in ožjega ministrstva, še posebno z
gospodarsko krizo, pokazalo kot priložnost za vzpostavitev nove, enotne in
učinkovite strukture za varstvo potrošnikov. Z Zakonom o spremembah in
dopolnitvah Zakona o varstvu potrošnikov15 (ZVPot-E) je bil urad
ukinjen, njegove naloge pa so se v skladu z navedenim zakonom in z Zakonom o
spremembah in dopolnitvah Zakona o potrošniških kreditih16
(ZPotK-1A) v celoti prenesle na Ministrstvo za gospodarski razvoj in
tehnologijo.
Ministrstvo za gospodarski razvoj in tehnologijo, kot nosilni
organ za varstvo potrošnikov opravlja v državni upravi in na mednarodni ravni
vse ključne naloge na tem področju, in sicer:
-       
načrtuje, organizira, izvaja, spremlja in vrednoti politike varstva
potrošnikov ter skupaj z drugimi državami članicami v Svetu EU oblikuje
zakonodajo in politiko, ki se po predpisanih postopkih uveljavlja v državah
članicah in tako tudi v Sloveniji,
-       
opravlja strokovne in upravne naloge, ki se nanašajo na pripravo in
izvajanje politike in programov varstva potrošnikov,
-       
zagotavlja javno službo svetovanja potrošnikom,
-       
skrbi za zagotavljanje pravic in interesov potrošnikov na področju poštnih
storitev, ki veljajo za storitve splošnega pomena, in za zagotavljanje
univerzalne storitve, ki vključuje najmanjši nabor storitev določene kakovosti,
ki je dostopen vsem potrošnikom in drugim končnim uporabnikom po dostopni ceni
na celotnem ozemlju Republike Slovenije ne glede na njihovo geografsko lego,
-       
opravlja naloge na normativnem področju, ki se nanašajo na prenos večine
evropskih potrošniških direktiv in uredb v pravni red Slovenije,
-       
zagotavlja spremljanje in usklajevanje predpisov, ki jih pripravljajo
druga ministrstva na področjih, povezanih z varstvom potrošnikov,
-       
spodbuja razvoj in delovanje nevladnih potrošniških organizacij,
-       
s koncesijami ali javnimi razpisi zagotavlja sofinanciranje javnih
služb, ki jih izvajajo nevladne potrošniške organizacije, za svetovanje,
obveščanje in izobraževanje potrošnikov ter primerjalno testiranje blaga in
storitev,
-       
dodeljuje dovoljenja za opravljanje storitev potrošniškega kreditiranja
podjetjem nebančnega sektorja,
-       
sodeluje v stalni medresorski delovni skupini za podporo skrbniku
osrednje spletne strani Republike Slovenije za finančno izobraževanje in drugih
nalogah uresničevanja Nacionalnega programa finančnega izobraževanja (NPFI),
-       
zagotavlja strokovno in upravno sodelovanje v delovnih telesih Sveta
Evropske unije pri sprejemanju evropske potrošniške zakonodaje,
-       
sodeluje v odborih Evropske komisije za izvajanje potrošniške evropske
zakonodaje,
-       
sodeluje v Odboru Evropske komisije za oblikovanje politik varstva
potrošnikov,
-       
ima vlogo povezovalnega organa na ravni države za izvajanje Uredbe
2006/2004/ES o sodelovanju med nacionalnimi organi, odgovornimi za izvrševanje
zakonodaje o varstvu potrošnikov,
-       
sodeluje v Odboru za politiko varstva potrošnikov pri Organizaciji za
ekonomsko sodelovanje in razvoj (OECD).
V sestavi ministrstva, pristojnega za gospodarstvo, deluje
tudi Tržni inšpektorat RS, ki je pooblaščen za splošni nadzor nad izvajanjem
predpisov o varstvu potrošnikov.
Glede na izrazito prepletenost in interdisciplinarnost
varstva potrošnikov so razen redkih izjem vključena v pripravo in izvajanje
politik, ki krepijo pravice in interese potrošnikov, tudi druga ministrstva.
Sodelovanje z ministrstvom, pristojnim za gospodarski razvoj in tehnologijo,
obsega posvetovanje in usklajevanje pri pripravi področnih zakonov in
podzakonskih predpisov, pa tudi pri načrtovanju področnih in državnih razvojnih
strategij in programov.
Ministrstvo za finance je na normativnem področju pristojno
za oblikovanje številnih zakonov in podzakonskih predpisov, ki urejajo finančne
storitve in vplivajo na položaj in interese potrošnikov pri nakupu različnih
finančnih produktov (potrošniški krediti, zavarovanja, vrednostni papirji,
naložbe itd.) na trgu, je pa tudi predlagatelj Nacionalnega programa za
finančno izobraževanje (NPFI), katerega ciljna skupina niso izključno
potrošniki in skrbnik osrednje spletne strani za finančno izobraževanje.
Ministrstvo, pristojno za finance v sodelovanju z drugimi ministrstvi enkrat
letno poroča Vladi Republike Slovenije o izvedenih ukrepih za uresničevanje
ciljev iz NPFI.
Ministrstvo za izobraževanje, znanost, kulturo in šport ima
ključno vlogo pri razvijanju funkcionalne sposobnosti in potrošniške pismenosti
vseh skupin prebivalstva. Tako je pristojno za vključevanje potrošniških vsebin
v osnovnem izobraževanju v zadnji triadi (vzgoja za medije, državljanska in
okoljska vzgoja, podjetništvo itd.), v srednjem izobraževanju pri obveznih
izbirnih vsebinah (vpliv sodobnega porabništva in oglaševanja na družbo in
okolje, ekonomske vsebine), pa tudi za izobraževanje odraslih (programi
vseživljenjskega učenja in izobraževanja učiteljev). Ministrstvo ima tudi
ključno vlogo pri zagotavljanju pravic in varstvu interesov potrošnikov na
področju elektronskih komunikacij. Zaradi pospešene liberalizacije trgov
elektronskih komunikacij je v ospredju njegova skrb za zagotavljanje
univerzalne storitve, ki vključuje najmanjši nabor storitev določene kakovosti,
ki je dostopen vsem potrošnikom in drugim končnim uporabnikom po dostopni ceni
na celotnem ozemlju Republike Slovenije ne glede na njihovo geografsko lego.
Ministrstvo za kmetijstvo in okolje je z uveljavitvijo Zakona
o spremembah in dopolnitvah Zakona o državni upravi (ZDU-1E)17
prevzelo odgovornost za varnost hrane (razen prehranskih dopolnil, živil za
posebne prehranske oziroma zdravstvene namene, materialov, ki prihajajo v stik
z živili in varnosti živil oziroma hrane v gostinski dejavnosti,
institucionalnih obratih prehrane in obratih za prehrano na delu) in kakovost
hrane. S tem v zvezi opravlja ključne naloge na normativnem področju, ima pa
tudi nadzorno funkcijo, saj v njegovem okviru delujejo inšpekcijske službe,
pristojne za nadzor nad živili ne-živalskega in živalskega izvora (Inšpektorat
RS za kmetijstvo, gozdarstvo, hrano in okolje ter Veterinarska uprava RS).
Ministrstvo za kmetijstvo in okolje je tudi glavni nosilec razvojnih strategij
in programov, katerih cilj je zagotavljanje pravic potrošnikov do varne hrane,
do obveščenosti o tveganju in izbire na trgu (krepitev ocenjevanja tveganja za
zdravje potrošnikov, obvladovanje dejavnikov tveganja v živilski verigi,
pravočasno in pravilno obveščanje o tveganju ter upravljanje s tveganji,
oblikovanje shem kakovosti živil itd.). Na področju okolja ima Ministrstvo,
pristojno za kmetijstvo in okolje ključno vlogo pri oblikovanju predpisov,
strategij in programov, katerih cilj je razvijanje trajnostno naravnane družbe
(spodbujanje trajnostne potrošnje, varčna raba energije, podeljevanje
certifikatov za znake za okolje in sisteme ravnanja z okoljem, zmanjševanje
porabe in bolj učinkovito rabo naravnih virov itd.).
Ministrstvo za zdravje ima krovno vlogo pri zagotavljanju
varovanja javnega zdravja. Z vidika potrošnikove varnosti je v ospredju zlasti
skrb za zagotavljanje zdravstvene ustreznosti pitne vode in kopalnih voda,
kemikalij, kozmetičnih in biocidnih proizvodov in igrač ter prehranskih
dopolnil, živil za posebne prehranske oziroma zdravstvene namene, materialov,
ki prihajajo v stik z živili, ter varnosti in prehranske vrednosti živil
oziroma hrane v gostinski dejavnosti, institucionalnih obratih prehrane in
obratih za prehrano na delu. Opravlja pa tudi naloge zdravstvenega varstva,
zdravstvenega zavarovanja, zdravstvene dejavnosti, varnosti zdravil in
medicinskih pripomočkov ter varstva pred sevanjem. Na naštetih področjih
opravlja vse normativne naloge, ima pa tudi nadzorno funkcijo (izvajata jo Urad
RS za kemikalije in Zdravstveni inšpektorat RS), razen nadzora nad varnostjo
zdravil, ki ga zagotavlja neodvisna Agencija RS za zdravila. Z vidika varstva
pravic in ekonomskih interesov potrošnikov je ključna vloga Ministrstva za
zdravje pri zagotavljanju pacientovih pravic.
Ministrstvo za infrastrukturo in prostor, je odgovorno za
zagotavljanje standardov in pravic potrošnikov, ki nastopajo v vlogi potnikov v
prometu, pri čemer potniški prevoz velja za storitev splošnega interesa.
Pristojno je tudi za pripravo predpisov, ki urejajo pravice potnikov v cestnem
(avtobusni notranji in mednarodni promet ter mestni avtobusni promet),
železniškem, letalskem in pomorskem prometu, pri čemer gre za pravice, ki
skladno s predpisi (uredbami), sprejetimi na ravni Evropske unije, in z
mednarodnimi pogodbami veljajo enotno po vseh državah članicah. Pri pripravi
predpisov na področju pomorskega prometa in plovbe po celinskih vodah v okviru
svojih pristojnosti sodeluje tudi Ministrstvo za gospodarski razvoj in
tehnologijo. V pristojnost Ministrstva za infrastrukturo in prostor sodi tudi
varstvo potrošnikov na stanovanjskem področju (stanovanjsko upravljanje, pravna
razmerja med prodajalcem – investitorjem in potrošnikom – kupcem stanovanja ter
nepremičninsko posredovanje).
3.3.2. Inšpekcijske službe in druge nadzorne institucije
Temeljni pogoj učinkovitega varstva potrošnikov je pravilno
in hitro izvajanje ukrepov, ki so določeni v zakonskih in podzakonskih
predpisih, z inšpekcijskimi službami in drugimi nadzornimi organi, saj mora
biti potrošnikom omogočeno, da svoje pravice dejansko uveljavijo. Razvoj
notranjega trga zahteva za pravilno delovanje tudi institucionalno sodelovanje
državnih organov za varstvo potrošnikov pri prisilnih ukrepih, kadar gre za
čezmejne kršitve potrošniške zakonodaje, ne glede na to, ali predpisi urejajo
pravice in ekonomske interese potrošnikov ali varnost izdelkov.
V Sloveniji nadzorujejo izvajanje zakonov in podzakonskih
predpisov, ki urejajo varstvo potrošnikov in varnost proizvodov, naslednji
inšpektorati, neodvisne agencije in druge institucije:
-       
Tržni inšpektorat RS – TIRS (generalni nadzor nad uresničevanjem določb,
ki vključujejo pravice in ekonomske interese potrošnikov, zaobsežene v vrsti
zakonov in drugih predpisov, pa tudi nad skladnostjo neživilskih proizvodov z
varnostnimi zahtevami, točka za stike na ravni države za sistem hitre izmenjave
podatkov o izvedenih in nameravanih ukrepih pristojnih organov v zvezi z
nevarnimi proizvodi v Evropski uniji – RAPEX)18,
-       
Zdravstveni inšpektorat RS – ZIRS (nadzor zdravstvene ustreznosti pitne
vode, kopalnih voda, živil (prehranska dopolnila, živila za posebne prehranske
namene, varnost in prehranska vrednost živil v gostinski dejavnosti,
institucionalnih obratih prehrane in obratih za prehrano na delu), izdelkov in
snovi, ki prihajajo v stik z živili, kozmetičnih proizvodov in igrač, splošne
varnosti proizvodov, minimalnih sanitarno zdravstvenih pogojev v določenih objektih,
kontaktna točka za sistem hitre izmenjave podatkov o izvedenih in nameravanih
ukrepih pristojnih organov v zvezi z nevarnimi proizvodi v Evropski uniji –
RAPEX, in kontaktna točka za sistem hitrega obveščanja za živila in krmo –
RASFF),
-       
Veterinarska uprava RS – VURS (priprava predpisov, upravljanje tveganja
in uradni nadzor nad živili živalskega izvora, krmo, zdravjem in dobrim
počutjem živali, koordinator za pripravo in poročanje v okviru večletnega
nacionalnega načrta uradnega nadzora (MANCP), koordinator organov na področju
varne hrane za izvedbo notranjih presoj, kontaktna točka za sodelovanje s
Komisijo na področju spremljanja zoonoz in kontaktna točka za sistem hitre
izmenjave podatkov o ne varnih živilih in krmi (RASFF)),
-       
Inšpektorat RS za kmetijstvo, gozdarstvo, hrano in okolje – IRSKGHO
(splošen nadzor varnosti in kakovosti vse hrane, razen živil živalskega izvora
ter varnosti živil v pristojnosti ZIRS), nacionalna kontaktna točka za sistem
hitre izmenjave podatkov o nevarnih živilih in krmi, in za obveščanje o
nameravanih ukrepih pristojnih organov v zvezi s hrano in krmo – RASFF)19,
-       
Inšpektorat RS za promet, energetiko in prostor (izvaja med drugim
naloge nadzora nad stanovanjskimi zadevami, graditvijo objektov, železniškim in
cestnim prometom ter na področju žičniških naprav in varnosti na smučiščih),
-       
Inšpektorat RS za elektronske komunikacije in elektronsko podpisovanje
(delno zagotavlja tudi nadzor nad izvrševanjem zakonov in podzakonskih
predpisov s področja elektronskih komunikacij, elektronskega poslovanja in
elektronskega podpisovanja),
-       
Urad RS za kemikalije – URSK (nadzor nad varnostjo kemikalij in
biocidnih proizvodov),
-       
Agencija za zavarovalni nadzor (nadzor nad zavarovalnicami, zavarovalno
zastopniškimi in zavarovalno posredniškimi družbami, zavarovalnimi zastopniki
in zavarovalnimi posredniki ter nadzor nad pravnimi osebami, povezanimi z
zavarovalnicami),
-       
Agencija za trg vrednostnih papirjev (nadzor nad trgom vrednostnih
papirjev),
-       
Banka Slovenije,
-       
Agencija RS za zdravila in medicinske pripomočke,
-       
Agencija za pošto in elektronske komunikacije RS,
-       
Javna agencija RS za energijo.
3.3.3. Slovenski inštitut za standardizacijo (SIST)
Globalno trgovanje s proizvodi in storitvami je povečalo
potrebo po zastopanosti potrošnikov pri standardizaciji na vseh ravneh,
državni, evropski in svetovni. Na državni ravni so slovenski potrošniki
zastopani v Slovenskem inštitutu za standardizacijo, na katerega je Slovenija
kot njegova ustanoviteljica prenesla pravico do zastopanja svojih interesov v
evropskih in drugih mednarodnih organizacijah za standardizacijo. V SIST je bil
ustanovljen Odbor za vključevanje potrošnikov pri pripravi standardov in redna
udeleženka je Zveza potrošnikov Slovenije. Ključne naloge odbora so priprava
državnih stališč za posamezne standarde z vidika varstva potrošnikov in vpliv
na glasovanje, prenos teh stališč na mednarodno (ISO/COPOLCO) oziroma raven
Evropske unije (ANEC) in obratno ter usposabljanje potrošnikov za sodelovanje
pri pripravi državnih, evropskih in mednarodnih standardov (seminarje
organizira SIST). Tudi na ravni Evropske unije slovenske potrošnike v Evropski
zvezi za usklajevanje zastopanja potrošnikov v standardizaciji (ANEC)
predstavlja Zveza potrošnikov Slovenije.
Sodelovanje potrošnikov v SIST se osredotoča na teme, ki se
nanašajo na njihove interese. Med njimi prednjačijo varnost hrane, storitve
(finančne, turizem, zdravstvena informatika, varnost pitne vode), varnost
neživilskih potrošniških proizvodov (otroška oprema, gospodinjski aparati,
kozmetika, električna vozila), pametna omrežja, proizvodi in storitve za
starejše osebe in osebe z invalidnostjo, inovativna področja (nanotehnologija),
promet (varni sistemi vodenja cestnega prometa), varnost pred ognjem, grafični
simboli (ISO 7001, ISO 7010) in družbena odgovornost.
3.3.4. Nevladne potrošniške organizacije
Nevladni sektor varstva potrošnikov se je v Sloveniji razvil
že v zgodnjih devetdesetih letih prejšnjega stoletja, še preden se je to
varstvo institucionaliziralo v državni upravi. Že leta 1990 je bilo ustanovljeno
društvo Zveza potrošnikov Slovenije (ZPS), leta 1993 pa Mednarodni inštitut za
potrošniške raziskave. Država je nevladnim potrošniškim organizacijam priznala
poseben pomen s prvim nacionalnim programom varstva potrošnikov in ZVPot iz
leta 1998, v katerem je opredelila pojem nevladne potrošniške organizacije ter
jih jasno razmejila od drugih nevladnih in neprofitnih organizacij, od katerih
se razlikujejo predvsem po zavezujoči neodvisnosti od ponudnikov blaga in
storitev. Prepoved pridobivanja sredstev od ponudnikov blaga in storitev, pa
tudi političnih strank utemeljuje njihovo upravičenost do državne materialne
podpore, kar velja zlasti za organizacije, ki so dejavne v evropskih in drugih
mednarodnih institucijah ter se dejavno vključujejo v oblikovanje potrošniške
politike in zakonodaje. Zdaj je registriranih sedem potrošniških organizacij,
med katerimi je v javnosti najvidnejša in najbolj profilirana ZPS, ki je
povezana z Mednarodnim inštitutom za potrošniške raziskave (MIPOR),
izdajateljem potrošniške revije VIP. ZPS je edina nevladna potrošniška
organizacija, ki deluje na državni ravni, zastopa pa tudi interese slovenskih
potrošnikov na ravni Evropske unije. Hkrati je gostiteljica Evropskega
potrošniškega centra, ki je bil ustanovljen leta 2006.
V skladu z ZVPot nevladne potrošniške organizacije lahko
opravljajo tudi javne službe svetovanja in obveščanja potrošnikov ter
primerjalnega testiranja proizvodov in storitev na podlagi koncesije ali javnih
razpisov. Izjemoma opravljajo te javne službe tudi druge nevladne organizacije,
če izpolnjujejo pogoja neodvisnosti in neprofitnosti.
4. Pregled stanja varstva potrošnikov v Sloveniji
4.1. Pregled zakonodaje
V Sloveniji je varstvo potrošnikov zajeto v številnih
predpisih. Temeljni predpis s tega področja je Zakon o varstvu potrošnikov
(ZVPot; Uradni list RS, št. 98/04 – uradno prečiščeno besedilo, 46/06 – odl.
US, 126/07, 86/09 in 78/11), od drugih predpisov pa so najpomembnejši v
nadaljevanju našteti.
Neposredno se na varstvo potrošnikov nanašajo:
-       
Obligacijski zakonik (OZ; Uradni list RS, št. 97/07 – uradno prečiščeno
besedilo)
-       
Zakon o varstvu potrošnikov pred nepoštenimi poslovnimi praksami
(ZVPNPP; Uradni list RS, št. 53/07)
-       
Zakon o potrošniških kreditih (ZPotK-1; Uradni list RS, št. 59/10 in
77/11)
-       
Zakon o splošni varnosti proizvodov (ZSVP-1; Uradni list RS, št. 101/03)
-       
Stvarnopravni zakonik (SPZ; Uradni list RS, št. 87/02)
-       
Stanovanjski zakon (SZ-1; Uradni list RS, št. 69/03, 18/04 – ZVKSES,
47/06 – ZEN, 9/07 – odl. US, 18/07 – skl. US, 45/08 – ZVEtL, 57/08, 90/09 –
odl. US, 62/10 – ZUPJS, 56/11 – odl. US in 87/11)
-       
Zakon o varstvu kupcev stanovanj in enostanovanjskih stavb (ZVKSES;
Uradni list RS, št. 18/04)
-       
Zakon o nepremičninskem posredovanju (ZNPosr; Uradni list RS, št. 72/06
– uradno prečiščeno besedilo in 49/11)
-       
Zakon o elektronskem poslovanju na trgu (ZEPT; Uradni list RS, št. 96/09
– uradno prečiščeno besedilo)
-       
Zakon o pacientovih pravicah (ZPac; Uradni list RS, št. 15/08)
-       
Zakon o kmetijstvu (ZKme-1; Uradni list RS, št. 45/08)
-       
Uredba (ES) št. 261/2004 Evropskega parlamenta in Sveta z dne 11.
februarja 2004 o določitvi skupnih pravil glede odškodnine in pomoči potnikom v
primeru zavrnitve vkrcanja, odpovedi ali velike zamude letov ter o
razveljavitvi Uredbe (EGS) št. 295/91 (Uradni list EU L 046, 17. 2. 2004)
-       
Uredba (ES) št. 2006/2004 Evropskega parlamenta in Sveta (ES) z dne 27.
oktobra 2004 o sodelovanju med nacionalnimi organi, odgovornimi za izvrševanje
zakonodaje o varstvu potrošnikov (Uradni list EU L 364, 9. 12. 2004)
-       
Uredba (ES) št. 1371/2007 Evropskega parlamenta in Sveta z dne 23.
oktobra 2007 o pravicah in obveznostih potnikov v železniškem prometu (Uradni
list EU L 315, 3. 12. 2007)
-       
Uredba o izvajanju Uredbe (ES) o pravicah in obveznostih potnikov v
železniškem prometu (Uradni list RS, št. 67/11)
-       
Uredba (ES) št. 178/2002 Evropskega parlamenta in Sveta z dne 28.
januarja 2002 o določitvi splošnih načel in zahtevah živilske zakonodaje,
ustanovitvi Evropske agencije za varnost hrane in postopkih, ki zadevajo
varnost hrane (Uradni list EU L 31, 1. 2. 2002)
-       
Uredba o varnosti igrač (Uradni list RS, št. 34/11)
Posredno se na varstvo potrošnikov nanašajo ti predpisi:
-       
Zakon o elektronskih komunikacijah (ZEKom; Uradni list RS, št. 13/07 –
uradno prečiščeno besedilo, 102/07 – ZDRad, 110/09 in 33/11)
-       
Zakon o poštnih storitvah (Uradni list RS, št. 51/09 in 77/10)
-       
Zakon o bančništvu (ZBan-1; Uradni list RS, št. 99/10 – uradno
prečiščeno besedilo (52/11 – popr.), 9/11 – ZPlaSS-B, 35/11 in 59/11)
-       
Zakon o plačilnih storitvah in sistemih (ZPlaSS; Uradni list RS, št.
58/09, 34/10 in 9/11)
-       
Zakon o zavarovalništvu (ZZavar; Uradni list RS, št. 99/10 – uradno
prečiščeno besedilo)
-       
Zakon o spodbujanju razvoja turizma (ZSRT; Uradni list RS, št. 2/04)
-       
Zakon o zdravstveni ustreznosti živil in izdelkov ter snovi, ki
prihajajo v stik z živili (ZZUZIS; Uradni list RS, št. 52/00, 42/02 in 47/04)
-       
Energetski zakon (EZ; Uradni list RS, št. 27/07 – uradno prečiščeno
besedilo, 70/08, 22/10 in 37/11 – odl. US in 10/12)
-       
Zakon o varstvu okolja (ZVO-1; Uradni list RS, št. 39/06 – uradno
prečiščeno besedilo, 70/08 in 108/09)
-       
Zakon o gospodarskih javnih službah (ZGJS; Uradni list RS, št. 32/93,
30/98 – ZZLPPO, 127/06 – ZJZP, 38/10 – ZUKN, in 57/07)
-       
Zakon o cestah (ZCes-1; Uradni list RS, št. 109/10).
4.2. Analiza Resolucije o nacionalnem programu varstva
potrošnikov 2006–2010
Od 2006 do 2010 je bil temeljni strateški dokument o varstvu
potrošnikov v Sloveniji Resolucija o nacionalnem programu varstva potrošnikov
2006–2010. Opredelila je načela in cilje politike varstva potrošnikov ter
prednostne naloge in okvirni obseg sredstev zanje. O uresničevanju nalog je
Vlada RS tekoče seznanjala Državni zbor RS.
V nadaljevanju so predstavljeni ukrepi, izvedeni na
posameznih področjih:
-       
Vključitev politike varstva potrošnikov v vse politike, ki vplivajo na
položaj, pravice in interese potrošnikov
Na podlagi resolucije se je politika varstva
potrošnikov pri sprejemanju predpisov in izvajanju ukrepov vključevala na
različna področja (varnost proizvodov, javne infrastrukturne storitve,
zdravstveno in finančno področje, pravosodje, stanovanjsko področje). Pristojni
organi (SURS, TIRS, UVP, APEK) so redno spremljali stanje potrošniških trgov
(nadzor nad izvajanjem zakonodaje, varnostjo proizvodov, rastjo cen, poštnimi
in telekomunikacijskimi storitvami).
-       
Zagotavljanje varstva potrošnikov na vzgojno-izobraževalnem, okoljskem
in stanovanjskem področju ter področju finančnih storitev
Na vzgojno-izobraževalnem področju so bili
sprejeti nekateri ukrepi, katerih cilj je bil vzgajati mlade v informirane,
ozaveščene in odgovorne potrošnike (npr. postopno vključevanje vsebin varstva
potrošnikov v učne načrte). Na okoljskem področju so bili izvedeni ukrepi,
katerih cilj je bil trajnostna potrošnja, na primer podpora delovanja
Okoljskega centra, spodbujalo se je delovanje sistema EMAS. Pripravljen je bil
celovit projekt o načinu delitve in obračuna stroškov za toploto v
večstanovanjskih hišah. Na stanovanjskem področju so bile sprejete nove
zakonodajne rešitve, ki so okrepile varstvo potrošnikov (stanovanjsko
upravljanje, delitev stroškov ter položaj najemnikov in podnajemnikov,
nepremičninsko posredovanje). V zvezi s sprejetimi ukrepi je bilo izvedenih več
seminarjev. Redno se je spremljala kakovost izvajanja javnih služb v zvezi z
varstvom okolja in dimnikarskimi storitvami. Na finančnem področju je bil
sprejet ZPotK-1.
-       
Zagotavljanje ekonomskih interesov potrošnikov pri infrastrukturnih
storitvah
Pri teh storitvah je bilo sprejetih veliko
ukrepov za zaščito ekonomskih interesov potrošnika. Z regulacijo trga se teži k
pospeševanju konkurence in zagotovitvi enakopravnejšega delovanja
telekomunikacijskih operaterjev ter okrepljenega položaja potrošnika. Za
slednje je bilo uvedeno svetovanje in različno izobraževanje. Pri poštnih
storitvah je bilo izvedenih več raziskav in analiz, na podlagi katerih je bilo
sprejetih več priporočil v korist potrošnikov. Za zagotovitev kakovostne in
zanesljive oskrbe z energijo in zemeljskim plinom po dostopnih in preglednih
cenah je Javna agencija za energijo (AGEN-RS) postavila spletno stran s
primerjavo ponudb dobaviteljev električne energije in zemeljskega plina. Na
prometnem področju so bili prav tako sprejeti številni ukrepi, ki so okrepili
položaj potrošnika (uvedba javne službe za linijski prevoz potnikov, izvedba
različnih dejavnosti za dvig kakovosti storitev, opredelitev delovnih procesov,
uvedba črne liste letalskih prevoznikov, izobraževanje potrošnikov).
-       
Varnost proizvodov in storitev na trgu
Na tem področju je bilo sprejetih več
ukrepov, katerih cilj je bil zagotoviti večjo varnost potrošnikov. Sprejeti so
bili standardi, priporočila in pravila za proizvode (vžigalnike, igrala na
igrišču, varno hrano itd). Opredeljeni in nato izvajani so bili načini
izmenjave informacij med inšpekcijskimi službami (ICSMS). Prav tako so potekala
izobraževanja potrošnikov in drugih deležnikov (proizvajalci, uvozniki,
prodajalci) o varnosti proizvodov in storitev.
-       
Zagotavljanje učinkovitega tržnega nadzora varnosti proizvodov in
storitev
Pristojni organi (TIRS, ZIRS, URSK, VURS,
IRSKGHO) so opravljali nadzor nad varnostjo živilskih in neživilskih
proizvodov. Izvajali so se redni inšpekcijski pregledi, opravljale analize
vzorcev proizvodov glede varnosti in kakovosti, potekalo je sodelovanje v
sistemih hitrega obveščanja o neposrednem in posrednem tveganju za zdravje
ljudi (RAPEX in RASFF), na spletnih straneh pa je bila javnost sproti obveščena
o umikih in odpoklicih proizvodov. Na podlagi Uredbe 2006/2004/ES o sodelovanju
med nacionalnimi organi, odgovornimi za izvrševanje zakonodaje o varstvu
potrošnikov, je bil vzpostavljen sistem sodelovanja med pristojnimi nadzornimi
organi držav članic Evropske unije.
-       
Učinkovite in dostopne javne službe za varstvo potrošnikov
Slovenija si je prizadevala za večjo
učinkovitost javnih služb ter krepitev znanja in potrošniške zavesti. V ta
namen sta bili dvema nevladnima organizacijama, in sicer Pravnemu
informacijskemu centru nevladnih organizacij (PIC) iz Ljubljane in Zavodu PIP
iz Maribora, za štiri leta podeljeni koncesiji za izvajanje javne službe
svetovanja potrošnikov, pri čemer je PIC vrnil koncesijo. Na podlagi koncesije
je Slovenija sofinancirala potrošniško revijo VIP, ki jo izdaja MIPOR. Ta
revija je kot vir nepristranskih in strokovno podprtih informacij med
potrošniki in strokovno javnostjo dobro sprejeta. Država je z javno službo
izobraževanja sofinancirala več projektov, npr. projekt EVRO, Precenimo cene,
projekt svetovanja glede finančnih storitev, mednarodna konferenca Potrošniki
in finančna kriza.
-       
Spodbujanje razvoja in delovanja potrošniških organizacij
Na podlagi javnih razpisov je Slovenija
sofinancirala razvoj in delovanje potrošniških organizacij. Pri Slovenskem
inštitutu za standardizacijo (SIST) je bil ustanovljen Odbor za vključevanje
potrošnikov v standardizacijske procese. V organizaciji SIST je potekalo
usposabljanje predstavnikov potrošnikov za sodelovanje pri pripravi državnih,
mednarodnih in evropskih standardov.
-       
Uvedba učinkovitega reševanja potrošniških sporov in vzpostavitev
Evropskega potrošniškega centra
Pripravljeno je bilo delovno gradivo Zakona
o alternativnem reševanju potrošniških sporov (ZARPS), a zakon ni bil sprejet.
Postopek uveljavljanja pacientovih pravic je bil vzpostavljen s sprejetjem
ZPac. V letu 2006 je bil vzpostavljen Evropski potrošniški center, ki deluje
kot neodvisna organizacijska enota v Zvezi potrošnikov Slovenije. Iz
vrednotenja evropskih organizacij izhaja, da Evropski potrošniški center v
Sloveniji v primerjavi z drugimi državami članicami EU dosega dobre rezultate.20
4.2.1. Glavni zaključki analize resolucije 2006–2010
Novi program mora temeljiti oziroma izhajati iz prednostnih
nalog pretekle resolucije. Številne od njih, na primer izobraževanje in
ozaveščanje ter zagotavljanje učinkovitega dostopa do pravnega varstva, so po
svoji naravi take, da jih je treba opravljati stalno. Zato jih je treba
nadaljevati in izvesti še neizvedene naloge iz resolucije.
Iz analize resolucije izhaja, da je bila večina predvidenih
ukrepov sprejetih, iz česar je mogoče sklepati, da je bila raven varstva
potrošnikov v Sloveniji izboljšana. Da pa bi lahko vrednostno ocenili učinek
izvedenih ukrepov in napredek na tem področju, bi potrebovali vnaprej določene
kazalnike, po katerih bi lahko objektivno spremljali stanje varstva
potrošnikov. V predlaganem Nacionalnem programu varstva potrošnikov za obdobje
2012–2017 so kazalniki vnaprej pripravljeni v načrtu predvidenih ukrepov, treba
pa jih bo tudi natančno opredeliti v dvoletnih programih.
Politika varstva potrošnikov se postopno vključuje v druge
državne politike, ni pa bila vzpostavljena formalna mreža koordinatorjev, ki bi
omogočila stalno medresorsko obliko sodelovanja. Zato je treba z izvajanjem
nove resolucije to mrežo še vzpostaviti. Ugotavljamo, da tudi niso bili
izvedeni vsi predvideni ukrepi za spremljanje izvajanja potrošniških politik
(npr. raziskave o vzorcih in gibanjih potrošnje, raziskave potrošniških trgov).
Za učinkovito načrtovanje razvoja potrošniške politike so take raziskave ter
druge oblike spremljanja stanja (z javno službo svetovanja, Evropskim
potrošniškim centrom, poročili TIRS itd.) in izvajanja te politike nujne.
Sprejetih je bilo veliko ukrepov na stanovanjskem področju s
pozitivnim učinkom. V praksi pa so se pokazale težave predvsem v zvezi z
upravitelji, čemur bo treba posvetiti dodatno pozornost. Poleg tega bo treba
nameniti pozornost izvajanju javne dimnikarske službe. Na okoljskem področju so
bili izvedeni pomembni izobraževalni ukrepi, za njihovo večjo učinkovitost pa
bi bilo treba preučiti vključitev potrošniških organizacij v izobraževalne
projekte. Na finančnem področju se je treba bolj osredotočiti na izobraževanje
potrošnikov ter zagotoviti ustrezno regulacijo področja.
Na področju infrastrukturnih storitev so bili sprejeti
različni ukrepi, ki so ugodno vplivali na varstvo potrošnikov. S temi ukrepi
(spremljanje stanja pri izvajalcih, ankete in raziskave o zadovoljstvu
potrošnikov, izobraževanje in ozaveščanje potrošnikov, izboljšanje kakovosti
storitev) je treba nadaljevati. Treba je tudi okrepiti sodelovanje z
regulatornimi organi glede izmenjave izkušenj o problemih potrošnikov.
Na področju varnosti proizvodov in storitev na trgu mora
država še naprej skrbeti za sprejemanje ustreznih standardov ter redno obveščanje
in ozaveščanje potrošnikov. Pomembno je tudi, da se gospodarstvo spodbudi k
samoregulaciji (načelo previdnosti, sledljivosti in celovitega označevanja
proizvodov). Država mora še naprej zagotavljati učinkovit tržni nadzor varnosti
in kakovosti proizvodov in storitev. Prav tako je treba okrepiti sodelovanje z
nadzornimi organi.
Javne službe varstva potrošnikov so bile uspešne, zato je
treba zagotoviti njihovo nadaljnje delovanje. Izkazalo se je, da delitev javne
službe na nacionalno in regionalno raven ni potrebna. Prav tako je treba
zagotoviti nadaljnje delovanje Evropskega potrošniškega centra.
Izboljšati bo treba dostop do pravnega varstva z
vzpostavitvijo ustreznih teles za zunaj sodno reševanje potrošniških sporov,
tako v domačih kot čezmejnih primerih. Evropska komisija je z namenom reševanja
čezmejnih sporov leta 2000 vzpostavila mrežo evropskih potrošniških centrov, v
katero je vključena tudi Slovenija. Slovenija bo morala zagotoviti ustanovitev
ustreznih teles za zunajsodno reševanje domačih sporov.
5. Opredelitev problemov in ciljev ter okvirnih sredstev za
opravljanje nalog na prednostnih področjih


Pregled stanja, ki vključuje oceno dosedanjega izvajanja
zastavljenih ciljev varstva potrošnikov in upošteva analize Evropske komisije21
kaže, da so ključni problemi slovenskih potrošnikov v premajhni dostopnosti do
pravnega varstva, šibkem zaupanju v delovanje državnih inštitucij, v šibkem
izvajanju, spremljanju in vrednotenju sprejetih potrošniških politik, na
nekaterih področjih (npr. finančne storitve) pa tudi manjši usposobljenosti in
ozaveščenosti. Na podlagi navedenih problemov so v nadaljevanju opredeljeni
ključni cilji, prednostne naloge in ukrepi za obdobje 2012–2017. Opredeljeni
cilji upoštevajo tudi evropske cilje glede notranjega trga in varstva
potrošnikov, ki jih bo treba uresničevati z ukrepi na evropski in državni
ravni. Prednostne naloge, predvidene v Nacionalnem programu varstva potrošnikov
2012–2017, v večjem delu sledijo Resoluciji nacionalnega programa 2006–2010,
saj so številne med njimi, npr. izobraževanje in ozaveščanje ali zagotavljanje
učinkovitega dostopa do pravnega varstva, sistemske narave in jih je treba
stalno nadgrajevati, lotiti pa se je treba preteklih neizvedenih prednostnih
nalog.
Osnovni cilj politik varstva potrošnikov do leta 2017 je
krepitev varstva in usposobljenosti potrošnikov. Ta splošni cilj bo usmerjen na
naslednja prednostna področja:
-       
finančne storitve,
-       
javne infrastrukturne storitve,
-       
stanovanjsko in okoljevarstveno področje,
-       
varnosti in kakovost živilskih in neživilskih proizvodov ter storitev na
trgu.
Ker so identificirani ključni problemi slovenskih potrošnikov
sistemske narave, jih je treba nasloviti s sistemskimi oziroma horizontalnimi
ukrepi. Prednostni sistemski ukrepi politik varstva potrošnikov v obdobju
2012–2017 obsegajo:
-       
vključevanje varstva potrošnikov v vse politike, ki vplivajo na interese
potrošnikov na trgu,
-       
učinkovito izvajanje javnih služb varstva potrošnikov,
-       
krepitev vloge nadzornih organov in regulatorjev za zaščito ekonomskih
interesov potrošnika,
-       
vzpostavitev učinkovitih postopkov zunajsodnega reševanja potrošniških
sporov,
-       
spodbujanje delovanja nevladnih potrošniških organizacij.
S predlaganimi ukrepi se pričakujejo pozitivni učinki na
enakopravnejši položaj potrošnika na trgu in posledično dvig ravni varstva na
opredeljenih prednostnih področjih.
Pričakovani učinki se bodo na posameznih področjih
ugotavljali po petih merilih: blaginja potrošnikov (varnost, izbira,
dostopnost, kakovost proizvodov in storitev), obveščenost in ozaveščenost
potrošnikov (izobraževanje, seznanjanje, funkcionalno opismenjevanje),
učinkovito načrtovanje in izvajanje potrošniških politik (vključevanje
interesov potrošnikov, strokovne javnosti, usklajevalna telesa, spremljanje
potrošniških trgov, nadzor izvajanja zakonodaje in priprava poročil, ankete,
statistične in druge raziskave itd.), dostop in učinkovitost pravnih sredstev
(zagotavljanje dostopa do učinkovitih pravnih sredstev, zunajsodno reševanje
potrošniških sporov itd.) ter zaupanje v delovanje državnih inštitucij in
nevladnih organizacij varstva potrošnikov (krepitev vloge nadzornih in
regulatornih organov, učinkovit nadzor ter usposobljenosti nevladnih
potrošniških organizacij).
Program vključuje okvirni obseg sredstev, ki bodo potrebna za
te naloge na opredeljenih prednostnih področjih in izvedbeni načrt, v katerem
so za naloge na posameznih prednostnih področjih natančneje določeni ukrepi in
nosilci le-teh.
Na podlagi nacionalnega programa in potreb na posameznih
področjih varstva potrošnikov se pripravijo dvoletni programi, v katerih se
opredelijo ukrepi, nosilci ukrepov, pričakovani učinki, merljivi kazalniki za
spremljanje učinkov izvedenih ukrepov in finančna sredstva, potrebna za izvedbo
ukrepa.
6. Prednostni sistemski ukrepi
6.1. Vključevanje varstva potrošnikov v vse politike, ki
vplivajo na potrošnikove interese na trgu
6.1.1. Vključevanje varstva potrošnikov
Na varstvo potrošnikov se neposredno in posredno nanaša vrsta
predpisov. Gre za področja obligacijskih razmerij, splošne varnosti proizvodov,
finančnih storitev, telekomunikacije, varstva konkurence, varne in kakovostne
hrane in drugo. Zaradi prepletenosti potrošniške politike je treba zagotavljati
sistemsko vključevanje varstva potrošnikov v vsa pomembna življenjska področja.
V ta namen so bila ustanovljena različna posvetovalna telesa, v katera so
vključena strokovna javnost, nevladne (potrošniške) organizacije in resorna
ministrstva. Na primer na Ministrstvu za kmetijstvo in okolje deluje
medresorska skupina, ki obravnava vprašanja v zvezi z varnostjo živilskih
proizvodov.22 Vlada RS je ustanovila tudi stalno medresorsko delovno
skupino za podporo skrbniku osrednje spletne strani Republike Slovenije za
finančno izobraževanje. Na Statističnem uradu RS deluje Sosvet za statistiko
cen. Ta posvetovalna telesa je treba krepiti in omogočiti, da potrošniki
učinkovito branijo in uveljavijo svoje interese.
Zaradi ukinitve Strokovnega sveta za varstvo potrošnikov z
ZVPot-E23 se je pokazala potreba po novem horizontalnem
posvetovalnem telesu, ki bi obravnaval temeljna vprašanja varstva potrošnikov
in ne samo po posameznih področjih, kakor jih obravnavajo prej navedena telesa.
Zato se preuči potreba po novem horizontalnem strokovno-posvetovalnem telesu.
Iz prakse izhaja, da je za zagotovitev sistemskega
vključevanja politike varstva potrošnikov v druga področja in za spremljanje
razvoja te politike, treba vzpostaviti formalno mrežo koordinatorjev, ki bodo
po posameznih ministrstvih in drugih državnih organih, katerih delo vpliva na
varstvo potrošnikov, skrbeli za vključevanje varstva potrošnikov v vse bistvene
politike. Pri izvajanju nalog bodo koordinatorji sodelovali z Ministrstvom za
gospodarski razvoj in tehnologijo kot glavno povezovalno točko. Tako bo
zagotovljena stalna oblika sodelovanja, kar bo prispevalo k boljšemu
oblikovanju politik varstva potrošnikov.
Za zagotovitev vključevanja varstva potrošnikov bo treba
okrepiti sodelovanje med državnimi organi zaradi izmenjave izkušenj o problemih
s tega področja, saj za varstvo potrošnikov poleg Ministrstva za gospodarski
razvoj in tehnologijo skrbijo različni regulatorni in nadzorni organi (TIRS,
APEK, AGEN-RS), pa tudi sodelovanje z nevladnim sektorjem.
6.1.2. Raziskave in analize s področja varstva potrošnikov
V Sloveniji posvečamo premalo pozornosti pridobivanju
zanesljivih podatkov in analiz o stanju na potrošniških trgih (podatki o
dejanskih kršitvah pravic potrošnikov na trgu, analize tržnih razmer, analize
zaupanja potrošnikov, raziskave o vedenju potrošnikov in podobno)24.
Na podlagi zanesljivih podatkov bi lahko učinkovito nadzirali spoštovanje
zakonskih določil in ugotavljali potrebe potrošnikov in učinkovito načrtovali
potrošniško politiko.
Ministrstvo za gospodarstvo je leta 2006 vzpostavilo »Enotno
spletno informacijsko platformo za klasifikacijo pritožb potrošnikov«, ki
omogoča spremljanje in razvrstitev pritožb po vrsti svetovanja, sektorju,
prodajni metodi, pravni podlagi in vrednosti spora. Zbrane podatke je treba
redno uporabljati za pripravo pregleda stanja varstva potrošnikov. Poleg tega
je treba redno spremljati vzorce potrošnje, potrošniške trende, vpliv
oglaševanja, mišljenja, vrednotenja in odnosa potrošnikov do vprašanj, kakršna
so varnost proizvodov in storitev na trgu.
Prednostni nalogi:
-       
krepitev sodelovanja s strokovno javnostjo, nevladnimi organizacijami in
resornimi ministrstvi
-       
potrošniške raziskave in razvijanje zbirk podatkov
Pričakovana (merljiva) učinka:
-       
učinkovito načrtovanje in izvajanje potrošniške politike
-       
krepitev vloge državnih inštitucij in nevladnih potrošniških organizacij
Okvirni obseg sredstev iz
državnega proračuna: 57.000 EUR
6.2. Javne službe varstva potrošnikov, Evropski potrošniški
center in spodbujanje delovanja nevladnih potrošniških organizacij
6.2.1. Javne službe varstva potrošnikov
Prvi odstavek 66. člena ZVPot določa, da se dejavnosti
varstva potrošnikov opravljajo kot javna služba, torej svetovanje potrošnikom,
izobraževanje in obveščanje potrošnikov ter primerjalno testiranje proizvodov
in storitev. Javne službe lahko na podlagi 68. člena ZVPot izvajajo državni
organi, lahko pa jih država prenese na nevladni sektor. Izvajajo jih lahko
nevladne organizacije, ki so vpisane v register potrošniških organizacij pri
ministrstvu, ali druge nevladne organizacije, ki so ustanovljene za varstvo
pravic potrošnikov ter izvajajo posamezne strokovne in raziskovalne naloge
varstva potrošnikov ter izkažejo nepridobitnost, nevtralnost in neodvisnost od
interesov ponudnikov blaga in storitev.
Javne službe, opredeljene z Nacionalnim programom, bo država
prenesla v izvajanje nevladnemu sektorju. Za razvoj varstva potrošnikov je
pomemben dejavnik nevladno potrošniško gibanje. Sodelovanje javnosti pri
oblikovanju potrošniške politike prispeva k boljšemu izvajanju le-te in k
boljši pravni ureditvi, hkrati pa krepi občutek zaupanja v državne institucije
in sprejete ukrepe. Nevladne potrošniške organizacije so se v Sloveniji razvile
in uveljavile. Tudi evropska politika varstva potrošnikov za obdobji 2007–2013
in 2014–2020 ter politika OECD predvidevata dejavno vključevanje nevladnih
potrošniških organizacij v oblikovanje te politike. Nevladne potrošniške
organizacije Slovenija podpira z dodeljevanjem javnih sredstev za delovanje in
sofinanciranjem projektov varstva potrošnikov. Zavedajoč se pomena sodelovanja,
bo tudi v prihodnje treba krepiti partnerske odnose in strokovno povezovanje z
nevladnimi potrošniškimi organizacijami.
Ključnega pomena je, da se pri tem določi strokovne,
kadrovske in druge kriterije za pridobitev javnih sredstev in zagotavlja
spremljanje kakovosti izvajanja javne službe ter transparentna in smotrna
poraba javnih sredstev.
Slovenija bo zagotavljala delovanje javne službe svetovanja.
Z brezplačnim svetovanjem želi država krepiti položaj potrošnika in ga
ozaveščati o njegovih pravicah in mu tako omogočiti lažje in uspešnejše
uveljavljanje pravic. Javna služba svetovanja bo prenesena na izbranega
izvajalca na podlagi koncesije, ki omogoča, da ponudnik izvaja dejavnost
svetovanja daljše obdobje in z ustrezno stopnjo strokovnosti.
Podelila se bo ena koncesija. Med izvajanjem NPVP 2006–2010
sta bili namreč v letu 2007 podeljeni dve koncesiji za svetovanje potrošnikom,
in sicer na državni (splošno svetovanje) in regionalni ravni (za javne
storitve, kakršne so zagotavljanje energije, komunalne storitve, oskrba z vodo
itd.). Izkušnje so pokazale, da razmejitev svetovanja na državno in regionalno
raven ni prinesla zadovoljivih rezultatov v učinkovitosti, kakovosti in
gospodarnosti, zato bo odslej ta javna služba organizirana tako, da se bo na
podlagi javnega razpisa podelila ena koncesija nevladni organizaciji za
svetovanje potrošnikom.
Svetovanje potrošnikom bo obsegalo predvsem svetovanje pri
reševanju konkretnih primerov ter pojasnjevanje predpisov in postopkov za
uveljavljanje njihovih pravic. Ne bo pa obsegalo zastopanja in zagovarjanja
potrošnikov pred sodišči in drugimi državnimi organi in tudi ne sestavljanja listin.
Podatki, zbrani iz vprašanj in dopisov potrošnikov, bodo
vknjiženi v »Enotno spletno informacijsko platformo za klasifikacijo pritožb
potrošnikov«. Ta omogoča spremljanje in razvrstitev pritožb po vrsti
svetovanja, sektorju, prodajni metodi, pravni podlagi in vrednosti spora.
Javne službe obveščanja, izobraževanja in primerjalnega
testiranja bo Slovenija med drugim zagotavljala s sofinanciranjem revije za
potrošnike. Take revije spadajo med klasične oblike obveščanja in izobraževanja
potrošnikov ter imajo po svetu splošno vzgojno-izobraževalno vlogo, vsebujejo
pa teme, ki so za potrošnike pomembne predvsem glede varovanja njihovih pravic
in ekonomskih interesov na različnih področjih. Njihova posebnost je v
objavljanju izsledkov domačih in tujih primerjalnih testiranj proizvodov in
storitev. Za zagotavljanje neodvisnosti izsledkov primerjalnih testiranj mora
biti izdajatelj tovrstne revije neodvisen od ponudnikov blaga in storitev. V
njej se ne smejo objavljati tržni oglasi, zato številne države po svetu
finančno podpirajo take revije, najpogosteje v deležu, ki je posledica
dohodkovnega izpada zaradi neoglaševanja. V državah EU se praviloma odločajo za
podporo eni reviji za potrošnike, in sicer tisti, ki ima poleg drugega dostop
do sodelovanja v sistemu mednarodnega primerjalnega testiranja, saj se vse več
izdelkov, ki se ponujajo na domačnih trgih, prodaja tudi na trgu EU in
svetovnem trgu. Poleg klasičnih kanalov svetovanja in informiranja potrošnikov
bomo spodbujali tudi uporabo sodobnih informacijsko komunikacijskih tehnologij,
vključno s svetovnim spletom in mobilno telefonijo.
Poleg izdajanja revije za potrošnike so pomembne še druge
oblike obveščanja in izobraževanja potrošnikov, med katere spadajo izdajanje
informativno-izobraževalnega gradiva, kampanje, seminarji, delavnice, okrogle
mize in druge dejavnosti, katerih cilj je vzgoja in ozaveščanje, obveščanje in
izobraževanje potrošnikov ter seveda sodelovanje z javnostjo kot najmočnejšim
medijem. Tovrstne projektne dejavnosti bo Ministrstvo za gospodarski razvoj in
tehnologijo razpisalo na področjih, ki bodo, glede na čas in potrebe, za
potrošnike najbolj aktualna.
6.2.2. Evropski potrošniški center
Za zagotavljanje brezplačnih informacij in pomoči potrošnikom
pri čezmejnih nakupih in s tem povezanim uveljavljanjem pravic se je s sredstvi
Evropske komisije v letu 2006 ustanovila mreža Evropskih potrošniških centrov
(mreža EPC), v kateri delujejo centri 27 držav članic, pridružila pa sta se jim
tudi islandski in norveški center.
Glavna naloga mreže EPC je podpora in pomoč potrošnikom pri
reševanju čezmejnih sporov s ponudniki. Pomoč obsega posredovanje pri ponudniku
blaga ali storitev, seznanjanje z možnimi oblikami alternativnega
(zunajsodnega) reševanja potrošniških sporov, pomoč pri oblikovanju pritožbe in
pri oblikovanju zahtevkov v zunajsodnem postopku. Poleg navedene naloge mreža
EPC zagotavlja potrošnikom informacije v zvezi z nakupovanjem blaga in storitev
na notranjem trgu (veljavni predpisi posameznih držav članic glede tržnih
praks, primerjava cen blaga in storitev, pripravljanje in izdajanje
informativnih brošur, zloženk itd.), spodbuja mehanizme za zunajsodno reševanje
sporov in izvaja druge projektne dejavnosti za približevanje notranjega trga
potrošnikom. Vse storitve EPC so za potrošnike brezplačne.
Slovenija je vzpostavila EPC novembra 2006, ki vse od
ustanovitve deluje kot neodvisna organizacijska enota v Zvezi potrošnikov
Slovenije. Leta 2009 je bil EPC določen tudi kot točka za zagotavljanje
informacij prejemnikom storitev v smislu 21. člena Direktive 2006/123/ES
Evropskega parlamenta in Sveta z dne 12. decembra 2006 o storitvah na notranjem
trgu.
Slovenija bo nadaljevala s sofinanciranjem delovanja
Evropskega potrošniškega centra v skladu s priporočili in usmeritvami Evropske
komisije. Pristojnosti EPC bo izvajala nevladna potrošniška organizacija, ki bo
izbrana na podlagi javnega razpisa za v njem določeno večletno obdobje.
6.2.3. Krepitev delovanja nevladnih potrošniških
organizacij
Slovenija bo spodbujala razvoj in delovanje potrošniških
organizacij z dodelitvijo sredstev prek javnega razpisa, zlasti s pokrivanjem
stroškov v zvezi z njihovim delovanjem.
Nevladno potrošniško gibanje je element civilne družbe in
pomembno vpliva na razvoj varstva potrošnikov. V številnih državah zastopajo
njihove interese močne nevladne potrošniške organizacije. V posvetovalni
skupini za varstvo potrošnikov pri Evropski komisiji je pet evropskih
potrošniških organizacij, ki zastopajo interese potrošnikov na evropski ravni,
pri čemer sta krovni organizaciji BEUC in ANEC. V obeh organizacijah je članica
tudi Zveza potrošnikov Slovenije.
V državah članicah EU so razmerja med vlogo državnih
institucij in nevladnimi potrošniškimi organizacijami različna. Vsekakor sta za
razvoj varstva potrošnikov pomembna oba sektorja, vladni in nevladni. Vladni
sektor oblikuje politiko varstva potrošnikov kot politiko z lastnimi cilji in
lastnimi vladnimi instrumenti. Neodvisne nevladne potrošniške organizacije
imajo enkratno vlogo pri prepoznavanju in koherentnem izražanju problemov, s
katerimi se srečujejo potrošniki, ter pri zastopanju interesov potrošnikov. So
manj hierarhično organizirane in se hitreje odzivajo na potrebe potrošnikov
kakor državne institucije. S svetovanjem ali reševanjem posebnih pritožb so
sposobne pridobiti zaupanje potrošnikov ter predstavljajo pomemben vir
informacij o pritožbah potrošnikov. Da je vloga civilne družbe nepogrešljiva,
je poudarjeno tudi v različnih mednarodnih dokumentih, npr. v uredbi
178/2992/ES, Strategiji Evropske komisije varstva potrošnikov 2007–2013 in v
predlogu uredbe Sveta EU in Parlamenta o strategiji varstva potrošnikov
2014–2020. Tudi Generalni direktorat za varno hrano in zdravje ter varstvo
potrošnikov (DG SANCO) poudarja vlogo nevladnih potrošniških organizacij v
živilski verigi.
V Sloveniji pojem nevladne potrošniške organizacije
opredeljuje ZVPot, po katerem so potrošniške organizacije tiste, ki so
registrirane kot društva ali zavodi, ki ne opravljajo pridobitne dejavnosti, ki
jih ustanovijo potrošniki zaradi varstva svojih pravic in ki so vpisane v
register potrošniških organizacij. Register vodi Ministrstvo za gospodarski
razvoj in tehnologijo in je vanj vpisanih osem organizacij. Temeljna
značilnost, po kateri se nevladne potrošniške organizacije razlikujejo od
drugih nevladnih organizacij, je v zavezujoči neodvisnosti od ponudnikov blaga
in storitev (prepoved pridobivanja sredstev iz komercialnih virov –
gospodarskih družb, podjetij), pa tudi od političnih strank. Zato je treba
materialno podpirati zlasti tiste nevladne potrošniške organizacije, ki so
dejavne v mednarodnih institucijah za varstvo potrošnikov in pri oblikovanju
potrošniške politike, kar je skladno z usmeritvami EU.
Slovenija bo podpirala delovanje in razvoj potrošniških
organizacij, zlasti s pokrivanjem stroškov, ki nastanejo z njihovim osnovnim
delovanjem:
-       
stroški članarin v nevladnih potrošniških organizacijah, ki delujejo na
ravni EU in svetovni ravni (BEUC, ANEC, Consumers International),
-       
stroški sodelovanja v posvetovalni skupini za potrošnike pri Evropski
komisiji (European Consumer Consultative Group) oziroma drugih odborih in
delovnih skupinah, ki jih ustanovijo organi EU, če teh sredstev ne zagotovi
Evropska komisija oziroma drugi organi EU,
-       
stroški sodelovanja pri pripravi za potrošnike pomembne zakonodaje na
državni ravni in stališč Slovenije k osnutkom pravnih aktov EU (študije in
raziskave),
-       
stroški za dejavno sodelovanje v stalnih posvetovalnih telesih na
državni ravni.
6.2.4. Sodelovanje potrošnikov v procesu standardizacije
Standardizacija je vzpostavljanje usklajenih pravil za
ponavljajočo se uporabo, da se doseže kar najvišja stopnja urejenosti na danem
področju. Standardi so zapisani sporazumi, ki temeljijo na priznanih izsledkih
znanosti in tehnike ter izkušnjah. Z njihovo uporabo je mogoče odpraviti
marsikatero nepotrebno oviro v trgovini, racionalizirati proizvodnjo in
storitve ter omogočiti večjo združljivost izdelkov in storitev. Pomembne
koristi standardizacije so izboljševanje primernosti proizvodov, procesov in
storitev (da ustrezajo svojemu namenu, da so varni itd.), preprečevanje ovir v
trgovanju in podpora tehničnemu sodelovanju. Potrošnik pa na podlagi enotnih
standardov lahko na primer lažje in učinkoviteje primerja dva istovrstna
izdelka.
Pomembno je, da pri standardizaciji sodelujejo vsi, na katere
bo standard pozneje vplival, torej tudi predstavniki potrošnikov. V zadnjih
letih so ti predstavniki na evropski ravni sodelovali v potrošniških
organizacijah ANEC pri pripravi standardov za izdelke, ki se nanašajo na
interese potrošnikov (npr. gospodinjske naprave, izdelke za otroke). Slovenski
potrošniki prek potrošniških organizacij sodelujejo v Slovenskem inštitutu za
standardizacijo (SIST). Slovenija bo spodbujala vključevanje interesov
potrošnikov v standardizacijo z vključitvijo potrošniških organizacij v odbore
SIST. Ta bo obveščal potrošniške organizacije o novih predlogih standardov.
Prednostni nalogi:
-       
zagotavljanje svetovanja, izobraževanja in obveščanja potrošnikov
-       
zagotavljanje pogojev za delovanje nevladnih potrošniških organizacij
ter neposrednega sodelovanja potrošnikov
Pričakovana učinka:
-       
obveščenost in ozaveščenost potrošnikov
-       
krepitev vloge državnih inštitucij in nevladnih organizacij pri varstvu
potrošnikov
Okvirni obseg sredstev iz
državnega proračuna: 2.677.000 EUR
6.3. Zagotavljanje varstva potrošnikov na stanovanjskem
področju, trajnostna potrošnja in varstvo okolja
6.3.1. Stanovanjsko področje
Slovenija se je v 78. členu Ustave RS zavezala k ustvarjanju
možnosti, da si državljani Slovenije pridobijo primerno stanovanje, kar
uresničuje z ustreznim izvajanjem stanovanjske politike. Stanovanjska politika
zadeva široko in prepleteno stanovanjsko problematiko, od najemnih razmerij,
stanovanjske gradnje, davčnih in socialnih ukrepov do nepremičninskega trga. Z
njo se želi izboljšati dostopnost do vseh vrst stanovanj. Država si z njo
prizadeva tudi izboljšati pogoje za upravljanje stanovanjskih stavb ter
spodbujati boljšo kakovost stanovanj in bivalnega okolja. Pomemben cilj
stanovanjske politike je doseči ravnovesje med ponudbo in povpraševanjem po
stanovanjih ter spodbujati stanovanjski trg in njegove koristne razvojne
učinke. Prve smernice stanovanjske politike so bile oblikovane leta 2000 s
prvim nacionalnim stanovanjskim programom.25
Z vidika varstva potrošnikov je treba zagotoviti, da država v
stanovanjski politiki ustrezno udejanja načela varstva potrošnikov in njihove
temeljne pravice, še zlasti kot pravico do osnovnih dobrin.
Na stanovanjskem področju je bilo sprejetih več zakonskih in
podzakonskih aktov, ki se nanašajo na varstvo potrošnikov, pri čemer so
najpomembnejši SZ-1, ZVKSES, ZNPosr, Pravilnik o upravljanju večstanovanjskih
stavb26 in Zakon o množičnem vrednotenju nepremičnin (ZMVN).
Navedeni akti natančno urejajo pravice in obveznosti potrošnikov glede na druge
pogodbene stranke, pri čemer se primarno varuje potrošnik. To je razvidno iz
ZNPosr, ki določa najvišje dovoljeno plačilo za posredovanje, tako pa
onemogoča, da bi nepremičninska družba silila potrošnika k plačilu višjih
zneskov provizije za opravljeni posredniški posel. ZVKSES pa določa, v katerih
primerih kupec lahko zadrži del plačila kupnine (če se ob prevzemu nepremičnine
ugotovijo napake, če prodajalec ob izročitvi nepremičnine kupcu ne izroči
oziroma ne deponira bančne garancije za odpravo skritih napak, če niso
zagotovljeni vsi pogoji za vknjižbo lastninske pravice na nepremičnini v korist
kupca).
Kljub napredku in doseženi ravni varstva potrošnikov na
stanovanjskem področju mora država pri načrtovanju stanovanjske politike še
krepiti njihovo varstvo.
Tako mora biti varstvo potrošnikov upoštevano pri pripravi
novega nacionalnega stanovanjskega programa, ki ga pripravlja Ministrstvo za
infrastrukturo in prostor. Temeljna usmeritev prihodnje stanovanjske politike
bo zagotoviti dovolj najemnih stanovanj z na novo določeno najemninsko
politiko. V zvezi s pripravo slednje se je treba posvetiti temu, da pogodbena
najemna razmerja v praksi pogosto niso urejena, zaradi česar je najemnik kot
potrošnik v bistveno slabšem položaju, ko želi uveljaviti zakonske pravice.
Poleg tega se bodo izdelale strokovne podlage ter izvedle ustrezne študije za
spremembo in dopolnitev Zakona o nacionalni stanovanjski varčevalni shemi
(ZNSVS).
Posebno skrb je treba nameniti razmerjem med upravniki in
lastniki stanovanj v večstanovanjskih stavbah, saj na stanovanjskem področju
povzročajo največ težav. Po sprejetju Pravilnika o upravljanju večstanovanjskih
stavb v letu 2009, ki natančneje določa upravljanje in pooblastila upravnika
ter merila delitve obratovalnih stroškov v večstanovanjski stavbi, je opazen
porast pritožb lastnikov večstanovanjskih stavb. Spremljanje izvajanja določb
pravilnika je stalna naloga ministrstva, ki ga dopolnjuje ob zaznavanju
morebitnih pomanjkljivosti ali anomalij. Pri noveli SZ-1 bo treba preučiti možnosti
o dodatnih pooblastilih inšpekcijskega organa pri nadzoru dela upravnikov.
Ministrstvo za infrastrukturo in prostor bo z objavami na spletnih straneh
potrošnike, torej lastnike ali najemnike stanovanj v večstanovanjskih stavbah,
seznanjalo z njihovimi pravicami in obveznostmi v zvezi z upravljanjem teh
stavb.
Prav tako se v praksi kaže veliko kršitev ZVKSES. Zakon
ustrezno varuje potrošnika, treba pa je povečati obseg pristojnosti
inšpekcijskih organov glede sankcioniranja kršitev, pa tudi odločanja o zahtevkih
potrošnikov pri uveljavljanju napak. Pogosto so slednji pri nakupu nepremičnine
prikrajšani, ker ne poznajo pravic, ki jim jih daje zakon. Zato jih bo
Ministrstvo za infrastrukturo in prostor obveščalo o teh pravicah s pojasnili v
medijih in objavami na spletnih straneh.
Treba je poskrbeti tudi za celovito urejanje evidentiranja
stanovanj v povezavi z obstoječimi nepremičninskimi evidencami, za kar je
pristojna geodetska uprava RS. Nujna je natančnejša razdelitev pristojnosti za
to področje med občino in državo ter doslednejše izvajanje nadzora nad
spoštovanjem že sprejetih zakonskih obveznosti, na primer evidence najemnih
pogodb v skladu z zakonom, ki ureja množično vrednotenje nepremičnin, in
podobno.
Prednostne naloge:
-       
spremljanje izvajanja predpisov in izobraževanje glede upravljanja
večstanovanjskih stavb
-       
spremljanje izvajanja predpisov ter izobraževanje in informiranje s
področja ZVKSES
Pričakovani učinki:
-       
obveščenost in ozaveščenost potrošnikov
-       
večja blaginja potrošnikov
-       
učinkovito načrtovanje in izvajanje potrošniških politik
Okvirni obseg sredstev iz
državnega proračuna: 0 EUR
6.3.2 Trajnostna potrošnja in varstvo okolja
Eden pomembnih ciljev delovanja na okoljevarstvenem področju
je trajnostni razvoj in trajnostna potrošnja. Evropska komisija je v eni izmed
študij (EIPRO (IPTS/JRC) – Environmental impacts, 2006) ugotovila, kateri
izdelki in storitve najbolj vplivajo na okolje, če upoštevamo njihov celoten
življenjski krog. Te kategorije potrošnje so: živila in pijača; osebni prevoz;
stavbe/stanovanja. Skupaj predstavljajo od 70 %
do 80 % vplivov na okolje in 60 % izdatkov gospodinjstev. Največji
vpliv ima ogrevanje prostorov, ki predstavlja okrog 70 % porabe energije v gospodinjstvih (samo segrevanje vode
pa 13 %).To pomeni, da potrošniki
s trenutnim življenjskim slogom, z obstoječimi vrednotami, razmišljanjem,
obnašanjem in ravnanjem v veliki meri vplivajo na okolje. Način, kako in kaj
kupujemo in kako trošimo, prispeva k mnogim okoljskim problemom kot so
ogrevanje ozračja, onesnaževanje okolja, zmanjševanje naravnih virov (npr.
pitna voda) in izguba biotske raznovrstnosti. Vendar vpliv na okolje lahko
znižamo z okolju prijaznejšo potrošnjo in proizvodnjo.
Potrošniki za trajnostno ravnanje potrebujejo ustrezne
informacije, ki jih ozaveščajo in poučujejo, kako izdelki, ki jih kupijo,
vplivajo na zdravje in okolje in kako ravnati, da se bo ta vpliv zmanjšal. Prav
zato je pomembno, da prevzamejo odgovornost za trajnostno potrošnjo dobrin in
storitev, zato jih je treba stalno izobraževati, da si bodo pridobili potrebno
znanje in veščine, in jih ozaveščati, predvsem da postanejo pozornejši na
okolje, zato da bodo pogubni vplivi nanj zaradi ravnanja oziroma odločitev
potrošnikov čim manjši. Uveljavljanje trajnostne potrošnje zahteva celovit in
horizontalen pristop, ki zajema različne sektorske politike.
Okoljska politika vključuje mehanizme, s katerimi se
zmanjšujejo okoljski vplivi izdelkov. EU spodbuja proizvodnjo okolju prijaznih
izdelkov, primernejše ravnanje podjetij z okoljem, zeleno javno naročanje,
obveščanje javnosti o vplivu njihovih dejavnosti na okolje ter dvigovanje
okoljske zavesti potrošnikov in gospodarskih subjektov.
Za spodbujanje trajnostne potrošnje se v Okoljskem centru
izvajajo različne dejavnosti varstva okolja. Potrošnike izobražujejo tudi o
znakih za okolje, s katerimi so opremljeni nekateri okolju prijaznejši izdelki
in storitve in so lahko vseevropski (npr. EU eko marjetica) ali veljajo le v
posamezni državi (npr. nemški modri angel in švedski beli labod). Vsi izdelki,
ki so označeni z znakom EU marjetice, so preverjeni s strani neodvisnega organa
in potrjujejo, da izpolnjujejo stroga okoljska merila in merila delovanja v
celotnem življenjskem krogu »od zibelke do groba«.
K trajnostni potrošnji prispeva tudi pravilna uporaba kurilnih
in prezračevalnih naprav. Izvajanje dimnikarske službe pomembno prispeva k
dejavnemu varstvu okolja in higieni prostora oziroma zdravim bivalnim razmeram.
Ministrstvo za kmetijstvo in okolje beleži pogoste pritožbe nad izvajalci
dimnikarskih storitev, zato namenja več pozornosti izvajanju strokovnih
nadzorov dimnikarskih storitev, s čimer bo nadaljevalo tudi v prihodnem
obdobju.
Prednostne naloge:
-       
ukrepi za zagotavljanje zdravega bivalnega okolja ozaveščanje in
spodbujanje trajnostne potrošnje in trajnostnega obnašanja in ravnanja
Pričakovani učinki:
-       
obveščenost in ozaveščenost potrošnikov
-       
večja blaginja potrošnikov
-       
učinkovito načrtovanje in izvajanje potrošniških politik
Okvirni obseg sredstev iz
državnega proračuna: 432.600 EUR
6.4 Javne infrastrukturne storitve
Javne infrastrukturne storitve vključujejo zagotavljanje
energije (električna energija in zemeljski plin), pitne vode, elektronskih
komunikacij, poštnih in transportnih storitev. Dokumenti EU jih opredeljujejo
kot dobrine, ki se jim pripisuje splošni interes, torej morajo države članice s
svojimi predpisi poskrbeti, da se izvajajo v smislu zagotavljanja javnih
koristi, hkrati pa mora biti njihov pravni okvir tak, da ne zavira, ampak
pospešuje učinkovito gospodarjenje. Zato za tovrstne storitve veljajo posebne
obveznosti javnih služb, ne glede na to, ali jih izvajajo javna ali zasebna
podjetja. S tega vidika so pomembne določbe ZGJS, po katerih je pridobivanje
dobička pri zagotavljanju javnih dobrin podrejeno zadovoljevanju javnih potreb,
javne dobrine pa morajo biti dostopne vsakomur pod enakimi pogoji. Osnovni
cilji glede javnih storitev so zagotavljanje vsesplošnega dostopa, kakovosti,
zanesljive oskrbe, dostopnih in preglednih cen ter učinkovitih mehanizmov za
reševanje pritožb.
6.4.1 Elektronske komunikacije in poštne storitve
Najpomembnejši cilji na tem področju so zagotavljanje pogojev
za kakovostne storitve po primerni ceni, zagotavljanje dostopnosti univerzalnih
storitev vsem prebivalcem Slovenije po dostopnih cenah in neodvisno od geografske
lege, varovanje interesov potrošnikov, vključno z zaščito tajnosti in
zasebnosti, zagotavljanje učinkovite konkurence na trgu, spodbujanje razvoja in
uvajanje novih storitev in tehnologij za višjo kakovost življenja ter razvoj
gospodarstva.
Elektronske komunikacije zajemajo tehnično visoko razvite in
zahtevne tehnologije, potrošnik pa nima potrebnih informacij in znanja, da bi
lahko samostojno presojal varnost in kakovost teh storitev, zato je odvisen od
nadzora in pravočasnega ukrepanja pristojnih državnih institucij. Področje
elektronskih komunikacij ureja ZEKom. Najosnovnejša pravica potrošnika glede
elektronskih storitev je pravica do univerzalne storitve. Ta pojem je določen z
ZEKom in obsega uporabo minimalnega izbora storitev določene kakovosti, ki so
po dostopni ceni na voljo vsem končnim uporabnikom v Sloveniji, vključno s
potrošniki.
Na podlagi novega regulativnega okvirja na področju
elektronskih komunikacij, ki je bil sprejet na ravni Evropske unije leta 2009,
Slovenija pripravlja nov zakon o elektronskih komunikacijah, ki bo nadomestil
veljavni ZEKom.27 Spremembe regulativnega okvirja na področju
varstva potrošnikov prinašajo predvsem izboljšanje informiranosti končnih
uporabnikov in zagotovitev čim višje ravni varstva osebnih podatkov in zasebnosti.
Novi zakon o elektronskih komunikacijah bo tako v duhu spremenjenih direktiv na
področju varstva potrošnikov in drugih končnih uporabnikov (zlasti določbe v
poglavju o pravicah uporabnikov) med drugim prinesel obširneje določen
minimalni nabor sestavin, ki jih mora vsebovati naročniška pogodba, ki jo z
operaterjem sklepa potrošnik, določeno maksimalno začetno obdobje vezave pri
sklepanju naročniških pogodb, izpopolnjeno določbo o prenosljivosti številk k
drugemu operaterju, ki bo morala biti omogočena v enem dnevu od podpisa
pogodbe, izboljšano preglednost in dostop do informacij ter nenazadnje tudi
dodatne ukrepe za uporabnike invalide.
Poštne storitve so ključna infrastrukturna podlaga za
komercialne, državne, intelektualne in socialne dejavnosti. To področje se
razvija zelo hitro, na eni zaradi pritiska v samem sektorju poštnih storitev,
na drugi pa zaradi novih tehnologij in komunikacijskih oblik, kakršne so
elektronske komunikacije, trženje in logistika, ki so že lahko vzrok za
konkurenčno obnašanje na trgu. Poštne storitve ureja Zakon o poštnih storitvah
(ZPSto-2)28, ki določa pogoje in postopek za njihovo izvajanje,
ureja zagotavljanje, izvajanje in financiranje univerzalne poštne storitve,
uvaja pogoje za dostopnost do poštnega omrežja in izdajanje poštnih vrednotnic,
določa pravice in obveznosti izvajalcev in uporabnikov poštnih storitev ter
ureja druga vprašanja, povezana s poštno dejavnostjo. Področje poštnih storitev
se je liberaliziralo 1. januarja 2011, ko se je v skoraj vseh državah članicah
Evropske unije skladno z zahtevami spremenjene Poštne direktive, tako v
nekaterih državah članicah Evropske unije (nekatere države članice EU so v
postopku sprejemanja direktive zaprosile za derogacijo in posledično dvoletni
odlog liberalizacije trga poštnih storitev) kot tudi v Sloveniji, popolnoma
sprostil trg poštnih storitev. Z odpravo ekskluzivne pravice izvajanja
rezerviranih poštnih storitev, ki jih je kot izvajalec univerzalne storitve
lahko izvajala le Pošta Slovenije, se je na tem segmentu poštnih storitev
omogočilo delovanje tudi drugim izvajalcem poštnih storitev.
Pri izvajanju univerzalne poštne storitve gre za izvajanje
storitve v javnem interesu, ki jo v skladu z ZPSto-2 zagotavlja Slovenija in na
podlagi odločbe o imenovanju izvajalca univerzalne storitve, izdane s strani
APEK, trenutno izvaja Pošta Slovenije. Pojem univerzalne storitve je določen z
ZPSto-2 in predstavlja trajno, redno in nemoteno izvajanje ene ali več z
zakonom določenih poštnih storitev s predpisano kakovostjo na celotnem ozemlju
Slovenije ali na njenem delu po cenah, dostopnih za vse uporabnike poštnih
storitev.
Nadzor nad področjem elektronskih komunikacij in pošte v
večjem delu izvaja APEK, deloma pa tudi inšpektorat, pristojen za elektronske
komunikacije in elektronski podpis ter, na področju elektronskih komunikacij,
tudi Informacijski pooblaščenec.
Za reševanje sporov na področju elektronskih komunikacij in
poštnih storitev je Slovenija pri APEK-u vzpostavila mehanizem izvensodnega
reševanja sporov, ki v skladu z zahtevami Evropske unije nudi brezplačno in
hitro rešitev sporov.
6.4.2 Energetika
V Evropski uniji se je s sprejetjem prvega in drugega
zakonodajnega svežnja s tega področja začelo usklajevanje energetskega trga. V
letu 2009 je bil sprejet tretji sveženj te zakonodaje, katere cilj je
oblikovati enotna pravila notranjega energetskega trga, povečati ponudbo
potrošnikom v Evropski uniji, ločiti proizvodnjo in dobavo od prenosnih
omrežij, doseči večjo učinkovitost regulatornih organov v državah članicah, pa
tudi konkurenčne cene in boljše standardne storitve ter zagotoviti varno oskrbo
z električno energijo in zemeljskim plinom. Na podlagi sprejetih aktov so bile
na energetskem področju tudi v Sloveniji uvedene bistvene spremembe. Tako se je
sprostil maloprodajni trg z električno energijo in zemeljskim plinom:
potrošniki lahko izbirajo med različnimi dobavitelji energije in izberejo
najugodnejšega. Del, ki se nanaša na prenos oziroma distribucijo energije, pa
zaradi same narave storitev ne more biti liberaliziran.
Od 1. julija 2007 lahko gospodinjski odjemalci prosto
izbirajo med dobavitelji električne energije, tako pa so postali deležni
prednosti in tveganj odprtega trga (manjša preglednost trga). Pri storitvah, ki
so odvisne od naravno-monopolnih dejavnosti, kamor spada prenos ali
distribucija električne energije in zemeljskega plina (regulirane dejavnosti),
mora regulatorni organ preprečiti neupravičeno finančno obremenjevanje
potrošnikov. Prenos oziroma distribucija se izvaja z gospodarsko javno službo,
nadzira pa ga/jo državni regulatorni organ – AGEN-RS. Ta ima na podlagi
veljavnega Energetskega zakona javno pooblastilo za izdajanje splošnih aktov o
določitvi upravičenih stroškov sistemskih operaterjev ter določitvi in obračunu
omrežnine, ki predstavlja prihodek izvajalcev reguliranih dejavnosti. Po svojih
pristojnostih si bo prizadevala vplivati na ceno za uporabo omrežja. V ta namen
bo pripravljala in sprejemala vse bistvene odločitve reguliranih dejavnosti.
S sprostitvijo trga električne energije je bila dana možnost
izbire med ponudniki. Toda potrošnikom je treba zagotoviti preglednost
maloprodajnega trga z električno energijo, saj le tako lahko izberejo
najugodnejšega ponudnika in izkoristijo prednosti odprtega trga. V ta namen je
treba zbirati celovite podatke o obsegu in lastnostih ponudb na trgu. Predvsem
pa je za potrošnike pomembno, da se jim zagotovi pregled nad podatki pri
menjavi dobavitelja in nad gibanjem cen električne energije, ki so zapisane v
mesečnih poročilih. Zbrane podatke AGEN-RS objavlja na svojih spletnih straneh.
Zaradi slabše kakovosti oskrbe z električno energijo
uporabniki le-te lahko utrpijo škodo (npr. okvara električnih aparatov, druga
posredna škoda). Zato je treba zagotoviti čim boljšo oskrbo. Med posameznimi
regijami je glede tega opazna razlika, ki je med drugim odvisna od kakovosti
izvajanja regulirane dejavnosti sistemskih operaterjev. Zagotoviti je treba
ciljno izboljšanje kakovosti oskrbe, da se te sistemske razlike kar najbolj
zmanjšajo, prav tako je treba zaščititi najslabše oskrbovane odjemalce. V ta
namen AGEN-RS spodbuja sistemske operaterje z uveljavljanjem meril v obliki
minimalnih standardov kakovosti (predpisana raven kakovosti njihovih storitev
distribucije in prenosa električne energije, komercialnih storitev in kakovosti
napetosti) in stalnega spremljanja dosežene kakovostne ravni na tem področju.
Razlike med zahtevano in doseženo ravnijo, ki jih pri reguliranju ugotavlja
AGEN-RS, vplivajo na omrežninske tarife in izplačila kompenzacij (finančno
nadomestilo) sistemskih operaterjev nekaterim uporabnikom storitev.
Potrošnikom morajo biti na voljo jasne in razumljive
informacije o njihovih pravicah, povezanih z energetskim sektorjem. Skladno z
določbami Direktive o skupnih pravilih notranjega trga z električno energijo29
bo treba vzpostaviti skupno točko za stike, pri kateri jim bodo te informacije
na voljo, poleg tega bo treba zagotoviti postopek za zunajsodno reševanje
sporov. S temi informacijami bodo imeli tudi boljši pregled nad trgom
električne energije, kar jim bo omogočilo izbiro najugodnejšega ponudnika.
6.4.3 Promet
Na prometnem področju so za varstvo potrošnikov pomembne
predvsem storitve javnega potniškega prometa. Gre za prevoz, pod enakimi pogoji
dostopen vsem potrošnikom in izvajan kot javna storitev, ki jo zagotavljajo
država in lokalne skupnosti ne glede na pravni status ali lastništvo izvajalca
prevoznih storitev oziroma lastništvo le-teh. Javni prevoz v Sloveniji je lahko
avtobusen in železniški (zračni in pomorski promet se pri nas izvajata
izključno kot komercialna dejavnost). Glavni cilji politike varstva potrošnikov
na tem področju so izboljšanje kakovosti storitev javnega potniškega prevoza,
večja dostopnost in zagotavljanje čim večje varnosti za potrošnike.
Glede enotnega javnega prometnega sistema je pomemben
poudarek na izboljšani povezanosti med posameznimi vrstami prevoza, predvsem
pri prestopnih točkah, na oblikovanju skupnega voznega reda in informacijskega
sistema ter na uveljavitvi enotne vozovnice za celotno prevozno storitev.
Pravice potrošnikov v zračnem prometu ureja Uredba (ES) št.
261/2004 o določitvi skupnih pravil glede odškodnine in pomoči potnikom v
primerih zavrnitve vkrcanja, odpovedi ali velike zamude letov. Funkcijo
pritožbenega oziroma nadzornega organa ima Javna agencija za civilno letalstvo
Republike Slovenije. Pravice potrošnikov v železniškem prometu ureja Uredba
(ES) št. 1371/2007 o pravicah in obveznostih potnikov v železniškem prometu. V
letu 2011 je bila sprejeta Uredba o izvajanju Uredbe (ES) o pravicah in
obveznostih potnikov v železniškem prometu.30 S to uredbo se
določata pristojna organa in kazenske določbe v zvezi z izvajanjem Uredbe (ES)
o pravicah in obveznostih potnikov v železniškem prometu.31 V letu
2010 je bila sprejeta Uredba (EU) št. 1177/2010 o pravicah potnikov med
potovanjem po morju in celinskih plovnih poteh32. Potniki bodo imeli
na podlagi sprejete uredbe, ki se bo začela uporabljati 18. decembra 2012,
pravico do ustrezne pomoči pri morebitni zamudi (oskrba s hrano in pijačo,
nastanitev prek noči). Določena so tudi minimalna pravila o informacijah za
potnike pred in med potovanjem. Varstvo pravic potnikov v avtobusnem prometu je
bilo dolgo zapostavljeno v primerjavi z letalskim in železniškim prometom. Zato
je bila sprejeta nova Uredba (EU) št. 181/2011 o pravicah potnikov v avtobusnem
prevozu33. Določa pravice pri morebitnih zamudah, nesrečah,
poškodbah ali izgubi prtljage ter pravice oseb z invalidnostjo, ki veljajo za
prevoz na dolge razdalje (nad 250 kilometrov). Slovenija mora skladno z
določili teh uredb imenovati organe, ki bodo pristojni za njihovo izvajanje, in
uvesti neodvisne mehanizme za obravnavo pritožb potnikov. Z učinkovitim
nadzorom nad izvajanjem uredb in reševanjem prejetih pritožb bo dosežena višja
raven zaščite pravic potrošnikov in izboljšana kakovost potniškega prometa.
Prednostne naloge:
-       
zagotavljanje kakovostnih in dostopnih storitev, konkurenčnega okolja
ter možnosti za razvoj elektronskih komunikacij in poštnih storitev
-       
zagotavljanje konkurenčnega okolja, varne oskrbe in izboljševanje
standardov glede električne energije in zemeljskega plina
-       
izboljševanje varnosti in zagotavljanje varstva interesov potrošnikov na
prometnem področju
-       
izboljševanje varnosti in varstva interesov potrošnikov – potnikov med
potovanjem po morju in celinskih plovnih poteh
Pričakovani učinki:
-       
obveščenost in ozaveščenost potrošnikov
-       
učinkovito načrtovanje in izvajanje potrošniških politik
-       
blaginja potrošnikov
-       
povečanje dostopa do pravnih sredstev
Okvirni obseg sredstev iz
državnega proračuna: 35.468.400 EUR
6.5 Finančne storitve
Za ohranjanje in povečevanje blaginje mora potrošnik dobro
upravljati svoje premoženje. Da se lahko šteje za finančno sposobnega, mora
znati upravljati svoj osebni/družinski proračun, vnaprej načrtovati, sprejemati
odločitve, povezane s finančnimi produkti/storitvami, razumeti oziroma poznati
finančne pojme, produkte/storitve, tveganje in posledice svojih odločitev. Prav
tako mora glede na svoje potrebe spremljati novosti na finančnem trgu. Pri tem
se zaradi naraščanja kompleksnosti in nepreglednosti ponudbe finančnih
produktov/storitev, ki je posledica različnih dejavnikov – od tehnološkega
napredka, novih elektronskih tržnih poti, povezovanja finančnih trgov (zaradi
česar je na trgih vse več hibridnih produktov/storitev, na primer zavarovanje z
naložbenim elementom), zapletenosti pogodbenih in splošnih pogojev – srečuje
predvsem s težavami izbire ustreznega finančnega produkta. Raziskave Evropske
komisije opozarjajo na pomanjkljivosti svetovanja s strani ponudnikov finančnih
storitev, ki je posledica plačilnih spodbud, ki so pogosta praksa ponudnikov in
finančne svetovalce in posrednike finančnih storitev nagrajujejo za prodajo čim
bolj dobičkonosnih finančnih storitev za ponudnika, ne glede na dejanske
potrebe in koristi potrošnika.
Finančna kriza je potrdila, da se mora ponudba finančnih
storitev bolj prilagajati potrebam potrošnikov, prakse ponudnikov pa potrošnike
bolj varovati pred tveganji. V tej luči je kriza pokazala na potrebo po večji
regulaciji in učinkovitejšem nadzoru nad finančnimi trgi. Kriza je potrdila, da
je po eni strani treba okrepiti varstvo pravic potrošnikov vključno z mehanizmi
hitrega in učinkovitega zunajsodnega reševanja potrošniških sporov, po drugi
strani pa tudi finančno izobraževanje potrošnikov, ki sicer ne odpravlja
samodejno vseh težav pri nakupnih odločitvah potrošnikov in ni nadomestilo za
njihovo varstvo, ga pa pomembno dopolnjuje.
S Sporazumom o pogojih pristopa Republike Slovenije h
konvenciji o Organizaciji za ekonomsko sodelovanje in razvoj (OECD), ki ga je
potrdil Državni zbor RS, se je Slovenija zavezala, da ob upoštevanju priporočil
OECD za finančno izobraževanje na državni ravni sprejme splošen program
finančnega izobraževanja, namenjen posameznikom različnih starostnih skupin.
Zavezo je izpolnila s sprejetjem Nacionalnega programa finančnega izobraževanja
(NPFI), ki ga je Vlada RS potrdila 16. 12. 2010. NPFI kot dolgoročen projekt
predvideva tudi vzpostavitev interaktivne osrednje spletne strani
(informacijske točke na državni ravni), ki bo namenjena finančnemu
izobraževanju različnih ciljnih skupin prebivalstva.
Finančne storitve so eno od prednostnih področij, na katero
se bodo osredotočali ukrepi Slovenije v skladu z Nacionalnim programom
2012–2017.
Prednostni nalogi:
-       
finančno izobraževanje potrošnikov kot del izvajanja javne službe
obveščanja
-       
in izobraževanja s potrošniško revijo, brošurami, po internetu in s
prispevki v medijih
-       
finančno izobraževanje potrošnikov prek interaktivne osrednje spletne
strani v skladu z izvajanjem NPFI
Pričakovana učinka:
-       
obveščenost in ozaveščenost potrošnikov
-       
večja blaginja potrošnikov
Okvirni obseg sredstev iz
državnega proračuna: 180.000 EUR
6.6 Zagotavljanje varnosti živilskih in neživilskih proizvodov
in storitev na trgu
6.6.1 Neživilski proizvodi
Kar zadeva varnost neživilskih proizvodov, je prednostna
naloga zagotavljanje varnih proizvodov na trgu, namenjenih potrošniku. Področje
ureja horizontalni predpis ZSVP-1, ki daje pravni okvir za splošno varnost vseh
proizvodov na trgu, tudi tistih, ki niso predmet posebnih predpisov.
ZSVP-1 med drugim ureja zahtevo za pošiljanje informacij
Evropski uniji po postopku hitre izmenjave podatkov o nevarnih proizvodih med
državami članicami Evropske unije (sistem RAPEX) in o izvedenih oziroma
nameravanih prisilnih ukrepih, pa tudi obveznosti proizvajalcev in
distributerjev v zvezi s spremljanjem in zagotavljanjem varnosti dobavljenih
proizvodov ter obveščanjem potrošnikov. Poleg sistema RAPEX je drugo pomembno
orodje za preprečevanje nevarnih proizvodov na trgu, tako za zmanjšanje
tveganja za zdravje in varnost potrošnika, možnost ukrepanja Evropske komisije
z izdajo odločbe34, s katero se od držav članic zahteva, da sočasno
sprejmejo enotne ukrepe.
Za varnost proizvodov na evropski in državni ravni se stalno
postavljajo, dopolnjujejo in izboljšujejo varnostne zahteve, kar med drugim
vodi v pripravljanje, izdajanje in uporabo standardov (standardizacija). Pri
tem Evropska komisija, v sodelovanju z državami članicami, določi varnostne
zahteve, ki so podlaga za nastanek standardov, in pooblasti evropsko
organizacijo za standardizacijo (CEN), da standard pripravi. Tako naj bi se
izboljševala primernost proizvodov, procesov in storitev za njihov predvideni
namen, preprečevale ovire v trgovanju in podprlo tehnično sodelovanje.
Opozoriti je treba zlasti na pogoste kemikalije v predmetih
široke porabe. Z doslednim izvajanjem Uredbe o razvrščanju, označevanju in
pakiranju snovi ter zmesi (CLP)35 ter Uredbe o registraciji,
evalvaciji, avtorizaciji in omejevanju kemikalij (REACH)36 se stanje
lahko bistveno izboljša. Po letu 2015 bo na tem področju v uporabi nov,
poenoten sistem označevanja na svetovni ravni, tako imenovani GHS. V vmesnem
obdobju pa bo bistveno ustrezno seznaniti potrošnike s spremembami in
zagotoviti ustrezen inšpekcijski nadzor.
Zakon o kemikalijah (ZKEM)37 poleg prej navedene
zakonodaje EU uvaja nekatere dodatne mehanizme za zaščito potrošnikov, predvsem
s posebnimi zahtevami za dajanje nevarnih kemikalij v promet, medtem ko promet
in uporabo sredstev za uničevanje, preprečevanje ali odvračanje škodljivih
organizmov na kemični ali biološki način ureja Zakon o biocidnih proizvodih
(ZBioP)38.
Nadzor nad varnostjo neživilskih proizvodov na trgu izvajajo
TIRS, ZIRS in URSK. Nadzor nad proizvajalci oziroma drugimi odgovornimi v verigi
sestoji iz administrativnega nadzora (nadzor nad oznakami CE, listinami o
skladnosti in drugimi spremnimi listinami, navodili za uporabo, celostnim
označevanjem proizvoda in ustreznostjo varnostnih opozoril na proizvodih) in
vzorčenja posameznih proizvodov.
TIRS na podlagi ZSVP-1 izvaja nadzor predvsem nad otroško
opremo, opremo otroških igrišč, vžigalniki, pohištvom in športno opremo. Na
podlagi posebnih zakonskih ali podzakonskih predpisov nadzira tudi tekstilne
izdelke in obutev, varnost električne opreme, radijsko in telekomunikacijsko
terminalsko opremo, osebno varovalno opremo, stroje, plinske naprave,
rekreacijska plovila itd. Pri tem sodeluje z drugimi inšpekcijami in
pristojnimi nadzornimi organi drugih držav članic, bodisi administrativno bodisi
v skupnih nadzornih projektih.
ZIRS opravlja inšpekcijski nadzor nad izvajanjem zakonov in
drugih predpisov v zvezi s splošno varnostjo proizvodov v pristojnosti
Ministrstva za zdravje. Inšpekcijski pregledi glede splošne varnosti proizvodov
se opravljajo pri gospodarskih subjektih z dejavnostjo proizvodnje, uvoza,
distribucije in maloprodaje, pa tudi v objektih, kjer se ti proizvodi
uporabljajo (otroško varstvo, objekti higienske nege). Zdravstvena ustreznost
proizvodov se ugotavlja z laboratorijskimi analizami vzorcev. ZIRS opravlja
tudi nadzor nad kozmetičnimi proizvodi in igračami. Nadzor nad varnostjo igrač
se bo moral, zaradi tehnološkega in znanstvenega razvoja ter globalizacije
svetovnega trga in s tem povezanih novih tveganj, izpopolniti. Z nedavno
uveljavitvijo Uredbe o varnosti igrač39 bo zdajšnji nadzor nad
izdelkom vse bolj prehajal v nadzor nad obvladovanjem sistema zagotavljanja
kakovosti proizvodnje in spremljanje njihove varnosti na trgu vse do
potrošnika. Tak način naj bi omogočil učinkovitejše delovanje organov za nadzor
trga. Kozmetične proizvode pa nadzoruje ZIRS na podlagi Zakona o kozmetičnih
proizvodih (ZKozP)40, ki ureja, kako se ti proizvodi smejo dajati v
promet. Uredba o kozmetičnih izdelkih41 z letom 2013 uvaja dodatne
zahteve, predvsem glede ocenjevanja in označevanja teh proizvodov, ki vsebujejo
nanodelce, za varstvo potrošnikov pa je zelo pomembno tudi obveščanje o resnih
neželenih učinkih.
URSK kot organ v sestavi Ministrstva za zdravje na podlagi
ZSVP-1 skrbi za varnost proizvodov na trgu glede njihove kemijske sestave ter
opravlja inšpekcijski nadzor nad izvajanjem zakonov in drugih predpisov, ki
urejajo področja nevarnih kemikalij, biocidnih proizvodov, predhodnih sestavin
za prepovedane droge, strateškega blaga posebnega pomena za varnost in zdravje,
detergentov, obstojnih organskih onesnaževal in fitofarmacevtskih sredstev
(FFS), ter na podlagi številnih uredb EU. V skladu s svojimi pristojnostmi
predlaga usmeritve in ukrepe za izboljšanje kemijske varnosti kot javnega interesa
varovanja zdravja ljudi in okolja ob hkratnem omogočanju razvoja in uporabe
dosežkov uporabne kemije v vsakdanjem življenju. URSK opravlja tudi strokovne
in upravne naloge na podlagi Zakona o kozmetičnih proizvodih (ZKozP).
6.6.2 Živilski proizvodi in prehrana
Zagotavljanje varne in kakovostne hrane Slovenija uvršča
visoko med svoje prednostne naloge. Vzporedno s tem je treba poskrbeti za
zadostno količino hrane, zato si prizadeva tudi za krepitev lastne proizvodnje
hrane in za ekonomsko učinkovito preskrbo z njo, s čimer prispeva k lastni
prehranski varnosti.
Oskrba z varno hrano, ki ne ogroža zdravja potrošnikov s
kemičnimi, biološkimi ali drugimi vrstami onesnaževal, je temelj zdrave
prehrane in pomemben dejavnik varovanja zdravja kot javnega interesa.
Preprečevanje bolezni, povezanih z živili oziroma hrano, in varstvo interesov
potrošnikov sta zato dva bistvena elementa živilske zakonodaje42.
Slednja opredeljuje splošne zahteve, biološko in kemijsko varnost živil ter
nosilcem živilske dejavnosti postavlja zahteve glede označevanja,
predstavljanja in oglaševanja živil, vključno z zdravstvenimi in prehranskimi
trditvami na živilih.
Večji del odgovornosti in pristojnosti glede varne in
kakovostne hrane nosi Ministrstvo za kmetijstvo in okolje z organi v sestavi.
Za zagotavljanje visoke ravni varovanja interesov potrošnikov je njegova
prednostna naloga posodobiti obstoječo zakonodajo za označevanje živil in
naložiti nosilcem živilske dejavnosti odgovornost za navedbo ključnih
informacij v zvezi z izdelki, tako pa okrepiti pravico potrošnikov do
obveščenosti, varnosti in izbire. Prizadeva si tudi za izboljšanje dogovarjanja
med kmeti, predelovalci, distributerji, trgovci in potrošniki o kakovosti
kmetijskih izdelkov, za povečanje usklajenosti instrumentov Evropske unije
glede politike kakovosti kmetijskih proizvodov ter lažje razumevanje različnih
shem kakovosti in označevanja. V slednjem primeru gre za podporo skupinam
proizvajalcev pri obveščanju o proizvodih, ki so vključeni v sheme kakovosti
hrane (pogoji za vključitev v to shemo so oblikovani na evropski ravni), s
čimer naj bi bila potrošniku, poleg varnosti, zagotovljena stalna kakovost
izdelka.
Z vidika zagotavljanja pravic potrošnikov do varnosti,
obveščenosti in izbire so cilji Ministrstva za kmetijstvo in okolje spodbujati
odgovornost nosilcev živilskih dejavnosti za varnost in kakovost živil, ki jih
proizvajajo oziroma izročajo v promet.
Za preprečevanje zavajanja potrošnikov z neresničnimi in
neutemeljenimi navedbami je za označevanje na evropski ravni, v skladu z
določbami Uredbe (ES) št. 1924/2006 o prehranskih in zdravstvenih trditvah na
živilih, sprejet skupni seznam dovoljenih zdravstvenih trditev na živilih.
Ministrstvo tudi sodeluje pri oblikovanju mnenj Evropske agencije za varnost
hrane (EFSA) glede zdravstvenih trditev o zmanjševanju dejavnikov tveganja za
bolezen ter razvoja in rasti otrok. Pri oblikovanju skupnega stališča upošteva
mnenja in interese potrošnikov, nosilcev živilske dejavnosti, inšpekcijskih
organov in stroke.
Politike Ministrstva za zdravje v zvezi s hrano oziroma
prehrano so usmerjene v vzpostavljanje, ohranjevanje in krepitev zdravih
prehranjevalnih navad prebivalcev, kar se na sistemski ravni kaže npr. v
oblikovanju akcijskih načrtov, prehranskih tabel in smernic, skratka v
ustvarjanju možnosti za razvoj teh navad. Naloge ministrstva za zdravje na
živilskem področju so usmerjene v zagotavljanje varne hrane v celotni živilski
verigi, nanašajo pa se na živila za posebne prehranske namene, prehranska
dopolnila in materiale, namenjene za stik z živili, na zagotavljanje varnosti
živil oziroma hrane v gostinskih lokalih ter institucionaliziranih obratih
javne prehrane, kakršni so šole, vrtci, dijaški domovi, bolnišnice, domovi za
starejše občane in obrati za prehrano na delu.
Nadzor nad varnostjo hrane, ki je namenjena končnemu
potrošniku, se opravlja v vseh fazah živilske verige, od primarne pridelave,
proizvodnje in predelave do prodaje končnemu potrošniku. Nosilci živilske
dejavnosti morajo izpolnjevati zahteve živilske zakonodaje v vseh fazah verige
in so primarno pravno odgovorni za zagotavljanje varnosti živil. Pri tem
sodelujejo s pristojnimi organi in zagotavljajo, da so vsi obrati, ki jih imajo
pod nadzorom, registrirani ali odobreni. Uradni nadzor nad varnostjo živil izvajajo
IRSKGHO, ZIRS in VURS.
ZIRS opravlja uradni nadzor nad prehranskimi dopolnili,
živili za posebne prehranske namene43 ter varnostjo in prehransko
vrednostjo živil oziroma hrane, in sicer v gostinski dejavnosti,
institucionalnih obratih prehrane in obratih za prehrano na delu. Opravlja tudi
uradni nadzor nad materiali in izdelki, namenjenimi za stik z živili in uradni
nadzor zdravstvene ustreznosti pitne vode ter objektov in naprav za javno
oskrbo z njo.
IRSKGHO z uradnim nadzorom skrbi za varnost živil
neživalskega izvora (razen tistih, ki so v pristojnosti ZIRS) v vseh členih
živilske verige, od primarne pridelave, proizvodnje in predelave do
distribucije in uvoza, ter za kakovost vseh živil živalskega in neživalskega
izvora. Nadzor obsega še varnost krme rastlinskega izvora v primarni
proizvodnji, kakovost krme, varnost in kakovost gensko spremenjene krme med
njeno celotno proizvodnjo, predelavo, distribucijo in uporabo, krmne dodatke in
označevanje krme. Pri nadzoru se preverja skladnost z zakonodajo o živilih
glede označevanja, predstavljanja in oglaševanja ter zdravstvenih in
prehranskih trditev na živilih, biološka (higiena živil in obsevana živila) in
kemijska varnost živil, pri čemer se preverjajo aditivi, arome, nova živila,
onesnaževala in ostanki pesticidov v živilih, na biotehnološkem področju pa se
nadzirajo gensko spremenjeni organizmi (GSO) v živilih oziroma gensko
spremenjena živila (GS-živila).
VURS pri uradnem nadzoru skrbi za varnost živil živalskega
izvora, krme, zdravja in dobrega počutja živali. Uradni nadzor zajema vse
vidike, ki so pomembni za zaščito javnega zdravja in zdravja živali. Program
nalog uradnega nadzora zajema nadzor nad pridelavo, predelavo in distribucijo
živil živalskega izvora (primarna pridelava, odobreni in registrirani obrati za
proizvodnjo živil, obrati prodaje na drobno), nad zdravstvenim varstvom in
zaščito živali, nadzor na področju krme, identifikacije in registracije živali,
nad živalskimi stranskimi proizvodi, reprodukcijo živali ter nadzor nad
prometom in uporabo zdravil v veterinarski medicini.
S ciljem varovanja zdravja ljudi in interesov potrošnikov
VURS v celotni živilski verigi, od primarne proizvodnje do končnega potrošnika,
opravlja številne upravne in nadzorne naloge za zmanjšanje, odpravo in preprečitev
tveganja, ki ga lahko predstavljajo živila za zdravje ljudi. Uradni nadzor
živil živalskega izvora vključuje ugotavljanje skladnosti s predpisi glede
higiene živil, zoonoz in bolezni živali, varnost krme, TSE (oznaka za skupino
bolezni, za katere je značilna spužvasta degeneracija možganskega tkiva),
ugotavljanje škodljivih ostankov v živalih, živilih in krmi, ostankov
pesticidov in onesnaževal, preverjanje novih živil, GSO v živilih in GS-živil,
prehranskih in zdravstvenih trditev, vsebnosti aditivov in alergenov ter
mikrobiološke varnosti živil.
IRSKGHO in VURS izvajata uradni nadzor na podlagi letnega
programa dela, pri čemer sta vrsta in intenzivnost tega nadzora odvisni od
ocene tveganja za javno zdravje. Dodatno se opravlja izredni uradni nadzor zaradi
suma neskladnosti, npr. na podlagi prijave oziroma pritožbe potrošnikov, suma
okužbe oziroma zastrupitve s hrano, obvestila iz sistema hitrega obveščanja EU
(RASFF), informacije iz medijev, obvestila nosilcev živilskih dejavnosti itd.
Za poenotenje dela organov, pristojnih za nadzor nad
varnostjo živil, potekajo številna interna in eksterna usposabljanja nadzornega
osebja. Usposabljanje v zvezi z varno hrano organizira tudi Evropska komisija v
okviru BTSF (Better Training for Safer Food). Glavni cilj tega izobraževanja je
poenoteno, nepristransko in ustrezno opravljanje uradnega nadzora nad
spoštovanjem in izvajanjem evropskih predpisov s tega področja v Evropski
uniji.
Z namenom, da se zagotovi učinkovito izvajanje pravil o
zdravstvenem varstvu živali, zaščiti živali in izvajanje živilske zakonodaje
ter zakonodaje o krmi, da se spremlja in preveri, da nosilci živilske
dejavnosti in dejavnosti proizvodnje krme v vseh fazah pridelave, predelave in
distribucije izpolnjujejo ustrezne zahteve živilske zakonodaje ima Slovenija, v
skladu z Uredbo (ES) št. 882/2004, pripravljen enoten večletni nacionalni načrt
nadzora (MANCP). Za koordinacijo organov na področju varne hrane v zvezi s
pripravo in spremljanjem izvajanja enotnega skupnega večletnega nacionalnega načrta
nadzora je pristojen VURS.
Za uspešno izvajanje načrtovanega nadzora in doseganje večje
učinkovitosti različnih inšpektoratov pri zagotavljanju varnosti hrane/živil se
njihovi delovni programi med seboj povezujejo in usklajujejo – pri tem je
pomembna vloga inšpekcijskega sveta, ki je stalno medresorsko delovno telo za
medsebojno usklajevanje dela.
Usklajeno delovanje ministrstev in njihovih organov v sestavi
s pristojnostmi na področjih varnosti živil in krme, zdravstvenega varstva
živali in zaščite živali ter zdravstvenega varstva rastlin določa tudi uredba44.
Informacije o živilih in krmi, ki predstavljajo tveganje, se izmenjujejo po
slovenskem sistemu hitrega obveščanja za živila in krmo (SLO RASFF), ki je del
inšpekcijskega nadzora in povezuje posamezne pristojne organe s točkami za
stike.
6.6.3 Storitve
Posebne storitve predstavljajo tudi posebno tveganje za
zdravje in telesno varnost potrošnika. Vzroki in vrste poškodb pri izvajanju
storitev so različni in odvisni od narave le-teh, največkrat pa je vzrok
pomanjkanje informacij, pomanjkljiv nadzor, nestrokovno vodenje in podobno.
Poleg tega so potrošnikom pri ponujanju storitev
(rekreativne, turistične in druge prostočasne storitve) na voljo najrazličnejši
proizvodi, ki so lahko vir poškodb ob neprimerni uporabi ali nezadostni ravni
varnosti. Primeri tovrstnih storitev so centri za fitnes, ki ponujajo različne
vrste opreme za vadbo, solariji z umetnim sončenjem v kozmetične namene,
otroška igrala v okviru izvajanja drugih poslovnih dejavnosti, razne adrenalinske
dejavnosti, kakršne so bungee jumping, raftanje, soteskanje, poletno sankanje,
dričanje s tubami, vlečenje tube na vodi ipd.
Za zdaj je večina pravil glede varnosti storitev zajeta v
zakonodaji posameznih držav. Za prevozne storitve obstaja veliko pravil tudi na
evropski ravni, medtem ko za druga področja na tej ravni ni ustreznih podatkov
oziroma informacij o varnostnih vidikih storitev in z njimi povezanega
tveganja, zato tudi ni jasno, kakšna je potreba po uveljavitvi in uskladitvi
teh pravil v EU. Evropska komisija načrtuje proučitev delovanja zakonodajnega
okvira Skupnosti, ki se uporablja na nekaterih storitvenih področjih, npr.
poslovnem, gradbenem ali turističnem, vendar predvsem glede lažjega pretoka
storitev in možnosti standardizacije, kar bi pospešilo povezovanje v enoten trg
storitev. Tako je Evropska komisija z Aktom za enotni trg (april 2011) med
ukrepi na 12 prednostnih področjih sprejela ukrep, da se razvije
standardizacija storitev na evropski ravni.
V Sloveniji se že več let srečujemo s problematiko nadzora
izvajanja turističnih športnih storitev (npr. spuščanje po divjih vodah in
drugi adrenalinski športi) in omejenimi možnostmi ukrepanja TIRS na tem
področju. Tempo razvoja teh dejavnosti je v resnici tako hiter, da prehiteva zakonsko
ureditev, po drugi strani pa pogoji za izvajanje teh storitev niso zadovoljivo
določeni. Zaradi povečanega obsega turizma, povezanega s ponudbo adrenalinskih
športov, je potrebna posebna obravnava njihovih ponudnikov.
Slovenija si bo prizadevala izboljšati podlage za ukrepanje
TIRS pri nadzorovanju športnih dejavnosti, ki so kot take opredeljene v zakonih
in za izvajanje katerih obstajajo standardi oziroma so potrebna dovoljenja
(licence panožnih zvez). Hkrati bo treba urediti položaj in odgovornost
izvajalcev usposabljanj, ki izvajalcem storitev zagotavljajo možnost za
izpolnjevanje pogojev. Glede na območje, na katerem se tovrstne storitve
izvajajo, bi se lahko sprejeli posebni predpisi ali uvedla posebna ureditev
(npr. predlog zakona o Soči, koncesije za izvajanje dejavnosti na tej reki) ali
pa bi se pooblastila za urejanje problematike prenesla na lokalne oblasti. V
tem pogledu bo vsekakor potrebno delovanje lokalnih oblasti, da po svojih
pristojnostih in možnostih uvedejo, predlagajo ali zahtevajo ustrezno ureditev,
ki bo z vidika varovanja okolja, varnosti potrošnikov-turistov in splošne
urejenosti območja ustrezno zaščitila interese lokalne skupnosti in izboljšala
stanje na tem področju.
ZIRS je pristojen za uradni nadzor nad izpolnjevanjem minimalnih
sanitarno-zdravstvenih pogojev v zdravstvenih zavodih, pri pravnih in fizičnih
osebah, ki opravljajo zdravstveno dejavnost, v kopališčih, v dejavnostih
otroškega varstva, vzgoje, izobraževanja, gostinstva, turizma, higienske nege
(frizerska, kozmetična in druga podobna dejavnost), socialnega varstva ter
zdravstveno-higienskega stanja začasnih prebivališč ob naravnih nesrečah in
evakuacijah.
Prednostne naloge:
-       
zagotavljanje varnosti neživilskih proizvodov (splošna varnost
proizvodov, nadzor nad kemikalijami, biocidnimi proizvodi in kozmetiko),
namenjenih potrošnikom
-       
zagotavljanje varnosti živilskih proizvodov, namenjenih potrošnikom in
zdravo prehranjevanje
-       
zagotavljanje varnosti storitev
Pričakovani učinki:
-       
blaginja potrošnikov
-       
učinkovito načrtovanje in izvajanje potrošniških politik
-       
krepitev vloge državnih inštitucij in nevladnih organizacij
-       
obveščenost in ozaveščenost potrošnikov
Okvirni obseg sredstev iz
državnega proračuna: 146.984.000 EUR
6.7 Ekonomske pravice in interesi potrošnikov
Ekonomske pravice in interesi potrošnikov so pomembno
varstveno področje. Gre za pravice in obveznosti, ki jih določajo ZVPot,
ZPotK-1, ZVPNPP in posamezni področni zakoni, kakršna sta ZEKom in EZ. Nadzor
nad izvajanjem teh zakonov zagotavljajo TIRS, APEK in AGEN-RS, ki pri
ugotovljenih kršitvah lahko določijo z zakonom prepisane ukrepe. Delovanje
nadzornih in regulatornih organov, ki skrbijo za varovanje ekonomskih interesov
potrošnika, je treba okrepiti, tako pa doseči večje zaupanje potrošnikov v
delovanje državnih inštitucij.
Prednostni nalogi:
-       
spremljanje izvajanja določb ZVPot, ZPotK-1, ZVPNPP in drugih področnih
zakonov
-       
krepitev vloge nadzornih in regulatornih organov
Pričakovani učinki:
-       
učinkovito načrtovanje in izvajanje potrošniških politik
-       
blaginja potrošnikov
-       
krepitev vloge državnih inštitucij in nevladnih organizacij pri varstvu
potrošnikov
6.8 Zunajsodno reševanje potrošniških sporov
Dostop do pravnega varstva je temeljna pravica, ki jo določa
6. člen Evropske konvencije o človekovih pravicah in temeljnih svoboščinah ter
23. člen Ustave RS. Tak dostop se zagotavlja s sodnimi postopki in postopki
alternativnega reševanja sporov.
Pri varstvu potrošnikov ima uveljavitev alternativnega
reševanja potrošniških sporov poseben pomen. Klasični sodni pravdni postopek namreč
ni primerna oblika glede na ekonomsko sorazmerno majhno vrednost spora ter
glede na razliko v ekonomski moči strank, pravnem znanju in izkušnjah med
potrošnikom in podjetjem.
Slovenija še ni vzpostavila splošnega javnega sistema
zunajsodnega reševanja sporov, obstajata pa dva sistema za reševanje ozko
omejenih vrst potrošniških sporov v zasebnem sektorju. V Združenju bank
Slovenije deluje Poravnalni svet, v Zavarovalnem združenju pa obstajajo
mediacijski postopki. Nobeden od navedenih sistemov v celoti ne izpolnjuje
meril, določenih z nezavezujočima aktoma, ki ju je na države članice naslovila
Evropska komisija in vsebujeta pričakovanja, da bodo države članice oblikovale
postopke za alternativno reševanje potrošniških sporov na področju varstva
potrošnikov. To sta Priporočilo Komisije 98/257/ES o načelih, ki veljajo za
odgovorne organe v zunajsodnih poravnavah potrošniških sporov, in Priporočilo
Komisije 2001/310/ES o načelih, ki veljajo za zunajsodne organe, odgovorne za
sporazumno reševanje potrošniških sporov45.
Vzpostavitev sistema zunajsodnega reševanja potrošniških
sporov bo ena izmed prednostnih nalog Slovenije v Nacionalnem programu
2012–2017. Alternativni načini bodo omogočili pravične in hitre rešitve
potrošniških sporov, s tem bodo zagotovljeni časovni in finančni prihranki
obema strankama (potrošniku in podjetju), tovrstni postopki pa razbremenjujejo
tudi sodišča oziroma ugodno vplivajo na sodne zaostanke. Vzpostavitev
alternativnih načinov reševanja potrošniških sporov nam narekuje tudi sveženj
nove zakonodaje, ki je v postopku sprejemanja na ravni EU. Evropska komisija je
29. novembra 2011 predložila Svetu v obravnavo dve zakonodajni pobudi: Predlog
direktive Evropskega parlamenta in Sveta o alternativnem reševanju potrošniških
sporov ter Predlog uredbe Evropskega parlamenta in Sveta o spletnem reševanju
potrošniških sporov.
Prednostni nalogi:
-       
vzpostavitev sistema zunajsodnega reševanja potrošniških sporov
-       
zagotavljanje učinkovitosti uveljavljanja pacientovih pravic na podlagi
ZPac
Pričakovani učinek:
-       
dostop in učinkovitost pravnih sredstev.
Okvirni obseg sredstev iz
državnega proračuna: 1.505.000 EUR
Načrt za dosego
ciljev









Št. 311-06/12-2/13
Ljubljana, dne 14. junija 2012
EPA 262-VI
Državni zbor
Republike Slovenije
dr. Gregor Virant l.r.
Predsednik
____________________
1 Uradni list RS, št. 61/00.
2 Uradni list RS, št. 20/98.
3 Uradni list RS, št. 114/05.
4 Uradni list EU C 161E, 31. 5. 2011,
5 COM(2010) 2020 konč. z dne 3. 3. 2010
6 Uradni list EU C 83, 30. 3. 2010.
7 Uradni list RS, št. 33I/91, 42/97, 66/00, 24/03, 69/04
in 68/06.
8 Sklep št. 1350/2007/ES Evropskega parlamenta in Sveta
z dne 23. oktobra 2007 o uvedbi drugega programa ukrepov Skupnosti na področju
zdravja (2008–2013), Uradni list EU L 301, 20.11.2007.
9 Sklep št. 1926/2006/ES Evropskega parlamenta in Sveta
z dne 18. decembra 2006 o uvedbi programa ukrepov Skupnosti na področju
potrošniške politike (2007–2013), Uradni list EU L 404, 30. 12. 2006.
10 European Consumer Centers Network (ECC-NET).
11 Uredba 2006/2004/ES Evropskega parlamenta in Sveta z
dne 27. oktobra 2007 o sodelovanju med nacionalnimi organi, pristojnimi za
varstvo potrošnikov, Uradni list EU L 364, 9. 12. 2004. V slovenski pravni red
je bila prenesena z Uredbo o izvajanju Uredbe Evropskega parlamenta in Sveta
(ES) o sodelovanju med nacionalnimi organi, odgovornimi za izvrševanje
zakonodaje na področju varstva potrošnikov (Uradni list RS, št. 118/05).
12 Bureau Europeen des Unions de Consommateurs.
13 European Association for the Coordination of Consumer
Representatives in Standardisation.
14 Uradni list RS, št. 58/03.
15 Uradni list RS, št. 78/11.
16 Uradni list RS, št. 77/11.
17 Uradni list RS, št. 48/09.
18 Rapid alert exchange system for non-food products.
19 Rapid Alert System for Food and Feed.
20 Evalvacija EAHC za EPC Slovenija, 2009, Evalvacija
EAHC za EPC Slovenija, 2010, Evalvacija mreže EPC v EU (Evaluation of the
European Consumer Centres Network, Final Report, 14. februar 2011).
21 http://ec.europa.eu/consumers/consumer_research/
22 Medresorsko skupino sestavljajo predstavniki
Ministrstva za zdravje, Inštituta za varovanje zdravja, Inšpektorata RS za
kmetijstvo, gozdarstvo, hrano in okolje, Veterinarske uprave RS, Zdravstvenega
inšpektorata, Obrtne zbornice Slovenije, Zveze potrošnikov Slovenije,
Ministrstva za kmetijstvo in okolje in Inštituta za nutricionistiko.
23 Uradni list RS, št. 78/11.
24 Stanje potrošniških trgov na evropski ravni se
spremlja po informacijskem sistemu »Consumer Market Scoreboard«;
http://ec.europa.eu/consumers/consumer_research/cms_en.htm.
25 Uradni list RS, št. 43/00.
26 Uradni list RS, št. 60/09.
27 Gre za dve direktivi, ki sta bili sprejeti leta 2009,
in spreminjata paket direktiv zakonodajnega paketa iz leta 2002 (Direktiva
2009/136/ES EP in Sveta o spremembah Direktive 2002/22/ES o univerzalnih
storitvah in pravicah uporabnikov v zvezi z elektronskimi komunikacijskimi
omrežji in storitvami (Uradni list EU UL L 337, 18.12.2009), Direktive
2002/58/ES o obdelavi osebnih podatkov in varstvu zasebnosti na področju
elektronskih komunikacij in Uredbe (ES) št. 2006/2004 o sodelovanju med
nacionalnimi regulativnimi organi, odgovornimi za izvrševanje zakonodaje o
varstvu potrošnikov in Direktiva 2009/140/ES EP in Sveta o spremembi direktiv
2002/21/ES o skupnem regulativnem okviru za elektronska komunikacijska omrežja
in storitve, 2002/19/ES o dostopu do elektronskih komunikacijskih omrežij in
pripadajočih naprav ter o njihovem medomrežnem povezovanju in 2002/20/ES o
odobritvi elektronskih komunikacijskih omrežij in storitev ((Uradni list EU UL
L 337, 18.12.2009).
28 Uradni list RS, št. 51/09 in 77/10.
29 Direktiva 2009/72/ES Evropskega parlamenta in Sveta z
dne 13. julija 2009 o skupnih pravilih notranjega trga z električno energijo in
o razveljavitvi Direktive 2003/54/ES , Uradni list EU L 211, 14. 8. 2009.
30 Uradni list RS, št. 67/11
31 Uredba (ES) št. 1371/2007 Evropskega parlamenta in
Sveta z dne 23. oktobra 2007 o pravicah in obveznostih potnikov v železniškem
prometu, Uradni list EU L št. 315 z dne 3. 12. 2007
32 Uredba (ES) št. 1177/2010 Evropskega parlamenta in
Sveta z dne 24. novembra 2010 o pravicah potnikov med potovanjem po morju in
celinskih plovnih poteh ter spremembi Uredbe (ES) št. 2006/2004, Uradni list EU
L št. 334/1, z dne 17. 12. 2010.
33 Uredba (ES) št. 181/2011 Evropskega parlamenta in
Sveta z dne 16. februar 2011 o pravicah potnikov v avtobusnem prevozu in
spremembi Uredbe (ES) št. 2006/2004, Uradni list EU L št. 55/1, z dne 28. 2.
2011.
34 13. člen Direktive 2001/95/ES o splošni varnosti
proizvodov.
35 Uredba (ES) št. 1272/2008 Evropskega parlamenta in
Sveta z dne 16. decembra 2008 o razvrščanju, označevanju in pakiranju snovi ter
zmesi, o spremembi in razveljavitvi direktiv 67/548/EGS in 1999/45/ES ter
spremembi Uredbe (ES) št. 1907/2006, Uradni list EU L 353, 31. 12. 2008.
36 Uredba (ES) št. 1907/2006 Evropskega parlamenta in
Sveta z dne 18. decembra 2006 o registraciji, evalvaciji, avtorizaciji in
omejevanju kemikalij (REACH), o ustanovitvi Evropske agencije za kemikalije ter
spremembi Direktive 1999/45/ES ter razveljavitvi Uredbe Sveta (EGS) št. 793/93
in Uredbe Komisije (ES) št. 1488/94 ter Direktive Sveta 76/769/EGS in direktiv
Komisije 91/155/EGS, 93/67/EGS, 93/105/ES in 2000/21/ES, Uradni list EU L 396,
30. 12. 2006.
37 Uradni list RS, št. 110/03 – prečiščeno besedilo,
11/01 – ZFfS, 47/04 – ZdZPZ, 61/06 – ZBioP, 16/08 in 9/11.
38 Uradni list RS, št. 61/06 in 77/11.
39 Uradni list RS, št. 34/11;
40 Uradni list RS, št. 110/2003-UPB1, 47/2004-ZdZPZ;
41 Uredba št. 1223/2009 Evropskega parlamenta in Sveta z
dne 30.11.2009 o kozmetičnih izdelkih; Uradni list EU, št. L 342, 22.12.2009;
42 Živilska zakonodaja vključuje zakonske in podzakonske
akte na državni in evropski ravni (uredbe) v pristojnosti različnih
ministrstev. Med krovne zakone štejemo Zakon o zdravstveni ustreznosti živil in
izdelkov ter snovi, ki prihajajo v stik z živili Zakon o ravnanju z gensko
spremenjenimi organizmi , Zakon o kmetijstvu, Zakon o veterinarskih merilih
skladnosti, in evropske uredbe s področja živil vključujoč vladne uredbe RS o
izvajanju le- teh .
43 Formule za dojenčke, žitne kašice in živila za
dojenčke in majhne otroke, živila za uporabo pri energijsko omejenih dietah za
zmanjšanje telesne teže, živila za posebne zdravstvene namene, živila za
športnike, živila brez glutena, živila z zmanjšano vsebnostjo natrija ali soli.
44 Uredba o koordinaciji delovanja ministrstev in
njihovih organov v sestavi s pristojnostmi na področju varnosti živil in krme,
zdravstvenega varstva živali in zaščite živali ter zdravstvenega varstva
rastlin; Uradni list RS, št. 82/2010.
45 UL L 115, 17. 4. 1998, str. 31, in UL L 109, 19. 4.
2001, str. 56.
46 NP: ni podatka.