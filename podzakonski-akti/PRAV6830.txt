1. člen
S tem pravilnikom se ureja vsebina in oblika, izdajanje, zamenjava
in evidenca uradnih izkaznic pooblaščenih uradnih oseb Urada Republike
Slovenije za meroslovje (v nadaljnjem besedilu: Urad), ki opravljajo meroslovni
nadzor.
Pooblaščeni uradni osebi iz prejšnjega odstavka sta inšpektor
in meroslovni nadzornik.
2. člen
Za vsebino, obliko, izdajanje, zamenjavo ter evidenco uradne
izkaznice inšpektorja veljajo določbe Pravilnika o službeni izkaznici in znački
inšpektorja ter izkaznici inšpektorja za sistem javnih uslužbencev (Uradni list
RS, št. 88/03).
3. člen
Uradna izkaznica meroslovnega nadzornika (v nadaljnjem besedilu:
izkaznica) je izdelana iz posebnega papirja z zaščitnimi elementi in je vezana
v temno modro usnje v velikosti 105 mm ×
65 mm.
4. člen
Obrazec izkaznice ima:
-       
na prvi strani platnic je na vrhu vtisnjen grb Republike Slovenije, pod
njim je napisano besedilo: “REPUBLIKA SLOVENIJA”. Pod besedilom “Republika Slovenija”
je napis: “MINISTRSTVO ZA VISOKO ŠOLSTVO,
ZNANOST IN TEHNOLOGIJO, Urad za meroslovje«. V spodnjem delu je besedilo: “URADNA IZKAZNICA”;
-       
na drugi strani platnic izkaznice je prostor za fotografijo imetnika
izkaznice v velikosti 3 × 4 cm in pečat
Urada. Pod fotografijo imetnika izkaznice se vpiše osebno ime imetnika izkaznice,
njegov podpis, registrska številka izkaznice, datum izdaje izkaznice in podpis
direktorja Urada.
-       
na prvi strani izkaznice, ki ga prejmejo meroslovni nadzorniki, ki so
pooblaščeni za meroslovni nadzor nad merili, je besedilo, ki se glasi: 
“Imetnik
te izkaznice je na podlagi prvega in tretjega odstavka 18.a člena Zakona o
meroslovju (Uradni list RS, št. 22/00 in 86/04) pooblaščen za meroslovni nadzor
nad merili. Pri opravljanju meroslovnega nadzora ima meroslovni nadzornik pravico
vstopiti v poslovne ali proizvodne prostore ter vozila, kjer se nahajajo
merila.”
-       
na prvi strani izkaznice, ki ga prejmejo meroslovni nadzorniki, ki so
pooblaščeni za meroslovni nadzor nad predpakiranimi izdelki, je besedilo, ki se
glasi: 
»Imetnik te izkaznice je na podlagi prvega
in tretjega odstavka 18.a člena Zakona o meroslovju (Uradni list RS, št. 22/00
in 86/04) pooblaščen za meroslovni nadzor nad predpakiranimi izdelki in
merilnimi steklenicami. Pri opravljanju meroslovnega nadzora ima meroslovni
nadzornik pravico vstopiti v poslovne ali proizvodne prostore ter vozila, kjer
se nahajajo predpakirani izdelki ali merilne steklenice.«
5. člen
Imetnik izkaznice se pri izvajanju meroslovnega nadzora izkaže
z izkaznico.
Izkaznica ni prenosljiva.
6. člen
Izkaznico izda direktor Urada. 
Urad vodi register izdanih izkaznic s podatki: osebno ime
imetnika izkaznice, datum izdaje, registrska številka, datum prenehanja
veljavnosti ali nadomestitve izkaznice in razlog prenehanja veljavnosti oziroma
nadomestitve izkaznice.
7. člen
Izkaznica se zamenja v naslednjih primerih:
-       
če jo imetnik izgubi in je preklicana v Uradnem listu Republike
Slovenije,
-       
če je poškodovana,
-       
če je imetnik spremenil osebno ime.
8. člen
Izkaznica preneha veljati z dnem:
-       
prenehanja delovnega razmerja imetnika izkaznice,
-       
razporeditve imetnika izkaznice na delovno mesto, za katero ni
predpisanih pooblastil za meroslovni nadzor.
9. člen
Z dnem izdaje izkaznice po tem pravilniku mora imetnik izkaznice
staro izkaznico vrniti. 
Izkaznice, ki so prenehale veljati, se komisijsko uničijo. Komisijo
za uničenje imenuje direktor urada. O uničenju se sestavi zapisnik.
10. člen
Obrazec izkaznice iz 4. člena tega pravilnika je kot priloga njegov
sestavni del.
11. člen
Z dnem uveljavitve tega pravilnika preneha veljati Pravilnik o
uradnih izkaznicah pooblaščenih delavcev na področju meroslovnega nadzora
(Uradni list RS, št. 60/01).
12. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 011-05-2/2005
Ljubljana, dne 21. marca 2005.
EVA 2005-3211-0055
Minister
za visoko šolstvo, znanost in tehnologijo
dr. Jure Zupan l. r.

Priloga:
Obrazec uradne izkaznice