1. člen
(vsebina uredbe)
Ta uredba določa način ustanovitve in
delovanja odbora uporabnikov letališča ter njegove naloge na javnih letališčih
(v nadaljnjem besedilu: letališča).
2. člen
(ustanovitev)
(1) Odbor uporabnikov letališča se na
letališču ustanovi na poziv ministra, pristojnega za promet, ki povabi uporabnike
letališča na ustanovno zasedanje.
(2) Ne glede na določbe prejšnjega
odstavka, se na letališču, na katerem letni promet ne presega 100.000 potnikov
ali 2.500 ton tovora, odbor uporabnikov letališča ustanovi na poziv upravljavca
zadevnega letališča.
3. člen
(članstvo v odboru)
(1) Odbor uporabnikov letališča sestavljajo
uporabniki zadevnega letališča. Član odbora uporabnikov letališča je vsak
uporabnik letališča, ki opravlja komercialni zračni prevoz potnikov, pošte ali
tovora na letalskih linijah od ali do zadevnega letališča.
(2) Uporabnike letališča iz prejšnjega
odstavka tega člena, ki obratujejo izključno z zrakoplovi z največjo vzletno
težo do 10 ton ali z manj kot 20 sedeži, oziroma katerih promet je v preteklem
zaključenem zimskem oziroma poletnem prometnem obdobju znašal manj kot 10
vzletov ali pristankov na tem letališču, lahko zastopa le skupni predstavnik.
Ta je član odbora uporabnikov letališča.
4. člen
(organizacija delovanja odbora)
(1) Zasedanje odbora uporabnikov letališča
vodi predsednik, v primeru njegove zadržanosti pa eden izmed njegovih
namestnikov, ki ga določi predsednik.
(2) Predsednik in do dva namestnika, ki jih
izvolijo člani odbora izmed sebe za obdobje dveh let, v skladu s sprejetimi
sklepi odbora zastopajo odbor uporabnikov letališča v odnosih do tretjih oseb.
(3) Za organizacijo in izvedbo zasedanj
odbora uporabnikov letališča je odgovoren predsednik odbora uporabnikov
letališča, pri čemer se glede ustanovnega zasedanja upošteva 2. člen te uredbe.
(4) Organizator zasedanj odbora uporabnikov
letališča iz prejšnjega odstavka tega člena je pristojen in odgovoren za
tehnično pripravo sej in pripravo zapisnika zasedanj odbora uporabnikov
letališča ter za pripravo prostorov za zasedanje. Povabila na zasedanje so
pisna in se pošljejo najmanj dva tedna pred zasedanjem, razen če predsednik
odbora uporabnikov letališča meni, da je lahko ta rok krajši. Datum zasedanja
se določi v soglasju s predsednikom. Zapisnik podpiše vodja zasedanja.
(5) Zasedanje odbora uporabnikov letališča
skliče predsednik praviloma enkrat letno, če:
-      
je potrebno sodelovanje odbora uporabnikov v okviru nalog iz 8. člena te
uredbe ali
-      
to pisno zahteva več kot četrtina članov odbora uporabnikov letališča z
navedbo namena in razlogov zasedanja ali
-      
meni, da je sklic potreben iz drugih razlogov.
5. člen
(sprejem sklepov)
(1) Sklepi, vključno z izvolitvami iz
drugega odstavka 4. člena te uredbe, se lahko sprejmejo samo, če so predlogi sklepov,
ki naj bi bili sprejeti, predhodno sporočeni članom odbora uporabnikov skupaj z
dnevnim redom zasedanja odbora uporabnikov letališča.
(2) Odbor uporabnikov letališča je
sklepčen, če je na zasedanju zastopana več kot polovica njegovih članov.
(3) Če sklepčnost ni zagotovljena,
predsednik skliče novo zasedanje z isto vsebino, ki je praviloma lahko že po
preteku enega tedna od prvotnega sklica zasedanja. To zasedanje je sklepčno ne
glede na število prisotnih članov.
(4) Sklepi glede izvolitve predsednika in
njegovih namestnikov ter glede poslovnika se sprejmejo z dvema tretjinama
glasov članov odbora uporabnikov. Pri odločanju o poslovniku zastopstvo, z
izjemo zastopstva po drugem odstavku 3. člena te uredbe, ni dovoljeno.
(5) Vsi drugi sklepi se sprejemajo na
podlagi ponderirane pravice glasovanja. Ponderiranje glasov je odvisno od
deleža zadevnih uporabnikov pri skupnem prometu v zadnjem zaključenem zimskem
oziroma poletnem prometnem obdobju letališča. Posamezni uporabnik ali skupni
predstavnik pri tem ne more imeti več kot 49-odstotnega deleža glasov.
(6) Kadar odbor uporabnikov letališča šteje
samo enega člana, se, ne glede na določbe predhodnih odstavkov tega člena, ta
član odbora šteje za odbor uporabnikov letališča in samostojno odloča o vseh
zadevah iz pristojnosti odbora uporabnikov letališča.
(7) Kadar odbor uporabnikov letališča šteje
samo dva člana, se, ne glede na določbe predhodnih odstavkov tega člena,
glasovi ponderirajo glede na delež zadevnih uporabnikov pri skupnem prometu v
zadnjem zaključenem zimskem oziroma poletnem prometnem obdobju letališča.
6. člen
(stroški)
(1) Vsak član odbora uporabnikov letališča
sam krije svoje stroške. Izdatki za organizacijo, gradiva in vodenje odbora
uporabnikov letališča se razdelijo med člane odbora uporabnikov letališča.
(2) (črtan)
7. člen
(poslovnik)
Odbor uporabnikov letališča sprejme svoj
poslovnik, ki natančneje določa:
-      
volitve predsednika in podpredsednikov odbora uporabnikov letališča
(drugi odstavek 4. člena),
-      
ponderiranje glasov (peti in sedmi odstavek 5. člena),
-      
postopek razdelitve stroškov med člane odbora uporabnikov in njihove
deleže (6. člen),
-      
druge zadeve v zvezi z delom odbora uporabnikov določenega letališča, če
je to potrebno zaradi uresničevanja nalog odbora.
8. člen
(naloge odbora uporabnikov letališča)
(1) Odbor uporabnikov letališča izvaja
naloge, ki jih določajo zakon o letalstvu in na njegovi podlagi izdani predpisi in drugi akti.
(2) Poleg nalog iz prejšnjega odstavka tega
člena, odbor uporabnikov letališča sodeluje na posvetovanjih glede tehničnih in
tehnoloških pogojev oziroma specifikacij, ki jih morajo izpolnjevati izvajalci
storitev zemeljske oskrbe, na posvetovanjih glede izjem v zvezi z
zagotavljanjem storitev zemeljske oskrbe zaradi posebnih omejitev
razpoložljivega prostora ali zaradi posebnih omejitev zmogljivosti oziroma
sodeluje na drugih podobnih posvetovanjih.

Uredba o načinu ustanovitve in delovanja
odbora uporabnikov letališča ter njegovih nalogah (Uradni list RS, št. 13/03) vsebuje naslednjo končno določbo:
»9. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o načinu
ustanovitve in delovanja odbora uporabnikov letališča ter njegovih nalogah
(Uradni list RS, št. 94/11) vsebuje naslednjo končno določbo:
»3. člen
Ta uredba začne veljati petnajsti dan po
objavi v Uradnem listu Republike Slovenije.«.