I. UVODNE DOLOČBE
1. člen
(vsebina pravilnika)
(1) Ta pravilnik določa program usposabljanja za varno delo s
traktorjem in traktorskimi priključki (v nadaljnjem besedilu: program
usposabljanja) ter pogoje, ki jih morajo izpolnjevati organizacije oziroma
zavodi za izvajanje programa usposabljanja.
(2) Ta pravilnik določa način preizkušanja znanja, pogoje, ki
jih morajo izpolnjevati člani preizkusnih komisij in predavatelji, način izdaje
potrdil o uspešno opravljenem tečaju in vodenje evidenc ter pooblastil
organizacijam in zavodom za izvajanje programa usposabljanja.
II. PROGRAM USPOSABLJANJA, POGOJI ZA IZVAJANJE PROGRAMA IN
OPRAVLJANJE PREIZKUSA ZNANJA
1. Program usposabljanja
2. člen
(program usposabljanja)
(1) Program usposabljanja vsebuje naslednje teme:
-       
varnost v cestnem prometu – traktor in traktorski priključki,
-       
mehaniko tal – mehaniko gibanja traktorja,
-       
razporeditev teže traktorja na osi in kolesa,
-       
stabilnost traktorja,
-       
preprečevanje nesreč pri vožnji in delu s traktorjem,
-       
praktični prikaz varne uporabe traktorja in traktorskih priključkov.
(2) Podrobnejši program usposabljanja je kot priloga 6 sestavni
del tega pravilnika.
2. Nosilci programa usposabljanja
3. člen
(nosilci programa usposabljanja)
(1) Program usposabljanja izvajajo organizacije in zavodi za
izobraževanje s področja kmetijstva in gozdarstva, ki izpolnjujejo s tem
pravilnikom predpisane pogoje in jih za to z odločbo pooblasti minister,
pristojen za kmetijstvo in gozdarstvo (v nadaljnjem besedilu: nosilci).
(2) Nosilci izvajajo program usposabljanja na tečajih o varnem
delu s traktorjem in traktorskimi priključki (v nadaljnjem besedilu: tečaj).
3. Pogoji za izvajanje programa usposabljanja
4. člen
(prostorski in materialni pogoji)
(1) Nosilec mora imeti za izvedbo tečaja na razpolago ustrezne
prostore, ki zagotavljajo ustrezno funkcionalnost za izvajanje in praktične
prikaze, ter ustrezno opremo, ki obsega:
-       
registriran standardni traktor in traktorski priklopnik za vožnjo po
cesti in za delo v kmetijstvu;
-       
najmanj tri traktorske priključke, od tega vsaj enega gnanega preko
priključne gredi;
-       
makete za prikaz stabilnosti traktorja na strmini;
-       
slike, makete in sheme prerezov traktorja in osnovnih priključkov;
-       
prostor za praktično usposabljanje.
(2) Tehnično brezhibnost traktorja, traktorskega priklopnika in
traktorskih priključkov v skladu s predpisi zagotavlja nosilec.
5. člen
(velikost in oprema učilnice)
Prostor, kjer se izvaja tečaj (v nadaljnjem besedilu: učilnica),
mora zagotavljati minimalne pogoje za delo (1,5 m2 delovne površine
na tečajnika oziroma predavatelja, sedež z mizo za vsakega tečajnika, šolsko
tablo). Učilnica mora biti ustrezno osvetljena in ogrevana. Učilnica mora imeti
ustrezno opremo za prikaz vsebine programa usposabljanja (grafoskop ali
projektor slike, elektronske medije za prikaz učne vsebine, predpisane makete
in slike za prikaz delovanja in predstavitev potencialne nevarnosti uporabe
traktorja in traktorskih priključkov).
4. Predavatelji in člani komisij
6. člen
(kadrovski pogoji)
Predavatelji in člani komisije iz 7. člena tega pravilnika morajo
imeti najmanj višješolsko izobrazbo kmetijske, gozdarske ali druge tehnične
smeri z najmanj triletnimi delovnimi izkušnjami na področju kmetijstva oziroma
gozdarstva. Predavatelji in člani komisije morajo imeti za izvajanje tečaja licenco,
ki se obnavlja na vsaki dve leti in najmanj tri leta vozniško dovoljenje za F
kategorijo.
7. člen
(komisija za preverjanje znanja)
Preizkus znanja o varnem delu s traktorjem in traktorskimi priključki
izvaja dvočlanska komisija (v nadaljnjem besedilu: komisija). Predsednika in
člana komisije imenuje nosilec. V primeru različnega mnenja članov komisije pri
ocenjevanju kandidatov je odločilno mnenje predsednika komisije.
5. Izvajanje programa in opravljanje preizkusa znanja
8. člen
(prijava)
Kandidati se prijavijo k tečaju s prijavnim listom, ki je kot
priloga 3 sestavni del tega pravilnika.
9. člen
(izvajanje programa)
(1) Nosilec mora organizirati tečaj, ko se na tečaj prijavi najmanj
10 kandidatov. V skupini je lahko največ 25 kandidatov.
(2) V skupini za izvajanje praktičnega dela programa usposabljanja
lahko sodeluje največ pet kandidatov.
10. člen
(preizkus znanja)
(1) Preizkus znanja se izvede s testnimi polami in ustnim zagovorom
iz praktičnega dela usposabljanja.
(2) Na vprašanja iz testnih pol kandidat odgovarja z obkroževanjem
pravilnih odgovorov. Pisni del preizkusa znanja traja 45 minut.
(3) Ustni zagovor iz praktičnega dela usposabljanja se izvaja
po skupinah, v kateri je lahko največ 5 kandidatov. Ustni zagovor celotne
skupine traja največ 50 minut.
(4) Ustni zagovor iz praktičnega dela usposabljanja sme kandidat
opraviti po uspešno opravljenem preizkusu znanja.
11. člen
(1) K preizkusu znanja lahko pristopi le kandidat, ki se je
prijavil in obiskoval tečaj.
(2) Testi za pisni preizkus znanja morajo biti usklajeni s predpisanim
programom usposabljanja.
(3) Nosilec zagotovi, da se testne pole uporabi samo za
preizkus znanja.
12. člen
(preverjanje in javnost ocenjevanja)
(1) Predavatelj lahko med tečajem opravi preverjanje znanja,
s katerim preveri razumevanje posredovane učne vsebine in ni namenjeno
ocenjevanju.
(2) Pri ocenjevanju znanja kandidata mora biti zagotovljena javnost
ocenjevanja.
(3) Javnost ocenjevanja se zagotavlja tako, da nosilec kandidata:
-       
seznani z načinom ocenjevanja in se dogovori o rokih preverjanja znanja,
-       
seznani z vsebino in obsegom programa usposabljanja,
-       
seznani s kriteriji ocenjevanja,
-       
omogoči vpogled v ocenjene pisne izdelke.
(4) Znanje se ocenjuje z ocenami:
-       
je opravil,
-       
ni opravil.
13. člen
(ocenjevanje)
(1) Šteje se, da kandidat ni opravil preizkusa znanja:
-       
če pri odgovorih na testna vprašanja ni dosegel najmanj 90% možnih točk
ali
-       
če pri ustnem zagovoru iz praktičnega dela usposabljanja ni dokazal, da
je usposobljen za samostojno in varno uporabo traktorja in traktorskih
priključkov.
(2) Kandidat, ki ni uspešno opravil preizkusa znanja, ga
lahko ponovno opravlja po preteku 7 dni od zadnjega neuspešnega preizkusa
znanja.
6. Dokumenti in evidence
14. člen
(dokumenti in evidence)
(1) Nosilec mora po tem pravilniku voditi predpisane dokumente
in evidence.
(2) Za uresničevanje določb tega pravilnika in drugih predpisov,
ki zadevajo dokumente in evidence, je odgovoren poslovodni organ nosilca.
(3) Predavatelji, inštruktorji ter drugi delavci nosilca so odgovorni
za posamezna opravila in naloge, za katere so zadolženi s strani nosilca in ki
jim jih izrecno dodeli poslovodni organ.
(4) Vsaka oseba, ki je odgovorna za naloge v zvezi z dokumenti
in evidencami, je v skladu s predpisi o disciplinski, odškodninski in kazenski
odgovornosti osebno odgovorna za pravilno, ažurno in točno ravnanje.
15. člen
(vrste predpisanih evidenc)
(1) Nosilec mora voditi:
-       
dnevnik dela na obrazcu, ki je kot priloga 1 sestavni del tega
pravilnika,
-       
register kandidatov na obrazcu, ki je kot priloga 2 sestavni del tega
pravilnika.
(2) Dnevnik dela vsebuje podatke o datumu in vsebini programa
usposabljanja, številu udeležencev in preverjanju znanja. V dnevniku dela se
hranijo tudi testne pole o pisnem delu in zapisnik o zagovoru iz praktičnega
dela preverjanja in ocenjevanju znanja za vsakega kandidata.
(3) Register kandidatov vsebuje naslednje podatke: zaporedno številko
vpisa v register, zaporedno številko kandidata (zaporedna številka prijavnega
lista), datum vpisa kandidata v register, ime in priimek kandidata, datum
rojstva kandidata in naslov, občino, zaporedno številko tečaja, podatke o
opravljenem izpitu ter podatke o zaporedni številki in datumu izdanega potrdila
o opravljenem tečaju.
16. člen
(vrste predpisanih dokumentov)
Dokumenti, ki jih mora voditi nosilec, so:
-       
prijavni list,
-       
testna pola za pisni test,
-       
zapisnik o zagovoru iz praktičnega dela usposabljanja,
-       
dnevnik dela za izvajanje programa usposabljanja,
-       
potrdilo o opravljenem tečaju za varno delo s traktorjem in traktorskimi
priključki.
17. člen
(oblike in vsebina dokumentov)
(1) Prijavni list izpolni kandidat, ki se prijavi k tečaju.
(2) Testne pole za pisni test izdela organizacija, ki jo pooblasti
minister, pristojen za kmetijstvo in gozdarstvo, v skladu s 24. členom tega
pravilnika. Po končanem preverjanju znanja testne pole podpišeta predsednik in
član komisije.
(3) Zapisnik o zagovoru iz praktičnega dela usposabljanja se
vodi v obliki zapisa o vrsti in načinu preverjanja znanja ter ocene
opravljenega preizkusa znanja na obrazcu, ki je kot priloga 4 sestavni del tega
pravilnika. Zapisnik podpišeta član in predsednik komisije.
(4) Obrazec potrdila o opravljenem tečaju za varno delo s
traktorjem in traktorskimi priključki je kot priloga 5 sestavni del tega
pravilnika.
18. člen
(podatki o kandidatu)
(1) Podatke o kandidatih vodi v predpisanih dokumentih in
evidencah nosilec na podlagi podatkov:
-       
ki jih o sebi poda kandidat,
-       
iz javnih listin (spričevala, obvestila, potrdila, rojstni list, osebna
izkaznica, potni list, vozniško dovoljenje in podobno),
-       
iz drugih listin, ki so potrebne za vodenje predpisanih dokumentov in
evidenc.
(2) Podatki se vpisujejo v dokumente in evidence po kronološkem
zaporedju.
(3) Nosilec lahko posreduje podatke iz dokumentov in evidenc
v obliki izpiskov iz dokumentov in evidenc tistim osebam, ki so po zakonu, ki
ureja varnost cestnega prometa in zakonu, ki ureja varstvo osebnih podatkov,
upravičene do teh podatkov.
19. člen
(hranjenje dokumentov in evidenc)
(1) Nosilec trajno hrani register kandidatov. Vse ostale dokumente
in evidence mora nosilec hraniti najmanj dve leti od zadnjega vpisa.
(2) Nosilec mora dokumente in evidence arhivirati in varovati
v skladu s predpisi, ki urejajo arhivsko gradivo do izročitve pristojnemu
arhivu v predpisanem roku. Nosilec mora brisati oziroma uničiti dokumente in
evidence, ki jim je potekel rok hrambe, v skladu s predpisi, ki urejajo varstvo
osebnih podatkov.
(3) Rezultate o opravljenem preizkusu znanja s testi mora
predsednik komisije takoj po končanem testu vpisati na testno polo in jo
vstaviti v dnevnik dela.
6. Izdajanje potrdil
20. člen
(izdajanje potrdil)
(1) Kandidatu, ki je uspešno opravil tečaj, izda nosilec potrdilo
o uspešno opravljenem tečaju.
(2) Nosilec izda potrdilo iz prejšnjega odstavka tudi kandidatu,
ki je uspešno končal kmetijsko ali gozdarsko šolo oziroma je bil v šoli
pozitivno ocenjen iz predmeta, ki obsega predpisano snov iz programa
usposabljanja in je uspešno opravil preizkus znanja po tem pravilniku.
(3) Kandidatom iz prejšnjega odstavka ni treba obiskovati tečaja.
III. PREHODNE IN KONČNE DOLOČBE
21. člen
(nadzor)
(1) Nadzor nad zakonitostjo dela nosilca in nadzor nad opravljanjem
programa usposabljanja opravlja ministrstvo, pristojno za kmetijstvo,
gozdarstvo in prehrano (v nadaljnjem besedilu: ministrstvo).
(2) Ministrstvo ima pravico pregledati vse dokumente, ki jih
vodijo nosilci na podlagi določb tega pravilnika in drugih predpisov, ki
urejajo to področje. Nosilec je dolžan ministrstvu omogočiti nadzor.
(3) Ministrstvo začasno prepove delo nosilcu, če:
-       
izvaja program usposabljanja oseba, ki ne izpolnjuje pogojev iz 6. člena
tega pravilnika,
-       
ne usposablja kandidatov po predpisanem programu usposabljanja,
-       
ne opravlja preizkusov znanja v skladu z 10. členom tega pravilnika,
-       
ne vodi oziroma ne vodi pravilno predpisanih dokumentov,
-       
ne uporablja ustrezne učne prostore, predpisane opreme in stroje,
-       
ne omogoči nadzora organu.
(4) Nosilec mora prenehati z delom, če mu je izrečena začasna
prepoved dela iz prejšnjega odstavka. Ministrstvo v odločbi o začasni prepovedi
dela določi rok, v katerem mora nosilec odpraviti ugotovljene pomanjkljivosti.
Ta rok ne sme biti daljši kot dva meseca. Pritožba zoper odločbo o začasni
prepovedi dela ne zadrži njene izvršitve.
(5) Ministrstvo izda odločbo o odvzemu pooblastila nosilcu za
opravljanje programa usposabljanja, če:
-       
je nosilec črtan iz evidence pravnih oseb,
-       
nosilec sporoči, da je prenehal z opravljanjem programa usposabljanja,
-       
ne izpolnjuje pogojev iz 4. in 6. člena tega pravilnika,
-       
v določenem roku ne odpravi pomanjkljivosti, ugotovljenih z odločbo iz
prejšnjega odstavka.
22. člen
(uskladitev z določbami pravilnika)
Nosilci, ki so že opravljali tečaje do uveljavitve tega pravilnika,
morajo svoje delo uskladiti s tem pravilnikom najkasneje v roku šestih mesecev
po objavi tega pravilnika v Uradnem listu Republike Slovenije in se
registrirati pri Ministrstvu za kmetijstvo, gozdarstvo in prehrano.
23. člen
(izobrazba predavateljev)
Ne glede na določbe 6. člena tega pravilnika lahko predavatelji
in člani komisije iz 6. člena tega pravilnika, ki imajo na dan uveljavitve tega
pravilnika srednješolsko izobrazbo kmetijske, gozdarske ali tehnične smeri,
opravljajo to dejavnost, vendar največ 5 let po uveljavitvi tega pravilnika.
24. člen
(določitev pooblaščenih organizacij)
V roku šestih mesecev od uveljavitve tega pravilnika minister
za kmetijstvo, gozdarstvo in prehrano na podlagi zbiranja ponudb določi
organizacijo za pripravo učnih pripomočkov, testnih pol in izdajanje licenc za
predavatelje in jo za to pooblasti.
25. člen
(prenehanje uporabe)
Z dnem uveljavitve tega pravilnika se preneha uporabljati pravilnik
o programu usposabljanja za varno delo s traktorjem in o izdajanju potrdil
(Uradni list SRS, št. 9/83 in Uradni list RS, št. 30/98 – ZVCP).
26. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 321-10-2/2003/1
Ljubljana, dne 14. oktobra 2003.
EVA 2003-2311-0222
Soglašam!
                        Minister
                                           Minister
za notranje zadeve                   za
kmetijstvo, gozdarstvo
dr. Rado Bohinc l. r.                             in
prehrano
mag. Franc But l. r.

Priloga 1: Dnevnik
dela
Priloga
2: Register kandidatov
Priloga
3: Prijavni list k tečaju o varnem delu s trakotrjem in traktorskimi priključki
Priloga
4: Zapisnik o zagovoru iz praktičnega dela usposabljanja
Priloga
5: Potrdilo o opravljenem tečaju o varnem delu s traktorjem in traktorskimi
priključki
Priloga
6: Program usposabljanja za varno delo s traktorjem in traktorskimi priključki