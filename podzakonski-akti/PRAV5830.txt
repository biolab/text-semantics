1. člen
Ta pravilnik določa način predelave in priprave za trg ter
območje predelave za želodec z geografsko označbo Zgornjesavinjski želodec.
2. člen
(1) Geografsko označbo Zgornjesavinjski želodec ima lahko
želodec predelan in pripravljen za trg po postopku in na območju, ki sta določena
v specifikaciji za Zgornjesavinjski želodec in jo je potrdilo Ministrstvo za
kmetijstvo, gozdarstvo in prehrano v skladu s predpisom, ki ureja postopke za
priznavanje označb posebnih kmetijskih pridelkov oziroma živil. 
(2) Specifikacija za Zgornjesavinjski želodec iz prejšnjega
odstavka je dosegljiva na Ministrstvu za kmetijstvo, gozdarstvo in prehrano,
Dunajska cesta 56-58, Ljubljana.
3. člen
Želodec z geografsko označbo Zgornjesavinjski želodec, mora
biti označen v skladu s predpisom, ki ureja splošno označevanje predpakiranih
živil in s tem pravilnikom.
4. člen
Geografsko označbo Zgornjesavinjski želodec lahko uporablja
predelovalec želodca, ki pridobi certifikat za ta želodec v skladu s predpisom,
ki ureja postopke za priznavanje označb posebnih kmetijskih pridelkov oziroma
živil.
5. člen
Zaščitni znak za želodec z geografsko označbo
Zgornjesavinjski želodec pridobi predelovalec želodca v skladu s predpisom, ki
ureja zaščitni znak za označevanje kmetijskih pridelkov oziroma živil.
6. člen
Predelovalci Zgornjesavinjskega želodca, ki so do uveljavitve
tega pravilnika uporabljali oziroma navajali ime Zgornjesavinjski želodec za
svoje proizvode, morajo pridobiti certifikat iz 4. člena tega pravilnika
najpozneje v enem letu od dneva uveljavitve tega pravilnika, sicer tega imena
ne smejo uporabljati oziroma navajati na svojih proizvodih.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 324-01-6/2002
Ljubljana, dne 21. aprila 2004.
EVA 2004-2311-0247
Minister 
za kmetijstvo, gozdarstvo in prehrano 
dr. Milan Pogačnik l. r.