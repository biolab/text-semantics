I. SPLOŠNE DOLOČBE
1. člen
(vsebina)
Ta pravilnik določa podrobnejšo vsebino zahtevkov in
dovoljenj za fitofarmacevtska sredstva (v nadaljnjem besedilu: FFS) ter pogoje,
ki jih morajo izpolnjevati vlagatelji zahtevka za izdajo posamezne vrste
dovoljenja.
2. člen
(pomen izrazov)
Za potrebe tega pravilnika se uporabljajo izrazi iz zakona,
ki ureja FFS ter izraz referenčna lista, ki pomeni seznam vseh prilog k
zahtevku oziroma obrazložitev razlogov, zakaj vlagatelj prilog ni predložil.
3. člen
(vrste dovoljenj)
Za FFS se izdajajo naslednje vrste dovoljenj: 
-       
dovoljenje za raziskave oziroma razvoj, 
-       
izjemno dovoljenje, 
-       
dovoljenje za razširitev uporabe FFS.
4. člen
(zahtevek za izdajo dovoljenja)
Zahtevek za izdajo dovoljenja iz prejšnjega člena se vloži
pri Upravi RS za varstvo rastlin in semenarstvo (v nadaljnjem besedilu: uprava)
v slovenskem jeziku. Zahtevek se vloži na obrazcu za posamezno vrsto
dovoljenja, ki je na razpolago pri upravi v elektronski obliki na spletni
strani Ministrstva za kmetijstvo, gozdarstvo in prehrano. Zahtevek mora biti
kolkovan v skladu z zakonom, ki ureja upravne takse.
II. DOVOLJENJE ZA RAZISKAVE OZIROMA RAZVOJ
5. člen
(vlagatelji)
Vlagatelj zahtevka za izdajo dovoljenja za raziskave oziroma razvoj
je lahko pravna ali fizična oseba, ki je zastopnik proizvajalca FFS, ali oseba,
ki je registrirana za opravljanje raziskovalne dejavnosti ali proizvodnjo FFS.
6. člen
(podatki in dokumentacija)
Zahtevku za izdajo dovoljenja za raziskave oziroma razvoj je
treba priložiti najmanj naslednja dokazila in dokumentacijo: 
-       
izpisek iz sodnega registra ali odločbo o priglasitvi dejavnosti, 
-       
pogodbo o zastopanju, če zahtevek vlaga zastopnik, 
-       
varnostni list za FFS, če je FFS razvrščeno kot nevarno, 
-       
natančno shemo in lokacijo poskusa, v katerem se bo FFS uporabljalo, 
-       
izjavo vlagatelja o uničenju kmetijskih proizvodov, pridobljenih v
poskusu, če je to potrebno, 
-       
izpolnjeno referenčno listo.
7. člen
(vsebina dovoljenja)
(1) Dovoljenje za raziskave oziroma razvoj se glasi na
vlagatelja in FFS. Dovoljenje vsebuje podatke o FFS, dovoljeni količini FFS,
izvajalcu preskušanja, namenu in načinu uporabe, območju uporabe ter druge
pogoje preskušanja. 
(2) Uprava lahko zahteva od imetnika dovoljenja, da mu
posreduje rezultate raziskav.
8. člen
(veljavnost dovoljenja)
(1) Dovoljenje za raziskave in razvoj se izda za določeno
časovno obdobje, ki ni daljše od dveh let. 
(2) Dovoljenje se lahko na predlog imetnika podaljša, če
vloži imetnik dovoljenja zahtevek za podaljšanje najmanj štiri mesece pred
iztekom veljavnosti, in če je podaljšanje glede na potek raziskave in vpliv na
okolje upravičeno. Zahtevek za podaljšanje dovoljenja mora vsebovati natančno
obrazložitev razlogov ter vse dodatne podatke v zvezi s preskušanjem.
III. IZJEMNO DOVOLJENJE
9. člen
(vlagatelji)
Vlagatelj zahtevka za izdajo izjemnega dovoljenja je lahko
pravna ali fizična oseba, ki se ukvarja s kmetijsko dejavnostjo. Postopek za
izdajo izjemnega dovoljenja lahko začne uprava tudi po uradni dolžnosti.
10. člen
(zahtevek za izjemno dovoljenje)
(1) Zahtevek za izdajo izjemnega dovoljenja se vloži v
primeru nenadnega izbruha škodljivega organizma, za katerega v Republiki
Sloveniji ni registriranega ustreznega FFS oziroma ustrezne uporabe FFS. 
(2) Zahtevku je treba priložiti najmanj naslednja dokazila in
dokumentacijo: 
-       
natančno obrazložitev razloga, zaradi katerega se vlaga zahtevek
(ogrožena kmetijska rastlina, obseg pridelave, škodljivi organizem, predvidene
posledice škode), 
-       
podatke o FFS, 
-       
podatke o načinu uporabe FFS, 
-       
izpolnjeno referenčno listo.
11. člen
(vsebina dovoljenja)
Izjemno dovoljenje se glasi na FFS. Dovoljenje mora vsebovati
podatke o FFS, dovoljeni količini FFS, uporabniku, območju in pogojih uporabe.
IV. DOVOLJENJE ZA RAZŠIRITEV UPORABE
12. člen
(vlagatelj zahtevka)
(1) Razširitev uporabe že registriranega FFS lahko zahteva
katerakoli pravna ali fizična oseba, kadar imetnik registracije nima interesa
za spremembo registracije. 
(2) Postopek za izdajo dovoljenja za razširitev uporabe lahko
začne uprava tudi po uradni dolžnosti.
13. člen
(zahtevek za razširitev uporabe)
Zahtevku za razširitev uporabe je treba priložiti najmanj
naslednja dokazila in dokumentacijo: 
-       
podatke o FFS, 
-       
podatke o načinu uporabe FFS, 
-       
izpolnjeno referenčno listo.
14. člen
(dovoljenje za razširitev uporabe)
(1) Dovoljenje za razširitev uporabe se glasi na FFS in
vsebuje podatke o namenu in načinu uporabe, rastlinski vrsti, karenci in
najvišjih dovoljenih ostankih FFS v rastlini. Uprava dovoli razširitev uporabe
glede na obstoječe podatke o vplivu na zdravje ljudi, živali in okolje. 
(2) Dovoljenje za razširitev uporabe se ne izda, če podatki o
načinu uporabe FFS, karenci in mejnih vrednostih ostankov pesticidov niso
dostopni. 
(3) Odgovornost za vpliv na tretirane rastline prevzame
uporabnik FFS.
V. KONČNA DOLOČBA
15. člen
(uveljavitev pravilnika)
Ta pravilnik začne veljati osmi dan po objavi v Uradnem listu
Republike Slovenije.
Št. 327-02-76/2003
Ljubljana, dne 2. aprila 2003.
EVA 2003-2311-0084
Minister 
za kmetijstvo, gozdarstvo in prehrano 
mag. Franc But l. r.