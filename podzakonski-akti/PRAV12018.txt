1. člen
Ta pravilnik določa vsebino in obrazce
poročil o zbranih in porabljenih sredstvih za volilno in referendumsko kampanjo
(v nadaljnjem besedilu: kampanja) ter način predložitve teh poročil in njihovo
objavo.
2. člen
(1) Poročilo o volilni kampanji za
volitve poslancev v Državni zbor, poslancev iz Republike Slovenije v Evropski
parlament ter predsednika republike, poročilo o referendumski kampanji na
državni ravni, poročilo o volilni kampanji za volitve članov v predstavniških
in individualno voljenih organih samoupravnih lokalnih skupnosti in poročilo o
referendumski kampanji v samoupravni lokalni skupnosti se predložijo na obrazcu
Poročilo o kampanji, ki je določen v prilogi 1 tega pravilnika.
(2) Obrazec Poročilo o kampanji
vsebuje podatke o vrsti kampanje, o letu izvedbe volitev ali referenduma, imenu
ali nazivu organizatorja volilne oziroma referendumske kampanje (v nadaljnjem
besedilu: organizator kampanje), o kandidatu oziroma kandidatni listi ter o
aktu, o katerem se odloča na referendumu. Ta obrazec vsebuje tudi številko
posebnega transakcijskega računa za kampanjo (v nadaljnjem besedilu: poseben
transakcijski račun) ter podatke o firmi, sedežu in poslovnem naslovu banke ali
hranilnice, pri kateri je bil odprt poseben transakcijski račun.
(3) Obrazec Poročilo o kampanji
vsebuje tudi podatke o:
1.     
skupni višini zbranih sredstev za kampanjo (vrstica I). V vrstici 1 se
poroča o skupnem znesku denarnih prispevkov fizičnih oseb. V vrstici 1.1 se
poroča o prispevkih fizičnih oseb, ki jih je organizator kampanje zbral v
gotovini v skladu s tretjim stavkom prvega odstavka 14. člena Zakona o volilni
in referendumski kampanji (Uradni list RS, št. 41/07, 103/07 – ZPolS-D, 11/11
in 98/13, v nadaljnjem besedilu: zakon). V vrstici 1.2 se poroča o prispevkih,
ki so jih fizične osebe nakazale na poseben transakcijski račun v skladu s 16.
členom zakona. V vrstici 2 se poroča o drugih oblikah prispevkov iz
drugega odstavka 14. člena zakona, kot so brezplačna storitev (vrstica 2.1),
izredni popust oziroma prodaja storitve ali blaga organizatorju kampanje pod
pogoji, ki organizatorja kampanje postavljajo v ugodnejši položaj kot druge
kupce storitev ali blaga od teh oseb (vrstica 2.2), prevzem obveznosti od
organizatorja kampanje (vrstica 2.3) in druge oblike nedenarnih prispevkov
(vrstica 2.4). V vrstici 3 se poroča o sredstvih, ki jih je organizator
kampanje s svojega transakcijskega računa prenesel na poseben transakcijski
račun v skladu s sedmim odstavkom 14. člena zakona. V vrstici 3.1 se poroča o
nakazilih lastnih sredstev politične stranke, ki je organizator kampanje, v
vrstici 3.2 pa o nakazilih sredstev političnih strank na redni račun politične
stranke, ki je organizator kampanje. Tovrstna nakazila pridejo v poštev v
primeru, ko več političnih strank vloži skupno listo kandidatov za volitve, kot
organizator kampanje pa je določena ena politična stranka. V vrstici 4 se
poroča o denarnih sredstvih, ki jih je organizator kampanje zbral iz naslova
obresti na vpogled za denarna sredstva na posebnem transakcijskem računu;
2.     
skupni višini porabljenih sredstev za kampanjo (vrstica II). V vrsticah
1 do 8 se poroča o skupni višini za kampanjo porabljenih sredstev, ki so v
skladu s 16. členom zakona poravnana s posebnega transakcijskega računa. V
navedenih vrsticah se poroča o skupnih zneskih posameznih vrst stroškov, ki so
določeni v obrazcu Seznam izdatkov iz 3. člena tega pravilnika. K skupni
višini porabljenih sredstev in pri posameznih stroških, ki se vpišejo v
vrsticah 1 do 8, je treba prišteti tudi zneske drugih oblik prispevkov, ki so
navedeni v vrstici I.2;
3.     
presežku zbranih sredstev (vrstica III);
4.     
skupnem znesku nakazil presežka zbranih sredstev v humanitarne namene
(vrstica IV);
5.     
neplačanih obveznostih (vrstica V). V tej vrstici se poroča, če je
znesek za kampanjo nastalih stroškov večji od zneska zbranih sredstev (npr.
navede se znesek neplačanih računov ob zaprtju posebnega transakcijskega
računa, ki jih organizator kampanje v nasprotju s 16. členom zakona ni plačal s
posebnega transakcijskega računa);
6.     
skupnem znesku prispevkov, ki na dan glasovanja presegajo povprečno
bruto mesečno plačo na delavca v Republiki Sloveniji po podatkih Statističnega
urada Republike Slovenije za preteklo leto (vrstica VI);
7.     
skupnem znesku posojil, ki so odobrena organizatorju kampanje (vrstica
VII);
8.     
skupnem znesku prispevkov, ki so zbrani v nasprotju z zakonom (vrstica
VIII);
9.     
skupnem znesku nakazil prispevkov, ki so dani v nasprotju z zakonom, v
humanitarne namene (vrstica IX).
(4) Podatki o skupnih zneskih iz
vrstic II, IV, VI, VII, VIII in IX iz Poročila o volilni kampanji se morajo
ujemati s podatki o skupnih zneskih, o katerih se poroča na ustreznih obrazcih
iz 3. člena tega pravilnika.
3. člen
(1) Organizator kampanje mora poleg
Poročila o kampanji predložiti tudi naslednje obvezne priloge:
1.     
obrazec Seznam prispevkov fizičnih oseb, ki je kot priloga 2 sestavni
del tega pravilnika, v katerem se poroča o posameznih prispevkih fizičnih oseb,
ki na dan glasovanja v skupnem znesku presegajo povprečno bruto mesečno plačo
na delavca v Republiki Sloveniji po podatkih Statističnega urada Republike
Slovenije za preteklo leto. Obrazec Seznam prispevkov fizičnih oseb vsebuje
podatke o imenu in priimku, naslovu ter višini prispevka fizične osebe;
2.     
obrazec Seznam izdatkov, ki je kot priloga 3 sestavni del tega
pravilnika, v katerem se poroča o posameznih izdatkih, ki jih je organizator
kampanje namenil financiranju kampanje, v skladu s 4. točko drugega odstavka
18. člena zakona. V tem obrazcu se poroča o stroških kampanje, ki jih je
organizator kampanje v skladu s 16. členom zakona poravnal s posebnega
transakcijskega računa. Poroča se po vrstah stroškov, in sicer tako, kot so
določeni v drugem odstavku 15. člena zakona. To so: 1. stroški oblikovanja,
tiskanja, razobešanja in odstranjevanja plakatov (vrstica I.1); 2. stroški
oblikovanja in objavljanja predvolilnih oziroma predreferendumskih
oglaševalskih vsebin v medijih (vrstica I.2); 3. stroški organizacije in
izvedbe predvolilnih oziroma predreferendumskih shodov (vrstica I.3); 4.
stroški oblikovanja, tiskanja, reprodukcije in razpošiljanja predvolilnega
oziroma predreferendumskega materiala iz 7. člena zakona (vrstica I.4); 5.
stroški odprtja, vodenja in zaprtja posebnega transakcijskega računa (vrstica
I.5); 6. stroški svetovanja za načrtovanje strategije ali posamičnih delov
kampanje in njihove rabe ter volilne oziroma referendumske taktike (vrstica
I.6); 7. drugi sorodni stroški, ki so nastali zaradi dejanj kampanje (vrstica
I.7). V vrstici I.8 se poroča o obrestih in drugih stroških posojil, ki so bila
organizatorju kampanje odobrena. V obrazcu se navedejo podatki o vseh
posameznih osebah, ki so jim bile plačane izvršene storitve ali dobavljeni
izdelki ali blago za kampanjo, z navedbo firme oziroma imena poslovnega
subjekta oziroma posameznika, ki samostojno opravlja dejavnost, oziroma fizične
osebe, ki je izvajalec storitve ali prodajalec izdelka ali blaga, ter z navedbo
sedeža poslovnega subjekta oziroma naslova fizične osebe oziroma posameznika,
ki samostojno opravlja dejavnost. Navedejo se tudi številke izdanih računov ter
zneski plačnih stroškov. Če določen račun vsebuje več vrst stroškov, jih je
treba ločeno prikazati. K skupni višini porabljenih sredstev in pri posameznih
stroških, ki se vpišejo v vrsticah 1 do 8, je treba prišteti zneske drugih
oblik prispevkov, ki so jih izvajalci storitev ali prodajalci izdelkov odobrili
organizatorju kampanje v skladu z drugim odstavkom 14. člena zakona. V
delu tega obrazca, ki se nanaša na stroške notranjih organizacijskih enot
politične stranke (vrstica II), se prikažejo stroški teh enot, kadar je
organizator kampanje politična stranka, ki so jih te enote plačale zunanjim
izvajalcem;
3.     
obrazec Seznam posojil, ki je kot priloga 4 sestavni del tega
pravilnika, v katerem se poroča o posameznih posojilih, ki jih je organizatorju
kampanje dala banka ali posojilnica, v skladu s 5. točko drugega odstavka 18.
člena zakona. Obrazec Seznam posojil vsebuje podatke o posojilodajalcu (firma
in sedež), poslovnem naslovu in matični številki ter obrestni meri in
odplačilni dobi posojila ter višini posameznega posojila;
4.     
obrazec Seznam prispevkov, zbranih v nasprotju z zakonom, ki je kot
priloga 5 sestavni del tega pravilnika, v katerem se poroča o vseh posameznih
prispevkih, ki so bili organizatorju kampanje dani v nasprotju z zakonom. V
obrazcu se navede oseba, ki je dala ta prispevek (pravna oseba, samostojni
podjetnik, posameznik, ki samostojno opravlja dejavnost, ali fizična oseba),
njen poslovni naslov oziroma naslov in znesek prispevka. Za pravne osebe se
navedejo tudi matične številke. Obrazec Seznam prispevkov, zbranih v nasprotju
z zakonom, vsebuje podatke o:
- 
virih prispevkov, ki so dani v nasprotju s petim odstavkom 14. člena
zakona in prvim stavkom šestega odstavka 14. člena zakona (vrstica I). V
vrstici 1 se poroča o vseh prispevkih v denarju (v gotovini in tistih, ki so
jih dajalci prispevkov nakazali na poseben transakcijski račun). V vrstici 2 se
poroča o drugih oblikah prispevkov iz drugega odstavka 14. člena zakona, kot so
brezplačna storitev (vrstica 2.1), izredni popust oziroma prodaja storitve ali
blaga organizatorju kampanje pod pogoji, ki organizatorja kampanje postavljajo
v ugodnejši položaj kot druge kupce storitev ali blaga od teh oseb (vrstica
2.2), prevzem obveznosti od organizatorja kampanje (vrstica 2.3.) in druge
oblike nedenarnih prispevkov (vrstica 2.4);
- 
prispevkih, ki presegajo z zakonom dovoljeno višino iz drugega ali
tretjega stavka prvega odstavka 14. člena zakona ali sedmega odstavka 14. člena
zakona (vrstica II). V vrstici 1.1 se poroča o zneskih prispevkov fizičnih
oseb, ki presegajo znesek 50 eurov in jih je organizator kampanje zbral v
gotovini. V vrstici 1.2 se poroča o zneskih prispevkov fizičnih oseb, ki so jih
te nakazale na poseben transakcijski račun in presegajo deset povprečnih bruto
mesečnih plač na delavca v Republiki Sloveniji po podatkih Statističnega urada
Republike Slovenije za preteklo leto. V vrstici 1.2 organizator referendumske
kampanje poroča tudi o zneskih prispevkov pravnih oseb zasebnega prava, katerih
namen ustanovitve ni pridobivanje dobička in presegajo deset povprečnih bruto
mesečnih plač na delavca v Republiki Sloveniji po podatkih Statističnega urada
Republike Slovenije za preteklo leto. V vrsticah 2.1 do 2.4 se poroča o zneskih
drugih oblik prispevkov fizičnih oseb (drugi odstavek 14. člena zakona), ki so
določeni v prejšnji alineji in presegajo znesek iz drugega stavka prvega
odstavka 14. člena zakona. V vrstici 3 se poroča o sredstvih, ki jih je
organizator kampanje s svojega transakcijskega računa prenesel na poseben
transakcijski račun in presegajo dovoljene zneske iz sedmega odstavka 14. člena
zakona;
5.     
obrazec Seznam nakazil v humanitarne namene, ki je kot priloga 6
sestavni del tega pravilnika, v katerem se poroča o vseh posameznih prejemnikih
nakazil v humanitarne namene, v skladu s 7. točko drugega odstavka 18. člena
zakona, ki so jim:
- 
bila nakazana sredstva iz naslova presežka zbranih sredstev v skladu s
prvim odstavkom 22. člena zakona. Navedejo se naziv in naslov posamezne
humanitarne organizacije, ki je prejemnik nakazila, njena matična številka ter
znesek nakazila. Poroča se tudi o tem, ali je bil presežek zbranih sredstev nad
porabljenimi sredstvi nakazan politični stranki, če je bila politična stranka
organizator kampanje;
- 
bili nakazani prispevki, ki so bili organizatorju kampanje dani v
nasprotju z zakonom. Navedejo se naziv in naslov posamezne humanitarne
organizacije, ki je prejemnik nakazila, njena matična številka ter znesek
nakazila.
(2) Obvezna priloga k obrazcu Poročilo
o kampanji, ki se nanaša na referendumsko kampanjo na državni ravni in
referendumsko kampanjo v samoupravni lokalni skupnosti, je tudi obrazec Seznam
prispevkov pravnih oseb za referendumsko kampanjo, ki je kot priloga 7 sestavni
del tega pravilnika. V njem se poroča o posameznih prispevkih pravnih oseb
zasebnega prava, katerih namen ustanovitve ni pridobivanje dobička, ki na dan
glasovanja presegajo povprečno bruto mesečno plačo na delavca v Republiki
Sloveniji po podatkih Statističnega urada Republike Slovenije za preteklo leto.
V obrazec se vpisujejo podatki o nazivu in sedežu, naslovu, matični številki
ter o znesku prispevka pravne osebe.
(3) V obrazce iz tega člena se lahko
doda toliko vrstic, kot je treba, da se poroča o vseh zahtevanih posameznih
podatkih.
4. člen
Vsi obrazci iz tega pravilnika se
izpolnjujejo v evrih s centi.
5. člen
Za namen javne objave in revizije mora
organizator kampanje najpozneje v 15 dneh po zaprtju posebnega transakcijskega
računa predložiti poročilo Agenciji Republike Slovenije za javnopravne evidence
in storitve (v nadaljnjem besedilu: AJPES) izključno v elektronski obliki prek
spletnega portala AJPES.
6. člen
(1) AJPES na svoji spletni strani
javno objavi prejeta poročila na način, ki zagotavlja ažurno stanje podatkov v
informatizirani bazi poročil na spletni strani AJPES.
(2) AJPES javno objavi poročila
najpozneje v desetih delovnih dnevih po njihovi predložitvi.
7. člen
(1) AJPES oblikuje spletne strani,
namenjene javni objavi poročil, na način, ki uporabnikom omogoča hiter in
enostaven dostop do podatkov.
(2) AJPES vsakomur omogoči brezplačen
dostop do podatkov iz objavljenih poročil z navedbo vsaj enega od naslednjih
podatkov: vrsta kampanje, leto izvedbe volitev oziroma referenduma, podatki o
organizatorju kampanje, kandidat oziroma kandidatna lista, akt, o katerem se
odloča na referendumu, ali navedba številke posebnega transakcijskega računa.
(3) Prepovedano je dostopanje do podatkov
iz poročil z navedbo osebnega imena fizične osebe kot dajalca prispevka oziroma
izvajalca storitve, kadar je ta fizična oseba.
8. člen
Podrobnejša navodila glede predložitve
poročil v elektronski obliki in glede elektronskega podpisovanja se objavijo na
spletnem portalu AJPES.
PREHODNE IN KONČNE DOLOČBE
9. člen
Do zagotovitve posredovanja poročil o
financiranju volilne ali referendumske kampanje prek spletnega portala AJPES se
poročila iz 18. in 19. člena zakona posredujejo Državnemu zboru Republike
Slovenije oziroma predstavniškemu organu samoupravne lokalne skupnosti in
Računskemu sodišču Republike Slovenije na obrazcih, ki so priloge tega
pravilnika, v papirni obliki. Obrazce podpiše odgovorna oseba organizatorja
kampanje, v primeru, ko je organizator kampanje pravna oseba, pa jih opremi
tudi z žigom.
10. člen
Z dnem uveljavitve tega pravilnika preneha
veljati Pravilnik o vsebini in o obrazcih poročil o zbranih in porabljenih
sredstvih za volilno in referendumsko kampanjo (Uradni list RS, št. 105/07).
11. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 007-135/2014
Ljubljana, dne 16. maja 2014
EVA 2014-1711-0025
dr. Gregor Virant l.r.
Minister
za notranje zadeve

Priloga 1:
Poročilo o kampanji
Priloga 2: Seznam
prispevkov fizičnih oseb
Priloga 3: Seznam
izdatkov
Priloga 4: Seznam
posojil
Priloga 5: Seznam
prispevkov, zbranih v nasprotju z zakonom o volilni in referendumski kampanji
Priloga 6: Seznam
nakazil v humanitarne namene
Priloga 7: Seznam
prispevkov pravnih oseb za referendumsko kampanjo