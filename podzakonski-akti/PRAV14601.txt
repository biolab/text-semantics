1. člen
(vsebina)
S tem pravilnikom se določa vrste vlaganj, ki se štejejo za
vlaganja v digitalni in zeleni prehod (v nadaljnjem besedilu: vlaganja) v
skladu s prvim in četrtim odstavkom 55.c člena Zakona o davku od dohodkov
pravnih oseb (Uradni list RS, št. 117/06, 56/08, 76/08, 5/09, 96/09,
110/09 – ZDavP-2B, 43/10, 59/11, 24/12, 30/12, 94/12, 81/13, 50/14, 23/15, 82/15,
68/16, 69/17, 79/18, 66/19 in 172/21) ter v skladu s prvim in četrtim odstavkom
65.a člena Zakona o dohodnini (Uradni list RS, št. 13/11 – uradno
prečiščeno besedilo, 9/12 – odl. US, 24/12, 30/12, 40/12 – ZUJF, 75/12, 94/12,
52/13 – odl. US, 96/13, 29/14 – odl. US, 50/14, 23/15, 55/15, 63/16, 69/17,
21/19, 28/19, 66/19 in 39/22) in način uveljavljanja davčnih olajšav za
vlaganja v digitalni in zeleni prehod.
2. člen
(vlaganja v računalništvo v oblaku)
(1) Za vlaganja v računalništvo v oblaku se štejejo
investicija davčnega zavezanca v:
a)    
vzpostavitev ali nadgradnjo računalniškega oblaka ali
b)    
vzpostavitev ali nadgradnjo uporabe storitev računalniškega oblaka.
(2) Storitev računalništva v oblaku pomeni različne
računalniške storitve, ki se davčnemu zavezancu zagotavljajo prek informacijsko
komunikacijske mreže z namenom večje ekonomičnosti, produktivnosti ter
učinkovitosti poslovanja.
(3) Računalniški oblak je eden ali več strežnikov,
vključenih v informacijsko komunikacijsko mrežo, ki povezani skupaj opravljajo
storitve računalništva v oblaku.
(4) V znesek, ki predstavlja vlaganje iz točke a) prvega
odstavka tega člena, se štejejo stroški nakupa strojne in programske opreme ter
podpornih storitev za to, da oblak lahko deluje.
(5) V znesek, ki predstavlja vlaganja iz točke b) prvega
odstavka tega člena, se štejejo stroški začetne vzpostavitve ali nadgradnje
uporabe storitev računalništva v oblaku, potrebni za začetek uporabe storitve
ali njene nadgradnje, vključno s stroški izobraževanj zaposlenih.
(6) Oprema iz tretjega odstavka tega člena mora
ustrezati standardoma SIST EN ISO 14067 ali SIST EN ISO 14064-2.
(7) Namestitev programske opreme iz tretjega odstavka
3. člena tega pravilnika se ne šteje za vlaganje po tem členu.
3. člen
(vlaganja v velepodatke in umetno inteligenco)
(1) Za vlaganja po tem členu se štejejo vlaganja v
velepodatke in umetno inteligenco oziroma njun razvoj.
(2) Za vlaganja v umetno inteligenco in velepodatke ter
njun razvoj se šteje nakup ali vlaganja v razvoj programske opreme, ki za določen
sklop ciljev, ki jih opredeli človek, ustvarja izhodne podatke, kot so vsebine,
napovedi, priporočila ali odločitve, ki vplivajo na okolje, s katerim so v
stiku.
(3) Za vlaganja iz prejšnjega odstavka se ne štejejo
vlaganja v programsko opremo, ki:
a)    
uporablja podzavestne tehnike za vplivanje na vedenje osebe ali
b)    
izkorišča ranljivost katere koli skupine ljudi vezano na starost,
telesno ali duševno prizadetost ali
c)    
omogoča nagrajevanje ali kaznovanje na podlagi točkovanja (t.i. social
credit scoring) ali
č)    omogoča
daljinsko biometrično identifikacijo v realnem času.
(4) Če razvoj programske opreme iz drugega odstavka tega
člena za vhodne podatke zahteva osebne podatke tretjih oseb, ki združeni
predstavljajo velepodatke, mora biti obdelava vhodnih podatkov v skladu s
predpisi, ki urejajo varstvo podatkov.
(5) V znesek, ki predstavlja vlaganja v umetno
inteligenco in velepodatke, se štejejo stroški nakupa programske opreme.
(6) V znesek, ki predstavlja vlaganja v razvoj
programske opreme iz drugega odstavka tega člena, se štejejo stroški:
a)    
dela oseb, ki delajo na konkretnih raziskovalnih oziroma razvojnih
projektih, vezanih na zadevno aktivnost pri davčnem zavezancu v danem obdobju;
b)    
nakup raziskovalno-razvojne opreme, ki se izključno in stalno uporablja
pri izvajanju raziskovalno-razvojne dejavnosti davčnega zavezanca;
c)    
materiala in storitev, povezanih z raziskovalno-razvojno dejavnostjo
(vključno s stroški podpornih storitev za to dejavnost);
č)    izobraževanja, izključno za
potrebe raziskovalnih oziroma razvojnih projektov, ki se izvajajo pri davčnem
zavezancu;
d)    
pogodb z zunanjimi strokovnjaki in raziskovalci, ki delajo na
raziskovalno-razvojnem projektu oziroma programu;
e)    
pogodb za izvajanje raziskovalno-razvojnih aktivnosti, sklenjenih z
raziskovalno-razvojnimi organizacijami in drugimi osebami, ki so registrirane
za opravljanje raziskovalno-razvojnih dejavnosti.
(7) V znesek iz prejšnjega odstavka se ne štejejo
stroški nakupa licenc.
4. člen
(vlaganja v okoljsko prijazne tehnologije in razogljičenje
energijskega sektorja)
(1) Za vlaganja v okoljsko prijazne tehnologije in
razogljičenje energijskega sektorja se štejejo vlaganja v vire energije,
shranjevalnike, nuklearno fuzijo in distribucijska omrežja.
(2) Za vlaganja v vire energije se štejejo vlaganja v:
a)    
opremo za proizvajanje električne energije s sončno fotovoltaiko (PV
tehnologija) – sončni paneli;
b)    
opremo za proizvajanje električne energije iz koncentrirane sončne
energije (CSP tehnologija);
c)    
opremo za proizvajanje električne energije iz geotermalne energije;
č)    opremo za proizvajanje električne energije iz vetrne energije;
d)    
opremo za proizvajanje električne energije iz morja;
e)    
opremo za proizvajanje električne energije izključno iz biomase,
bioplina, tekočega biogoriva in ne gre za mešanje z viri iz točke f) tega
odstavka, vendar le, če gre za uporabo surovin, določenih v Delu A Priloge IX
Direktive (EU) 2018/2001 Evropskega parlamenta in Sveta z dne 11. decembra
2018 o spodbujanju uporabe energije iz obnovljivih virov (prenovitev) (UL L
št. 328 z dne 21. 12. 2018, str. 82), zadnjič spremenjene z
Delegirano uredbo Komisije (EU) 2021/2003 z dne 6. avgusta 2021
o dopolnitvi Direktive (EU) 2018/2001 Evropskega parlamenta in Sveta
z vzpostavitvijo platforme Unije za razvoj energije iz obnovljivih virov
(UL L št. 407 z dne 17. 11. 2021, str. 4);
f)     
opremo za proizvajanje električne energije iz nefosilnih plinskih in
utekočinjenih goriv iz obnovljivih virov, pri tem pa ne gre za opremo iz
prejšnje točke;
g)    
sisteme kogeneracije pod pogojem, da sistem za proizvodnjo toplotne in električne
energije uporablja obnovljive vire;
h)    
opremo za proizvodnjo električne energije iz vodika.
(3) V znesek, ki predstavlja vlaganja iz prejšnjega
odstavka, se štejejo stroški nakupa opreme in stroški podpornih storitev, ki so
potrebni za vzpostavitev in delovanje opreme za proizvajanje električne
energije.
(4) Vlaganja iz točk c), e), f), g) in h) drugega
odstavka tega člena morajo ustrezati standardom SIST EN ISO 14067 ali SIST EN
ISO 14064-1.
(5) Za vlaganja v distribucijska omrežja se štejejo
vlaganja v ekstravisokonapetostna, visokonapetostna, srednjenapetostna in
nizkonapetostna distribucijska ter prenosna omrežja, ki prispevajo k
razogljičenju, če:
-       
več kot 67 % na novo omogočenih zmogljivosti distribucijskega omrežja
dosega prag emisij, ki je nižji od vrednosti 100 gCO2e/kwh,
izmerjeno na podlagi življenjskega cikla, upoštevaje standard ogljičnega odtisa
v drsečem petletnem zaporednem obdobju ali
-       
je povprečni emisijski faktor distribucijskega omrežja izračunan kot
ulomek med skupno letno emisijo proizvedene električne energije sistema in
skupno letno neto proizvodnjo električne energije v tem sistemu pod pragom
vrednosti 100 gCO2e/kwh izmerjeno upoštevaje standard ogljičnega
odtisa v drsečem petletnem obdobju.
(6) Za vlaganja po prejšnjem odstavku se ne šteje nakup
ali najem opreme, ki uporablja fosilna goriva.
(7) V znesek, ki predstavlja vlaganja iz petega odstavka
tega člena, se štejejo stroški nakupa opreme za prenos energije, opreme za
nadzor, polnilnih oziroma napajalnih postaj ter druge podporne opreme ali
stroški storitev, potrebnih za delovanje omrežja.
(8) Standardi ogljičnega odtisa iz petega odstavka tega
člena so mednarodno priznani standardi za merjenje, upravljanje in dokazovanje
ogljičnega odtisa.
(9) Za vlaganja v distribucijska omrežja se štejejo
vlaganja v nadgradnjo omrežja daljinskega ogrevanja in hlajenja pod pogojem, da
je nadgradnja skladna z Direktivo 2012/27/EU Evropskega parlamenta in Sveta z
dne 25. oktobra 2012 o energetski učinkovitosti, spremembi direktiv
2009/125/ES in 2010/30/EU ter razveljavitvi direktiv 2004/8/ES in 2006/32/ES
(UL L št. 315 z dne 14. 11. 2012, str. 1), zadnjič spremenjeno z
Delegirano uredbo Komisije (EU) 2019/826 z dne 4. marca 2019 o spremembi
prilog VIII in IX k Direktivi 2012/27/EU Evropskega parlamenta in Sveta v zvezi
z vsebino celovitih ocen možnosti za učinkovito ogrevanje in hlajenje (UL L
št. 137 z dne 23. 5. 2019, str. 3), pri tem pa se 50 % energije v
omrežju pridobi iz obnovljivih virov, ali se 75 % energije pridobi iz soproizvodnje
toplote in električne energije, ali se 50 % energije pridobi iz kombinacije
obeh naštetih energij.
(10) V znesek, ki predstavlja vlaganja iz prejšnjega
odstavka, se štejejo stroški opreme (cevovodi, podporna infrastruktura za
delovanje distribucijskega omrežja za ogrevanje in hlajenja, razdelilne staje
ali toplotni izmenjevalniki), druga oprema in podporne storitve, potrebne za
delovanje, za katere je mogoče nedvoumno ugotoviti, da ustrezajo zahtevam po
znižanju ogljičnega odtisa in oprema ne uporablja fosilnih goriv za svoje
delovanje.
(11) Za vlaganja v shranjevalnike se štejejo vlaganja v
hranilnike oziroma zalogovnike električne energije ali toplotne energije, za
shranjevanje proizvedene energije iz virov iz drugega odstavka tega člena, ter
podporne storitve za uporabo in delovanje hranilnikov. Za hranilnike se štejejo
naprave, ki hranijo električno energijo in jo kasneje vračajo v obliki
električne energije.
(12) V znesek vlaganj iz prejšnjega odstavka se štejejo
stroški nakupa zalogovnika in stroški druge podporne opreme in podpornih
storitev, potrebnih za uporabo in delovanje zalogovnika.
(13) Za vlaganja v distribucijsko omrežje se štejejo
vlaganja v nadgradnjo plinskega omrežja za prenos vodika ali zajema oziroma
prenos ogljikovega dioksida. Izgradnja plinovodov za prenos zemeljskega plina
se ne šteje za vlaganja po tem odstavku.
(14) V znesek vlaganj iz prejšnjega odstavka se štejejo
stroški nakupa opreme in podpornih storitev za nadgradnjo cevi, opreme za
ugotavljanje oziroma odkrivanje puščanja cevi, stroški popravila obstoječih
cevi in druge opreme oziroma sistema za zmanjšanje uhajanja plinov.
(15) Za vlaganja v nuklearno fuzijo se štejejo vlaganja
v razvoj nuklearne fuzije.
(16) V znesek vlaganj iz prejšnjega odstavka se štejejo
stroški iz šestega odstavka prejšnjega člena. Med stroške po tem odstavku se ne
štejejo stroški nakupa licenc.
5. člen
(vlaganja v javni in zasebni prevoz)
(1) Za vlaganje po tem členu se štejejo vlaganja v:
a)    
brezemisijska motorna vozila kategorije M ali N za prevoz blaga in potnikov;
b)    
brezemisijska vozila kategorije L, če se jih uporablja za dostavo blaga
ali storitev;
c)    
izgradnjo polnilne oziroma oskrbovalne infrastrukture za alternativna
goriva, to je polnilne oziroma oskrbovalne postaje za električno energijo,
vodik, biogoriva, če so proizvedena v skladu s točkama e) in f) drugega
odstavka prejšnjega člena;
č)    infrastrukturo sistema javne
izposoje koles in e-koles, e-skirojev in javno souporabo avtomobilov, vključno
s programsko opremo, če je uporaba te opreme vključno s programsko opremo za
uporabnika brezplačna;
d)    
nakup opreme, ki omogoča digitalizacijo voznih parkov podjetij in
vzpostavitev integracij z zalednimi sistemi;
e)    
razvoj programske opreme, ki omogoča nove mobilnostne rešitve za
mikromobilnost, souporabo vozil in skupinske prevoze (t.i. micromobility,
car-sharing, on-demand shuttle, car-pooling), če je takšna mobilnostna rešitev
vključno s programsko opremo za uporabnika brezplačna.
(2) V znesek vlaganj iz točk a) in b) prejšnjega
odstavka se štejejo stroški nakupa vozila.
(3) V znesek vlaganj iz točk c) in č) prvega odstavka
tega člena se štejejo stroški izgradnje, opreme in drugi stroški, potrebni za
delovanje postaje (meritve in priključitev na omrežje).
(4) V znesek vlaganj iz točke d) prvega odstavka tega
člena se štejejo stroški nakupa programske in strojne opreme, ki omogoča
digitalizacijo voznih parkov in za vzpostavitev integracij z zalednimi sistemi.
(5) V znesek vlaganj iz točke e) prvega odstavka tega
člena se štejejo stroški iz šestega odstavka 3. člena tega pravilnika.
(6) Za vlaganja po tem členu se ne štejejo vlaganja v
vozila iz prvega odstavka tega člena, če se z navedenimi vozili prevaža fosilna
goriva.
6. člen
(vlaganja v energetsko učinkovitost stavb)
(1) Za vlaganja v energetsko učinkovitost stavb se
štejejo vlaganja v:
a)    
okna z U-vrednostjo, ki je nižja ali enaka 1,0 W/m2 K;
b)    
vrata z U-vrednostjo, nižjo ali enako 1,2 W/m2 K;
c)    
sisteme zunanjih sten z U-vrednostjo, nižjo ali enako 0,5 W/m2
K;
č)    sisteme kritin z U-vrednostjo, ki je nižja ali enaka 0,3 W/m2
K;
d)    
izolacijske izdelke z vrednostjo lambda, ki je nižja ali enaka 0,06
W/mK;
e)    
aparate, ki se uvrščajo v dva najvišja razreda energetske učinkovitosti
v skladu z Uredbo (EU) 2017/1369 Evropskega parlamenta in Sveta z dne
4. julija 2017 o vzpostavitvi okvira za označevanje z energijskimi
nalepkami in razveljavitvi Direktive 2010/30/EU (UL L št. 198 z dne
28. 7. 2017, str. 1), zadnjič spremenjeno z Uredbo (EU) 2020/740
Evropskega parlamenta in Sveta z dne 25. maja 2020 o označevanju pnevmatik
glede na izkoristek goriva in druge parametre, spremembi Uredbe (EU) 2017/1369
ter razveljavitvi Uredbe (ES) št. 1222/2009 (UL L št. 177 z dne
5. 6. 2020, str. 1), (v nadaljnjem besedilu: Uredba 2017/1369/EU);
f)     
vire svetlobe, ki se uvrščajo v dva najvišja razreda energetske učinkovitosti
v skladu z Uredbo 2017/1369/EU;
g)    
sisteme za ogrevanje prostorov in sanitarne vode, ki se uvrščajo v dva
najvišja razreda energetske učinkovitosti v skladu z Uredbo 2017/1369/EU;
h)    
sisteme za hlajenje in prezračevanje, ki se uvrščajo v dva najvišja razreda
energetske učinkovitosti v skladu z Uredbo 2017/1369/EU;
i)      
opremo za nadzor dnevne svetlobe za sisteme razsvetljevanja;
j)      
toplotne črpalke, skladne s tehničnimi merili, določenimi v Uredbi
Komisije (EU) št. 206/2012 z dne 6. marca 2012 o izvajanju Direktive
2009/125/ES Evropskega parlamenta in Sveta glede zahtev za okoljsko primerno
zasnovo klimatskih naprav in komfortnih ventilatorjev (UL L št. 72 z dne
10. 3. 2012, str. 7), zadnjič spremenjeni z Uredbo Komisije (EU) 2016/2282
z dne 30. novembra 2016 o spremembi uredb (ES) št. 1275/2008, (ES)
št. 107/2009, (ES) št. 278/2009, (ES) št. 640/2009, (ES)
št. 641/2009, (ES) št. 642/2009, (ES) št. 643/2009, (EU)
št. 1015/2010, (EU) št. 1016/2010, (EU) št. 327/2011, (EU)
št. 206/2012, (EU) št. 547/2012, (EU) št. 932/2012, (EU)
št. 617/2013, (EU) št. 666/2013, (EU) št. 813/2013, (EU)
št. 814/2013, (EU) št. 66/2014, (EU) št. 548/2014, (EU)
št. 1253/2014, (EU) 2015/1095, (EU) 2015/1185, (EU) 2015/1188, (EU)
2015/1189 in (EU) 2016/2281 v zvezi z uporabo dovoljenih odstopanj pri
postopkih preverjanja (UL L št. 346 z dne 20. 12. 2016, str. 51);
k)    
fasadne in strešne elemente s funkcijo sončnega senčenja ali nadzora
sončne svetlobe, vključno z elementi, ki podpirajo gojenje rastlin oziroma
organizmov;
l)      
energetsko učinkovite sisteme za avtomatizacijo in nadzor stavb;
m)   
conske termostate in naprave za pametno spremljanje glavnih električnih
ali toplotnih obremenitev za stavbe in senzorsko opremo;
n)    
izmenjevalnike in razdelilne postaje daljinskega ogrevanja, vezane na
distribucijo daljinskega ogrevanja in hlajenja iz devetega odstavka
4. člena tega pravilnika, njihovi deli, kot so ventilatorji, kompresorji,
črpalke in ostala oprema, morajo biti skladni z najvišjima dvema razredoma
energetske učinkovitosti, določenima z Direktivo 2009/125/ES Evropskega
parlamenta in Sveta z dne 21. oktobra 2009 o vzpostavitvi okvira za
določanje zahtev za okoljsko primerno zasnovo izdelkov, povezanih z energijo
(prenovitev) (UL L št. 285 z dne 31. 10. 2009, str. 10), zadnjič
spremenjeno z Uredbo Komisije (EU) 2015/1095 z dne 5. maja 2015 o
izvajanju Direktive 2009/125/ES Evropskega parlamenta in Sveta glede zahtev za
okoljsko primerno zasnovo profesionalnih hladilnih omar za shranjevanje, omar
za hitro hlajenje in zamrzovanje, kondenzacijskih enot in procesnih
ohlajevalnikov (UL L št. 177 z dne 8. 7. 2015, str. 19);
o)    
izdelke za pametno spremljanje in regulacijo ogrevalnega sistema ter
senzorsko opremo.
(2) Relevantna U vrednost iz tega člena se izračuna na
podlagi standardov SIST EN ISO 10077-1 za okna in vrata, SIST EN ISO 12631 za
zidove in SIST EN ISO 6946 za druge komponente in elemente stavb.
(3) Za vlaganje v energetsko učinkovitost stavb se šteje
tudi vlaganje v stavbe z leseno nosilno konstrukcijo, če ima les, iz katerega
je stavba zgrajena, certifikat v skladu s standardom FSC. V znesek vlaganj po
tem odstavku se štejejo stroški nakupa lesa, potrebnega za izgradnjo.
7. člen
(vlaganja v druge standarde za podnebno nevtralnost)
(1) Za vlaganja po tem členu se štejejo vlaganja v
opremo, s katero se omogoča trajnostno kmetovanje, ki omogoča prehod na
podnebno nevtralnost na področju kmetijstva.
(2) Za vlaganja iz prejšnjega odstavka se štejejo
vlaganja v:
a)    
izgradnjo oziroma tehnološko posodobitev namakalnih sistemov ter
vlaganja v nakup namakalne opreme;
b)    
sisteme zaščite proti toči oziroma zmrzali;
c)    
izgradnjo ogrevalnih ali hladilnih sistemov ter vlaganja v nakup opreme,
namenjene kmetijski pridelavi ali skladiščenju, pri katerih se uporablja
geotermalna energija;
č)    nakup kmetijske mehanizacije
oziroma opreme za učinkovito rabo za zmanjšanje toplogrednih plinov in
zmanjšano rabo fitofarmacevtskih sredstev (v nadaljnjem besedilu: FFS);
d)    
nakup kmetijske mehanizacije oziroma opreme za optimalno rabo hranil in
trajnostno rabo FFS;
e)    
nakup kmetijske mehanizacije oziroma opreme za upravljanje traviščnih
habitatov;
f)     
drugo kmetijsko mehanizacijo oziroma opremo, za katero je v skladu s
predpisom, ki ureja opredelitev posameznih kmetijskih in gozdarskih strojev in
opreme ter katalog stroškov kmetijske in gozdarske mehanizacije, določeno, da
prispeva k zmanjšanju izpustov toplogrednih plinov, k manjši rabi FFS ali je
namenjena izvajanju ekološkega kmetovanja.
(3) V znesek vlaganj iz tega člena se ne všteva
kmetijska mehanizacija oziroma oprema na fosilni pogon.
8. člen
(uveljavljanje davčne olajšave)
(1) Davčni zavezanec uveljavlja davčne olajšave po tem
pravilniku v davčnem obračunu davka od dohodkov pravnih oseb in davčnem
obračunu akontacije dohodnine od dohodka iz dejavnosti v davčnem obdobju
vlaganj.
(2) Davčni zavezanec uveljavlja davčno olajšavo po tem
pravilniku z obrazcem za uveljavljanje davčne olajšave za vlaganja v digitalni
in zeleni prehod, ki je kot Priloga sestavni del tega pravilnika.
(3) Obrazec iz prejšnjega odstavka davčni zavezanec
predloži davčnemu organu v elektronski obliki hkrati s predložitvijo obračuna
davka od dohodkov pravnih oseb oziroma obračuna akontacije dohodnine od dohodka
iz dejavnosti.
(4) Davčni organ lahko glede presoje, ali se konkretno
vlaganje kvalificira kot vlaganje v digitalni in zeleni prehod, za mnenje
zaprosi ministrstvo, službo ali urad, v katerega delokrog sodi predmetno
vlaganje.
KONČNA DOLOČBA
9. člen
(začetek veljavnosti in uporabe)
Ta pravilnik začne veljati naslednji dan po objavi v Uradnem
listu Republike Slovenije, uporablja pa se za davčna obdobja, ki se začnejo od
vključno 1. januarja 2022.
Št. 007-183/2022/52
Ljubljana, dne 25. aprila 2022
EVA 2022-1611-0030
Mag. Andrej Šircelj
minister 
za finance

Priloga:
Obrazec za uveljavljanje davčne olajšave za vlaganja v digitalni in
zeleni prehod