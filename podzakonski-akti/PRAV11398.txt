I. SPLOŠNA DOLOČBA
1. člen
(vsebina)
Ta pravilnik določa vrste priznanj,
podrobnejše pogoje in postopek podeljevanja priznanj ter oblike priznanj
državnim tožilcem in javnim uslužbencem državnih tožilstev in Ministrstva za
notranje zadeve, (v nadaljnjem besedilu: ministrstvo), za posebne delovne
uspehe ali prizadevanja ter za uspešno končane zahtevne projekte iz njihove
pristojnosti oziroma opravljanje nalog ali pooblastil.
II. VRSTA PRIZNANJ
2. člen
(vrsti priznanj)
(1) Državnim tožilcem in javnim
uslužbencem državnih tožilstev se podeljujeta ti priznanji:
-      
diploma,
-      
medalja.
(2) Javnim uslužbencem ministrstva se
podeljuje priznanje diploma.
3. člen
(diploma)
Diploma se podeli za:
-      
nadpovprečne delovne uspehe ali prizadevanja in
za uspešno končane zahtevne projekte iz pristojnosti oziroma opravljanja nalog
ali pooblastil državnih tožilcev ali javnih uslužbencev državnih tožilstev in
ministrstva, če je državni tožilec ali javni uslužbenec državnega tožilstva ali
ministrstva na tem področju praviloma deloval najmanj pet let;
-      
življenjsko delo na področju pravosodja, če je
državni tožilec ali javni uslužbenec državnega tožilstva ali ministrstva na
področju državnega tožilstva deloval najmanj 15 let in izkazuje posebne delovne
uspehe ali prizadevanja ali je uspešno končal zahtevne projekte iz svoje
pristojnosti oziroma opravljanja nalog ali pooblastil.
4. člen
(medalja)
(1) Medalja se podeli za:
-      
izjemne delovne uspehe ali prizadevanja ter za
uspešno končane izjemno zahtevne projekte iz pristojnosti oziroma opravljanja
nalog ali pooblastil državnih tožilcev ali javnih uslužbencev državnih
tožilstev, če je državni tožilec ali javni uslužbenec državnega tožilstva na
tem področju praviloma deloval najmanj 15 let;
-      
življenjsko delo na področju pravosodja, če je
državni tožilec ali javni uslužbenec državnega tožilstva na področju državnega
tožilstva deloval najmanj 15 let in je bilo njegovo delo izjemno uspešno ali pa
ima izjemne zasluge pri razvoju in krepitvi učinkovitosti delovanja ali ugleda
pravosodja.
(2) Medalja za življenjsko delo se ne
glede na leta delovanja in ne glede na omejitev iz tretjega odstavka tega člena
vedno podeli vrhovnemu državnemu tožilcu, če se je upokojil kot vrhovni državni
tožilec s trajno tožilsko funkcijo.
(3) Medalja iz posamezne alineje
prvega odstavka tega člena se lahko posamezniku podeli le enkrat.
5. člen
(priznanja za življenjsko delo)
Diploma in medalja za življenjsko delo se
lahko podelita državnim tožilcem ali javnim uslužbencem državnih tožilstev in
ministrstva, ki se upokojijo do 31. oktobra tekočega leta.
6. člen
(darilo)
Ob vsaki medalji ali diplomi se lahko
podeli knjižno ali drugo darilo simbolnega pomena.
III. PODELJEVANJE PRIZNANJ
7. člen
(interni poziv in predlagatelji priznanj)
(1) Ministrstvo do 30. junija
tekočega leta objavi interni poziv za podelitev priznanj ter ga pošlje
generalnemu državnemu tožilcu in organizacijski enoti ministrstva, pristojni za
državno tožilstvo. Generalni državni tožilec interni poziv nadalje pošlje
državnim tožilstvom.
(2) Poziv iz prejšnjega odstavka mora
vsebovati obrazložitev meril za podeljevanje priznanj.
(3) Predloge za podelitev priznanj
državnim tožilcem oziroma javnim uslužbencem:
-      
na državnih tožilstvih pripravi generalni
državni tožilec;
-      
za organizacijsko enoto ministrstva, pristojno
za državno tožilstvo pripravi minister, pristojen za notranje zadeve (v
nadaljnjem besedilu: minister).
(4) Ne glede na določbo prejšnjega
odstavka lahko predlog za podelitev priznanj javnim uslužbencem državnih
tožilstev poda minister.
(5) Predlog za podelitev priznanj mora
biti obrazložen, v njem morajo biti navedene vse okoliščine dela posameznega
kandidata, ki utemeljujejo posamezno priznanje. Če se poda predlog za podelitev
diplome iz prve alineje 3. člena tega pravilnika, pa je državni tožilec ali
javni uslužbenec na tem področju deloval manj od petih let ali če se vloži
predlog za podelitev medalje iz prve alineje prvega odstavka 4. člena tega
pravilnika, vendar je državni tožilec ali javni uslužbenec na tem področju
deloval manj kot 15 let, mora biti predlog še posebej utemeljen.
(6) Predlagatelja iz tretjega in
četrtega odstavka tega člena pošljeta predloge za podelitev priznanj komisijama
iz 8. člena tega pravilnika najpozneje do 20. septembra tekočega leta.
8. člen
(komisija za obravnavanje predlogov in
odločitev o predlogih)
(1) Predloge za podelitev priznanj
državnim tožilcem oziroma javnim uslužbencem:
-      
na državnih tožilstvih za državne tožilce
obravnava in oceni tričlanska komisija, ki jo imenuje generalni državni
tožilec;
-      
na ministrstvu za
javne uslužbence ministrstva in javne uslužbence
državnih tožilstev obravnava in oceni tričlanska komisija, ki jo imenuje
minister.
(2) Člani komisije izberejo
predsednika med seboj.
(3) Člani komisije imajo namestnike,
ki jih nadomeščajo med njihovo odsotnostjo.
(4) Člani komisije in namestniki
članov komisije iz prvega in tretjega odstavka tega člena se za tekoče leto
imenujejo do 15. septembra.
(5) Komisiji predložita ocenjene predloge
za podelitev priznanj državnim tožilcem v odločitev generalnemu državnemu
tožilcu, za podelitev priznanj javnim uslužbencem državnega tožilstva in javnim
uslužbencem ministrstva pa v odločitev ministru najpozneje do 15. oktobra
tekočega leta.
9. člen
(izročitev priznanja svojcem)
Če tisti, ki naj bi dobil priznanje, pred
podelitvijo umre, se priznanje izroči njegovim svojcem.
10. člen
(podelitev in izročitev medalj in diplom)
(1) Priznanja se podeljujejo in
izročajo na dan, določen v skladu s prvim odstavkom 9. člena Pravilnika o
priznanjih na področju pravosodja (Uradni list RS, št. 90/07, 61/08 in 58/11 –
ZDT-1).
(2) Državnim tožilcem podeli in izroči
priznanja generalni državni tožilec, javnim uslužbencem pa minister.
(3) Medalje državnim tožilcem slovesno
izroči generalni državni tožilec, medalje javnim uslužbencem državnih tožilstev
pa minister, in sicer na osrednji prireditvi ob dnevu pravosodja.
(4) Diplome državnim tožilcem izroči
generalni državni tožilec, diplome javnim uslužbencem pa minister.
11. člen
(podeljevanje priznanj državnim tožilcem)
Za opravljanje državnotožilske službe se
priznanja ne morejo podeljevati. Državnim tožilcem se priznanja lahko
podeljujejo za uspešno izvajanje državnotožilske uprave, za inovativno
racionalizacijo delovnih procesov, za znanstveno-raziskovalno dejavnost in
razvojno dejavnost ali za pedagoško-izobraževalno delo, ob upoštevanju določb
3. in 4. člena tega pravilnika.
IV. EVIDENCA
12. člen
(vodenje evidence)
(1) Evidenco o podeljenih priznanjih
upravlja, obdeluje, uporablja in hrani za državne tožilce Vrhovno državno tožilstvo,
za javne uslužbence ministrstva in javne uslužbence državnih tožilstev pa
ministrstvo.
(2) V evidenco se poleg podatkov o
dobitniku priznanja (osebno ime, strokovni naslov, morebitni znanstveni naslov,
datum in kraj rojstva, naslov prebivališča, funkcija, naziv ali delovno mesto)
vpišejo tudi vrsta priznanja, razlog in datum podelitve, predlagatelj in
podatek o že prejetih priznanjih.
V. OBLIKE IN VZORCI PRIZNANJ
13. člen
(oblika diplome)
(1) Diploma, ki jo podeli minister, je
listina iz ročno izdelanega papirja. Na levi strani zgornjega dela listine sta
državni grb in logotip ministrstva, na sredini pa napis: »DIPLOMA«. V sredini
spodnjega dela listine so navedeni razlogi za podelitev priznanja, za tem pa se
izpišeta ime in priimek prejemnika diplome. V levem spodnjem delu je izpis »V
Ljubljani,« in prostor za datum izdaje, v desnem spodnjem delu pa je izpis
»minister« in prostor za njegov lastnoročni podpis ter prostor za uradni žig.
(2) Diploma se podeli v ovitku, ki ima
na zunanji strani odtisnjen simbol ministrstva.
14. člen
(oblika medalje)
(1) Medalja je reliefno izdelan simbol
pravosodja v obliki okrogle ploščice.
(2) Medalja je izdelana iz kovine in
je pozlačena ter shranjena v etuiu.
(3) Medalja se podeli skupaj s
potrdilom.
15. člen
(oblika diplome, ki jo podeli generalni
državni tožilec)
Na diplomah, ki jih podeli generalni
državni tožilec, je napis: Vrhovno državno tožilstvo Republike Slovenije. Za
preostale oblikovne značilnosti diplom, ki jih podeli generalni državni
tožilec, se smiselno uporabljajo določbe tega pravilnika o diplomah, ki jih
podeljuje minister.
16. člen
(vzorci priznanj)
Vzorci priznanj iz 13., 14. in 15. člena
tega pravilnika so objavljeni v prilogi pravilnika in so njegov sestavni del.
PREHODNI IN KONČNA DOLOČBA
17. člen
(razveljavitev predpisov)
Z dnem uveljavitve tega pravilnika se
preneha uporabljati Pravilnik o priznanjih na področju pravosodja (Uradni list
RS, št. 90/07, 61/08 in 58/11 – ZDT-1), v delu, ki se nanaša na državne tožilce
in javne uslužbence državnih tožilstev, če ni s tem pravilnikom drugače
določeno.
18. člen
(roki za izvedbo podelitev priznanj v letu
2012)
(1) Ministrstvo do
7. septembra 2012 objavi interni poziv za podelitev priznanj ter ga pošlje
generalnemu državnemu tožilcu in organizacijski enoti ministrstva, pristojni za
državno tožilstvo. Generalni državni tožilec interni poziv nadalje pošlje
državnim tožilstvom.
(2) Člane komisije in namestnike
članov komisije iz prvega in drugega odstavka 8. člena tega pravilnika se za
leto 2012 imenuje do 15. septembra 2012.
(3) Predlagatelja pošljeta predloge za
podelitev priznanj za leto 2012 komisiji do 20. septembra 2012. Komisija
pošlje ocenjene predloge za podelitev priznanj v odločitev ministru oziroma
generalnemu državnemu tožilcu najpozneje do 15. oktobra 2012.
19. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-296/2012
Ljubljana, dne 24. avgusta 2012
EVA 2012-1711-0046
dr.
Vinko Gorenak l.r.
Minister
za
notranje zadeve