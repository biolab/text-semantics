1. člen
(vsebina)
Ta pravilnik določa metodologijo financiranja zaščitne opreme
in dezinfekcije prostorov (v nadaljnjem besedilu: zaščitna oprema) izvajalcem
storitev na področju vzgoje, izobraževanja in znanosti iz sredstev proračuna
Republike Slovenije.
2. člen
(upravičenci)
(1) Na področju vzgoje in izobraževanja so do financiranja
zaščitne opreme iz proračuna Republike Slovenije upravičeni:
1.     
javni zavodi, ki izvajajo predšolsko vzgojo, osnovnošolsko
izobraževanje, vzgojo in izobraževanje otrok in mladostnikov s posebnimi
potrebami, osnovno glasbeno izobraževanje, nižje in srednje poklicno
izobraževanje, srednje strokovno in tehniško izobraževanje, srednje splošno
izobraževanje, višje strokovno izobraževanje, vzgojo in izobraževanje v domovih
za učence in v dijaških domovih ter izobraževanje odraslih,
2.     
zasebni zavodi s koncesijo, ki izvajajo javno veljavne programe iz
prejšnje točke,
3.     
zasebni zavodi brez koncesije, ki izvajajo javno veljavne programe iz
prve točke tega člena in se sofinancirajo iz državnega ali občinskih
proračunov,
4.     
javni visokošolski zavodi,
5.     
zasebni visokošolski zavodi za koncesionirane študijske programe,
6.     
univerzitetne knjižnice, ki so članice javnih visokošolskih zavodov, in
Centralna tehniška knjižnica Univerze v Ljubljani ter
7.     
študentski domovi, ki so članice javnih visokošolskih zavodov, in
Študentski dom Ljubljana.
(2) Na področju znanosti so do financiranja zaščitne opreme
iz sredstev proračuna Republike Slovenije upravičeni:
1.     
javni raziskovalni zavodi,
2.     
Institut informacijskih znanosti, Akademska in raziskovalna mreža
Slovenije, Inženirska akademija Slovenije in Javna agencija za raziskovalno
dejavnost Republike Slovenije (v nadaljnjem besedilu: ARRS) ter
3.     
izvajalci raziskovalne dejavnosti, ki so za preteklo leto od ARRS
prejeli sredstva v višini najmanj treh ekvivalentov polne zaposlitve (v
nadaljnjem besedilu: FTE), razen subjektov, ki jih opredeljuje zakon, ki ureja
ustanovitev in poslovanje gospodarskih družb, ter javnih visokošolskih zavodov,
ki so navedeni v 4. točki prvega odstavka tega člena.
(3) Do financiranja zaščitne opreme iz proračuna Republike
Slovenije so upravičeni tudi Andragoški center Republike Slovenije, Center
Republike Slovenije za mobilnost in evropske programe izobraževanja in
usposabljanja, Center Republike Slovenije za poklicno izobraževanje, Center
šolskih in obšolskih dejavnosti, Državni izpitni center, Slovenski šolski
muzej, Šola za ravnatelje, Zavod Republike Slovenije za šolstvo in Zavod za
šport Republike Slovenije Planica.
3. člen
(merila za financiranje)
Sredstva proračuna Republike Slovenije za financiranje
zaščitne opreme upravičencem iz 2. člena tega pravilnika zagotavlja
ministrstvo, pristojno za izobraževanje, znanost in šport (v nadaljnjem
besedilu: ministrstvo), po merilu število zaposlenih in merilu število otrok,
učencev, dijakov ali študentov (v nadaljnjem besedilu: udeleženci) ter ob
upoštevanju standardnih stroškov na zaposlenega in na udeleženca.
4. člen
(merilo število zaposlenih in merilo število udeležencev)
(1) Pri upravičencih iz 1. točke prvega odstavka 2. Člena
tega pravilnika, ki so posredni uporabniki državnega proračuna, in pri
upravičencih iz 4., 6. in 7. točke prvega odstavka ter tretjega odstavka 2.
člena tega pravilnika se upošteva število zaposlenih, kot izhaja iz potrjenih
kadrovskih načrtov po stanju na dan 1. 1. preteklega leta.
(2) Ne glede na prejšnji odstavek se pri zavodih za vzgojo in
izobraževanje otrok in mladostnikov s posebnimi potrebami upošteva število
zaposlenih v deležu delovnega časa, kot izhaja iz aplikacije kadrovsko-plačnega
informacijskega sistema (v nadaljnjem besedilu: aplikacija KPIS), ki ga vodi
ministrstvo, po stanju na dan 1. 11. preteklega leta. Delavci, ki opravljajo
zdravstvene storitve, se ne upoštevajo pri določitvi števila zaposlenih.
(3) Pri upravičencih iz 1. točke prvega odstavka 2. člena
tega pravilnika, ki so posredni uporabniki občinskih proračunov, se upošteva
število zaposlenih v deležu delovnega časa, kot izhaja iz aplikacije KPIS po
stanju na dan 1. 11. preteklega leta.
(4) Pri upravičencih iz 2., 3. in 5. točke prvega odstavka 2.
člena tega pravilnika se upošteva število zaposlenih na dan 1. 11. preteklega
leta. Pri zasebnih izvajalcih, za katere ministrstvo nima podatkov o številu
zaposlenih, se število zaposlenih določi na podlagi razmerja med številom
zaposlenih in številom udeležencev v istovrstnih javnih zavodih.
(5) Pri upravičencih iz 1. in 2. točke drugega odstavka 2.
člena tega pravilnika se upošteva število zaposlenih po stanju na dan 1. 1.
preteklega leta.
(6) Pri upravičencih iz 3. točke drugega odstavka 2. člena
tega pravilnika je merilo število zaposlenih izraženo kot število FTE, ki so
bili financirani s strani ARRS za preteklo leto.
(7) Po merilu število udeležencev se določi število
udeležencev v posameznem šolskem ali študijskem letu. Merilo število
udeležencev se upošteva po stanju na dan 1. 11. preteklega leta v centralni
evidenci udeležencev vzgoje in izobraževanja oziroma v informacijskem sistemu
eVŠ.
(8) Pri upravičencih iz 6. točke prvega odstavka, drugega in
tretjega odstavka 2. člena se sredstva po merilu število udeležencev ne
dodelijo.
5. člen
(vrednost standardnega stroška na enoto)
Standardni stroški na zaposlenega pri vseh upravičencih iz 2.
člena tega pravilnika znašajo 16 eurov mesečno, na udeleženca pa 2 eura
mesečno.
6. člen
(upravičeni stroški)
Sredstva, ki jih izvajalci iz 2. člena tega pravilnika
prejmejo za financiranje zaščitne opreme, so namenjena za nakup:
-       
osebne zaščitne opreme za zaposlene (npr. obrazne maske, zaščitna očala,
vezirji, zaščitne rokavice in druga osebna zaščitna oprema);
-       
opreme za testiranje oziroma samotestiranje zaposlenih (testi HAG, ki
imajo pridobljen certifikat CE priglašenega organa s sedežem v Evropski uniji),
-       
zaščitne opreme za prostore (npr. talne označbe in druge označbe, ki
opozarjajo na spoštovanje ukrepov za preprečevanje širjenja okužbe z virusom
SARS-CoV-2, zaščitne pregrade iz pleksi stekel in druge podobne zaščitne
pregrade, merilniki temperature, razpršilniki za razkužila) ter
-       
sredstev in storitev za dezinfekcijo prostorov (npr. razkužila za roke,
razkužila za površine, čistila za roke in površine, papirne brisače ter krpe za
razkuževanje površin).
7. člen
(določitev mesečnega obsega sredstev)
(1) Mesečni obseg sredstev, ki ga prejme posamezni
upravičenec v času izvajanja celotne dejavnosti v prostorih upravičenca, se
določi ob upoštevanju meril in njihovih vrednosti iz 3., 4. in 5. člena tega
pravilnika.
(2) Če je s predpisi prepovedano izvajanje dejavnosti ali
zbiranje ljudi pri upravičencih iz prvega odstavka 2. člena tega pravilnika, so
upravičenci upravičeni do 30% sredstev po merilu število zaposlenih. V tem
primeru se po merilu število udeležencev sredstva ne dodelijo. Delež sredstev
se lahko sorazmerno poveča, če upravičenec s pisno vlogo izkaže, da delež
opravljenih ur zaposlenih v prostorih upravičenca v posameznem mesecu presega
30%. Delež sorazmernega povečanja se izračuna tako, da se število opravljenih
delovnih ur v prostorih upravičenca deli s številom ur mesečne delovne
obveznosti. Vlogo mora upravičenec predložiti ministrstvu do 15. dne v tekočem
mesecu za pretekli mesec.
(3) V času, ko se učenci, dijaki, študenti in udeleženci
izobraževanja odraslih izobražujejo na daljavo, in v času počitnic med šolskim
oziroma študijskim letom so upravičenci iz prvega odstavka 2. člena tega
pravilnika upravičeni do 30% sredstev po merilu število zaposlenih. Po merilu
število udeležencev se sredstva v tem primeru ne dodelijo.
(4) V času, ko se vzgojno-izobraževalno delo z učenci,
dijaki, študenti in udeleženci izobraževanja odraslih izvaja na daljavo in v
prostorih upravičenca, se obseg sredstev določi na podlagi vloge upravičenca,
ki jo mora predložiti ministrstvu do 15. dne v tekočem mesecu za pretekli
mesec. Če upravičenec iz prvega odstavka 2. člena tega pravilnika v svojih
prostorih izvaja dejavnost za manj kot 50% udeležencev, je upravičen do
50-odstotnega obseg sredstev po merilu število zaposlenih in merilu število
udeležencev. Če v tem času upravičenec iz prvega odstavka 2. člena tega
pravilnika v svojih prostorih izvaja dejavnost za več kot 50% udeležencev, je
upravičen do 100-odstotnega obsega sredstev po merilu število zaposlenih in
merilu število udeležencev.
(5) Upravičenci iz drugega in tretjega odstavka 2. člena tega
pravilnika, ki v času izvajanja ukrepov obvezna uporaba osebne zaščitne opreme
ter dezinfekcija prostorov zaradi preprečevanja širjenja okužbe z virusom
SARS-CoV-2 odrejajo zaposlenim delo na domu, so upravičeni do 30% sredstev po
merilu število zaposlenih iz 4. člena tega pravilnika. Delež sredstev se
sorazmerno poveča, če upravičenec s pisno vlogo izkaže, da obseg dejavnosti,
opravljene v prostorih upravičenca v posameznem mesecu, presega 30%. Obseg
dejavnosti, opravljene v prostorih upravičenca v posameznem mesecu, se izračuna
tako, da se število opravljenih delovnih ur v prostorih upravičenca za
posamezni mesec deli s številom ur mesečne delovne obveznosti, pri čemer
upravičenec iz 3. točke drugega odstavka 2. člena tega pravilnika pri izračunu
upošteva le delovne ure, ki so financirane iz sredstev ARRS. Vlogo mora
upravičenec predložiti ministrstvu najpozneje do 15. dne v tekočem mesecu za
pretekli mesec.
(6) Ne glede na drugi odstavek tega člena so v času, ko je s
predpisi prepovedano izvajanje dejavnosti ali zbiranje ljudi v zavodih, ki
izvajajo predšolsko vzgojo, ti zavodi upravičeni do 20% sredstev po merilu
število zaposlenih in merilu število udeležencev, če izvajajo dejavnost zaradi
nujnih primerov zagotavljanja varstva otrok. Delež sredstev se lahko sorazmerno
poveča, če zavod s pisno vlogo izkaže, da delež vključenih otrok v vrtec
presega 20%. Vlogo mora upravičenec predložiti ministrstvu najpozneje do 15.
dne v tekočem mesecu za pretekli mesec.
(7) Obseg sredstev, izračunan na podlagi mesečnih stroškov po
merilih število zaposlenih in število udeležencev, se zavodom za vzgojo in
izobraževanje otrok in mladostnikov s posebnimi potrebami poveča s faktorjem 2,
osnovnim šolam s prilagojenim programom s faktorjem 1,5.
8. člen
(vračilo sredstev)
(1) Upravičenec do sredstev po tem pravilniku mora omogočiti
ministrstvu vpogled v evidence, listine in drugo dokumentacijo, povezano z
višino dodeljenih sredstev in njihovo porabo.
(2) Če se pri preverjanju upravičenosti do prejema sredstev
ugotovi, da jih je upravičenec pridobil v neupravičeni višini ali da
upravičenec sredstev ni uporabil za namene iz 6. člena tega pravilnika, jih
mora upravičenec vrniti v 30 dneh od poziva ministrstva. Če upravičenec, ki je
prejel sredstva po tem pravilniku, pozneje ugotovi, da ne izpolnjuje pogojev po
tem pravilniku ali da je prejel sredstva v neupravičeni višini ali da sredstva
ni namensko porabil, o tem obvesti ministrstvo.
9. člen
(sklep)
O obsegu sredstev po upravičencih odloči pristojni minister s
sklepom, ki je podlaga za izplačilo.
10. člen
(obdobje financiranja zaščitne opreme)
Obdobje financiranja upravičenih stroškov zaščitne opreme po
tem pravilniku traja od 1. marca 2021 do prenehanja izvajanja ukrepov obvezna
uporaba osebne zaščitne opreme ter dezinfekcija prostorov zaradi preprečevanja
širjenja okužbe z virusom SARS-CoV-2 pri izvajalcih iz 2. člena tega
pravilnika.

Pravilnik o metodologiji financiranja zaščitne
opreme in dezinfekcije prostorov izvajalcem storitev na področju vzgoje,
izobraževanja in znanosti (Uradni list RS, št. 26/21) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
(začetek financiranja po
tem pravilniku)
Obseg sredstev po tem pravilniku se prvič določi za marec
2021 v aprilu 2021.
12. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvi Pravilnika o
metodologiji financiranja zaščitne opreme in dezinfekcije prostorov izvajalcem
storitev na področju vzgoje, izobraževanja in znanosti (Uradni list RS, št. 163/21) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(začetek financiranja)
Sredstva za opremo iz nove druge alineje 6. člena pravilnika
upravičenci uveljavljajo od 1. septembra 2021.
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.