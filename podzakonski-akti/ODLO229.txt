1
Za kulturni spomenik državnega pomena se razglasi enoto
dediščine:
-       
Bogenšperk – Grad Bogenšperk (EŠD 29).
Enota ima zaradi kulturnih, umetnostno-arhitekturnih,
zgodovinskih in drugih izjemnih lastnosti poseben pomen za Republiko Slovenijo.
Zato jo razglašamo za kulturni spomenik državnega pomena z lastnostmi kulturne
krajine, umetnostno-arhitekturnega spomenika in zgodovinskega spomenika.
2
Lastnosti, ki utemeljujejo razglasitev za spomenik državnega
pomena:
Grad Bogenšperk, prostorska dominanta in dom izjemne
osebnosti, je bil v osnovi zgrajen v 15. stoletju, pomembnejše prezidave
izvirajo iz 16. in 17. stoletja. Kvadratno tlorisno zasnovo dvonadstropnega
gradu sestavljajo štirje med seboj povezani trakti z obrambnimi stolpi na treh
vogalih. Grad je zgodovinsko pomemben kot nekdanja lastnina in dom Janeza
Vajkarda Valvasorja od leta 1672 do 1692. Na gradu je imel za svoj čas izjemno
knjižnico, zbirko grafik in instrumentov. V bakrotiskarni, ki jo je Valvasor v
gradu uredil leta 1678, je nastajala Slava vojvodine Kranjske.
3
Spomenik obsega zemljišče,
parcelne številke 1941, 1942, 1943, 1944/3, 1945, 1957/1, 1957/2, 1958, 1959,
1960, 1961, 1962, 1963, 1964, 1965/3, 1965/4, 1965/5, 2027/3 (del parcele:
južni in osrednji del poti do parcele št. 2009), 2029 (del parcele: del poti od
parcele št. 2027/3 do parcele št. 1955 oziroma 1956/2), vse k.o. Liberga. Meja
spomenika je določena na digitalnem katastrskem načrtu (uveljavljen dne 25. 10.
2002, Uradni list RS, št. 97/02, datoteka z dne 1. 2. 2005, izvorno merilo
1:2880) in vrisana na temeljnem topografskem načrtu v merilu 1:5000. Izvirnika
načrtov hranita Ministrstvo za kulturo, Direktorat za kulturno dediščino, in
Zavod za varstvo kulturne dediščine Slovenije (v nadaljevanju: zavod).
Vplivno območje spomenika obsega vse površine radialno v
razdalji 200 metrov od grajskega kompleksa ter območja v širši okolici, na
katerih bi bili postavljeni objekti ali zasajene kulture, ki bi s svojo
namembnostjo, obliko ali velikostjo lahko negativno vplivali na zaščitene
elemente spomenika.
4
Za spomenik velja varstveni režim, ki določa:
-       
varovanje kulturnih, arhitekturnih in zgodovinskih vrednot v celoti, v
njihovi izvirnosti in neokrnjenosti,
-       
podrejanje vsake rabe in vseh posegov v grad in odprti prostor
ohranjanju in vzdrževanju varovanih spomeniških lastnosti in muzejski
namembnosti,
-       
prepoved predelav vseh likovnih in tehničnih prvin stavbe, ki so
ovrednotene kot del spomenika, zlasti gabaritov in tlorisne sheme ter
ohranjenih delov opreme,
-       
podrejanje vsake rabe in vseh posegov v park in odprti prostor
ohranjanju in vzdrževanju varovanih spomeniških lastnosti: značilnega tlorisa,
razporeda poti in rastlinskih združb in druge opreme parka, varovanje vedut na
parkovno celoto in ohranitev pogledov iz parka,
-       
znotraj območja je prepovedano postavljanje objektov trajnega ali
začasnega značaja, vključno z nadzemno in podzemno infrastrukturo ter nosilci
reklam, razen v primerih, ki jih s predhodnim kulturnovarstvenim soglasjem
odobri pristojni zavod,
-       
prepovedana je vožnja z motornimi vozili znotraj zaščitenega območja,
razen za potrebe vzdrževanja, raziskovanja in oskrbe,
-       
omogočanje predstavitve celote in posameznih zaščitenih elementov ter
dostopnost javnosti v meri, ki ne ogroža varovanja spomenika in v 2. točki
naštetih posameznih elementov te enote.
Zavarovano območje je namenjeno:
-       
trajni ohranitvi kulturnih, arhitekturnih in zgodovinskih vrednot,
-       
povečevanju pričevalnosti kulturnega spomenika,
-       
prezentaciji kulturnih vrednot spomenika in situ, v tisku in drugih
medijih,
-       
učno-demonstracijskemu delu,
-       
znanstveno-raziskovalnemu delu.
5
Za vsako morebitno spremembo funkcije kulturnega spomenika
ali njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine (Uradni list RS, št. 7/99).
Odločbe iz prejšnjega odstavka določajo pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za čim bolj
učinkovito varstvo spomenika.
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.

Priloga:
Kulturni spomenik državnega pomena; Grad Bogenšperk (topografski načrt)

Odlok o razglasitvi gradu Bogenšperk za
kulturni spomenik državnega pomena (Uradni list RS, št. 81/99) vsebuje naslednjo končno določbo:
»8
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi Odloka o razglasitvi Gradu Bogenšperk za kulturni spomenik državnega
pomena (Uradni list RS, št. 46/05) vsebuje naslednjo končno določbo:
»2
Ta odlok začne veljati naslednji dan po objavi v Uradnem
listu Republike Slovenije.«.