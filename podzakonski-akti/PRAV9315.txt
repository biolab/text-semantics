I. SPLOŠNE DOLOČBE
1. člen
(vsebina)
(1) Ta pravilnik določa način in obseg
izvajanja, pogoje za izvajalce monitoringa stanja površinskih voda ter način in
obliko poročanja o monitoringu stanja površinskih voda v skladu z:
-      
Direktivo Evropskega parlamenta in Sveta 2000/60/ES z dne 23. oktobra
2000 o določitvi okvira za ukrepe Skupnosti na področju vodne politike (UL L
327 z dne 22. 12. 2000, str. 1), zadnjič spremenjeno z Direktivo Komisije
2014/101/EU z dne 30. oktobra 2014 o spremembi Direktive Evropskega parlamenta
in Sveta 2000/60/ES o določitvi okvira za ukrepe Skupnosti na področju vodne
politike (UL L 311 z dne 31. 10. 2014, str. 32),
-      
Direktivo 2008/105/ES Evropskega parlamenta in Sveta z dne 16. decembra
2008 o okoljskih standardih kakovosti na področju vodne politike, spremembi in
poznejši razveljavitvi direktiv Sveta 82/176/EGS, 83/513/EGS, 84/156/EGS,
84/491/EGS, 86/280/EGS ter spremembi Direktive 2000/60/ES Evropskega parlamenta
in Sveta (UL L 348, 24. 12. 2008, str. 84), zadnjič spremenjeno z Direktivo
2013/39/EU Evropskega parlamenta in Sveta z dne 12. avgusta 2013 o spremembi
direktiv 2000/60/ES in 2008/105/ES v zvezi s prednostnimi snovmi na področju
vodne politike (UL L 226, 24. 8. 2013, str. 1) in
-      
Direktivo Komisije 2009/90/ES z dne 31. julija 2009 o določitvi
strokovnih zahtev za kemijsko analiziranje in spremljanje stanja voda v skladu
z Direktivo Evropskega parlamenta in Sveta 2000/60/ES (UL L 201, 1. 8. 2009,
str. 36).
(2) Monitoring stanja površinskih voda vključuje
tudi monitoring hidroloških pojavov v delu, ki se nanaša na kemijsko in ekološko
stanje vodnih teles površinskih voda.
2. člen
(uporaba)
(1) Ta pravilnik se uporablja za monitoring
stanja vodnih teles površinskih voda, določenih s predpisom, ki ureja določitev
in razvrstitev vodnih teles površinskih voda, ali njihove dele ali skupine.
(2) Ne glede na prejšnji odstavek se za
vodna telesa teritorialnega morja ne uporabljajo določbe tega pravilnika, ki se
nanašajo na:
-      
ekološko stanje obalnih voda in
-      
spremljanje vrednosti parametrov kemijskega stanja in posebnih
onesnaževal v organizmih.
(3) Za umetna in močno preoblikovana vodna telesa
se navajanje ekološkega stanja šteje za navajanje ekološkega potenciala, razen,
kadar ta pravilnik določa drugače.
3. člen
(izrazi)
Izrazi, uporabljeni v tem pravilniku, imajo
naslednji pomen:
1.    
analizna metoda je zaporedje postopkov, ki se uporabljajo pri merjenju posameznega
parametra;
2.    
meja zaznavnosti je izhodni merilni signal ali vrednost koncentracije nad
katero je mogoče z opredeljeno ravnijo zaupanja potrditi, da se vzorec razlikuje
od slepega vzorca, ki ne vsebuje zadevnega parametra;
3.    
meja določljivosti je opredeljeni mnogokratnik meje zaznavnosti pri koncentraciji
parametra, ki jo je mogoče določiti s sprejemljivo natančnostjo in točnostjo. Mejo
določljivosti je mogoče izračunati z uporabo ustrezne standardne raztopine ali vzorca
in jo je mogoče določiti prek najnižje kalibracijske točke na kalibracijski krivulji
z izključitvijo slepega vzorca;
4.    
merilna negotovost je nenegativen parameter, povezan z merilnim
rezultatom, ki označuje raztros vrednosti, ki jih je na podlagi opravljenih informacij
mogoče pripisati merjeni veličini;
5.    
razširjena merilna negotovost rezultata meritve označuje interval okoli tega
rezultata v katerem z določeno statistično verjetnostjo pričakujemo pravo vrednost
merjene veličine;
6.    
posebno varstveno območje je območje v skladu s predpisom, ki ureja posebna
varstveno območja (območja Natura 2000).
4. člen
(izvajanje monitoringa)
Izvajanje monitoringa stanja površinskih voda
obsega:
-      
vzpostavitev mreže mest vzorčenja za ugotavljanje kemijskega in ekološkega
stanja vodnih teles površinskih voda,
-      
vzpostavitev mreže mest vzorčenja za ugotavljanje ustreznosti glede na dodatne
zahteve v skladu s predpisom, ki ureja stanje površinskih voda,
-       vzorčenje in analize v skladu s programom nadzornega
oziroma operativnega monitoringa iz 28. člena tega pravilnika,
-      
preiskovalni monitoring in
-      
vodenje evidence o mestih vzorčenja za ugotavljanje kemijskega in ekološkega
stanja vodnih teles površinskih voda.
II. MREŽA MEST VZORČENJA
5. člen
(mreža mest vzorčenja)
(1) Mreža mest vzorčenja je več mest
vzorčenja povezanih v merilni sistem, ki omogoča ugotavljanje kemijskega in ekološkega
stanja, značilnega za površinske vode vsakega povodja oziroma porečja. Na mestih
vzorčenja, ki so vključena v mrežo mest vzorčenja, se zagotovijo podatki o hidroloških
parametrih ter meritve parametrov kemijskega stanja in elementov kakovosti ekološkega
stanja površinskih voda, vključno z zbiranjem in prenosom rezultatov meritev.
(2) Hidrološki parametri iz prejšnjega odstavka
so:
-      
vodostaj in pretok za reke,
-      
vodostaj, zadrževalni čas ter dotok in iztok za jezera in
-      
vodostaj in višina valov za obalno vodo.
(3) Mreža mest vzorčenja za monitoring stanja
površinskih voda se vzpostavi tako, da se zagotovi skladen in izčrpen pregled kemijskega
in ekološkega stanja površinskih voda v vsakem povodju in porečju ter omogoči opredelitev
kemijskega stanja vodnih teles površinskih voda ter razvrstitev vodnih teles površinskih
voda ter umetnih in močno preoblikovanih vodnih teles v pet razredov ekološkega
stanja oziroma ekološkega potenciala.
6. člen
(vzpostavitev mreže mest vzorčenja)
Vzpostavitev mreže mest vzorčenja iz prve in
druge alinee 4. člena tega pravilnika obsega:
-      
načrtovanje in izbiro ter določitev mest vzorčenja za ugotavljanje kemijskega
in ekološkega stanja površinskih voda in
-      
načrtovanje in izbiro ter določitev mest vzorčenja, značilnih za ugotavljanje
ustreznosti vode glede na dodatne zahteve v skladu s predpisom, ki ureja stanje
površinskih voda.
III. NADZORNI IN OPERATIVNI MONITORING
7. člen
(nadzorni monitoring)
(1) Nadzorni monitoring zajema obdobje
enega koledarskega leta in se izvaja enkrat v vsakem obdobju veljavnosti načrta
upravljanja voda v skladu s predpisi, ki urejajo vode, tako da se:
-      
oceni celovito stanje površinske vode v vsakem povodju ali porečju na posameznem
vodnem območju,
-      
spremeni in dopolni prikaz vplivov človekove dejavnosti na stanje površinskih
voda v skladu s predpisom, ki ureja podrobnejšo vsebino in način priprave načrta
upravljanja voda,
-      
omogoči smotrno in učinkovito načrtovanje programa monitoringa stanja površinskih
voda za naslednje obdobje,
-      
oceni dolgoročne spremembe naravnih razmer in
-      
oceni dolgoročne spremembe, nastale zaradi široko razširjenih človekovih
dejavnosti.
(2) Ne glede na prejšnji odstavek se lahko nadzorni
monitoring izvede v obdobju vsakega tretjega načrta upravljanja voda v skladu s
predpisi, ki urejajo vode, če:
-      
je iz rezultatov nadzornega monitoringa iz prejšnjega obdobja razvidno, da
je zadevno vodno telo doseglo dobro stanje, in
-      
je iz rezultatov pregleda vplivov človekove dejavnosti na stanje površinskih
voda v skladu s predpisom, ki ureja podrobnejšo vsebino in način priprave načrta
upravljanja voda, razvidno, da se vplivi na zadevno vodno telo niso spremenili.
8. člen
(mesta vzorčenja za nadzorni monitoring)
(1) Nadzorni monitoring se izvaja na
zadostnem številu vodnih teles površinske vode, tako da se zagotovi dovolj mest
vzorčenja za oceno celovitega stanja površinske vode v vsakem povodju ali porečju
na posameznem vodnem območju. Pri izbiri teh vodnih teles je treba zagotoviti, da
se stanje spremlja zlasti na mestih kjer:
-      
je pretok pomemben za vodno območje kot celoto, vključno z mesti na velikih
rekah, kadar je prispevna površina večja od 2.500 km2,
-      
je količina vode pomembna za vodno območje kot celoto, vključno z jezeri
in vodnimi zadrževalniki s površino večjo od 0,5 km2 in obalnimi vodami,
-      
vodno telo prečka državna meja ali po vodnem telesu teče državna meja in
se kemijsko oziroma ekološko stanje ugotavlja na podlagi mednarodnih sporazumov,
in
-      
je potrebno oceniti obremenitve z onesnaževalom, ki se prenese čez državno
mejo ali v morje.
(2) V mrežo mest vzorčenja za nadzorni monitoring
se vključijo tudi mesta vzorčenja iz priloge Odločbe Komisije z dne 17. avgusta
2005 o vzpostavitvi registra mest, ki bodo sestavljala interkalibracijsko mrežo,
v skladu z Direktivo 2000/60/ES Evropskega parlamenta in Sveta (2005/646/ES) (UL
L št. 243 z dne 19. 9. 2005, str. 1).
9. člen
(izbor elementov kakovosti za nadzorni monitoring)
(1) Nadzorni monitoring se na vsakem
mestu vzorčenja iz prejšnjega člena izvaja za:
-      
parametre kemijskega stanja, ki se odvajajo v vode na povodju ali porečju,
-      
posebna onesnaževala, ki se v pomembnih količinah odvajajo v vode na povodju
ali porečju,
-      
vse biološke elemente kakovosti ekološkega stanja,
-      
vse splošne fizikalno-kemijske parametre, in
-      
vse hidromorfološke elemente kakovosti ekološkega stanja.
(2) Obseg meritev in analiz kemijskega in
ekološkega stanja se določi v programu nadzornega monitoringa.
10. člen
(operativni monitoring)
(1) Operativni monitoring se izvaja skozi
celotno obdobje veljavnosti načrtov upravljanja voda v skladu s predpisi, ki urejajo
vode, tako da se:
-      
določi stanje tistih vodnih teles površinskih voda, za katera je bilo v skladu
s predpisom, ki ureja podrobnejšo vsebino in način priprave načrta upravljanja voda,
ocenjeno, da ne bodo dosegla okoljskih ciljev, 
-      
oceni kakršnekoli spremembe stanja vodnih teles iz prejšnje alinee zaradi
izvajanja programa ukrepov in 
-      
zagotovi kontinuirano spremljanje stanja na posameznih vodnih telesih
površinskih voda.
(2) Pri pripravi programa operativnega monitoringa
se upošteva:
-      
podatke in informacije iz analize vplivov človekove dejavnosti na stanje
površinskih voda v skladu s predpisom, ki ureja podrobnejšo vsebino in način priprave
načrta upravljanja voda in
-      
rezultate nadzornega monitoringa.
(3) Pogostost operativnega monitoringa se lahko
zmanjša, če se na podlagi podatkov in informacij iz prejšnjega odstavka ugotovi,
da vpliv na vodno telo površinske vode ni pomemben, ali če se ustrezna obremenitev
odstrani.
11. člen
(mesta vzorčenja za operativni monitoring)
(1) Operativni monitoring se izvaja za
vsa vodna telesa površinske vode, za katera velja da:
-      
je bilo na podlagi analize vplivov človekovih dejavnosti na stanje površinskih
voda ali rezultatov nadzornega monitoringa ocenjeno, da ne bodo dosegla okoljskih
ciljev,
-      
se izvajajo ukrepi zaradi doseganja dobrega stanja površinskih voda ali ukrepi,
da se prepreči poslabšanje stanja površinskih voda, in
-      
ne dosegajo dobrega stanja.
(2) Operativni monitoring se izvaja tudi za
vodno telo ali njegov del:
-      
v katerega se odvajajo odpadne vode, ki povzročajo onesnaženost s parametri
kemijskega stanja ali posebnimi onesnaževali ali splošnimi fizikalno-kemijskimi
parametri ekološkega stanja površinskih voda,
-      
ki je obremenjen zaradi znatnega vpliva razpršenih virov onesnaževanja,
-      
ki je obremenjen zaradi znatnega vpliva hidromorfoloških sprememb,
-      
kjer se odvzema površinska voda za oskrbo s pitno vodo in
-      
ki leži na posebnem varstvenem območju.
(3) Mesta vzorčenja za operativni monitoring
se izberejo tako, da se:
-      
zagotovi dovolj mest vzorčenja na vsakem vodnem telesu površinskih voda za
ocenitev obsega in vpliva točkovnega vira za vodna telesa, ogrožena zaradi pomembnih
točkovnih obremenitev. Kadar vodno telo obremenjuje več točkovnih virov, se mesta
vzorčenja lahko izberejo tako, da se oceni velikost in vpliv teh obremenitev kot
celote;
-      
zagotovi dovolj mest vzorčenja v izbranih vodnih telesih površinskih voda
za ocenitev velikosti in vpliva razpršenih obremenitev za vodna telesa, ogrožena
zaradi pomembnih razpršenih obremenitev. Vodna telesa se izberejo tako, da so reprezentativna
za določanje relativnega tveganja nastanka razpršenih obremenitev in relativnega
tveganja, da se ne doseže dobro ekološko stanje površinskih voda ter relativnega
tveganja, da se ne doseže dodatnih zahtev na posebnih varstvenih območjih;
-      
zagotovi dovolj mest vzorčenja v izbranih vodnih telesih površinskih voda
za oceno velikosti in vpliva hidromorfoloških obremenitev za vodna telesa, ogrožena
zaradi pomembnih hidromorfoloških obremenitev. Izbor vodnih teles mora kazati celoten
vpliv hidromorfološke obremenitve na vsa vodna telesa;
-      
zagotovi vzorčno mesto na samem mestu odvzema vode ali na drugem mestu pred
vstopom v postopek obdelave vode za vodna telesa ali njihove dele, kjer se odvzema
površinska voda za oskrbo s pitno vodo.
12. člen
(izbor elementov kakovosti za operativni monitoring)
(1) Operativni monitoring se izvaja na
vsakem mestu vzorčenja iz prejšnjega člena za tiste elemente kakovosti, ki kažejo
posamezne obremenitve vodnega telesa ali vodnih teles, da se oceni velikost obremenitev
in vpliv teh obremenitev na vodna telesa površinske vode.
(2) Operativni monitoring se izvaja za:
-      
parametre kemijskega stanja, ki se odvajajo v vodno telo,
-      
metrike, s katerimi se vrednoti biološki element ali elemente kakovosti,
ki so najbolj občutljivi na ugotovljene obremenitve vodnih teles,
-      
posebna onesnaževala in splošne fizikalno-kemijske parametre, ki se v pomembnih
količinah odvajajo v vodno telo ali telesa,
-      
parametre, s katerimi se vrednoti hidromorfološki element kakovosti, ki je
najbolj občutljiv na ugotovljeno obremenitev, in
-      
snovi, ki se odvajajo v površinsko vodo v pomembnih količinah in bi lahko
vplivale na stanje vodnega telesa ali njegovega dela, kjer se odvzema površinska
voda za oskrbo s pitno vodo, ter se v skladu s predpisom, ki ureja pitno vodo, spremljajo
zaradi ugotavljanja zdravstvene ustreznosti pitne vode.
(3) Obseg meritev in analiz kemijskega in
ekološkega stanja se določi v programu operativnega monitoringa.
IV. PREISKOVALNI MONITORING
13. člen
(preiskovalni monitoringa)
(1) Preiskovalni monitoring se oblikuje
za vodna telesa površinskih voda, kjer je treba ugotoviti:
-      
razloge za prekoračitve okoljskih standardov kakovosti ali mejnih vrednosti
za dobro ekološko stanje, če ti niso znani,
-      
vzroke za nedoseganje ciljev, če nadzorni monitoring pokaže, da okoljski
cilji za vodno telo ne bodo doseženi, operativni monitoring pa še ni vzpostavljen,
ali
-      
velikost in vplive naključnega onesnaženja.
(2) Preiskovalni monitoring se izvaja za tiste
parametre in metrike ter v takšnem obsegu, kot je potrebno za ugotavljanje iz prejšnjega
odstavka.
(3) Rezultati preiskovalnega monitoringa se
uporabijo pri pripravi programov ukrepov za primere iz prvega odstavka tega člena.
IV.a MONITORING SNOVI Z NADZORNEGA SEZNAMA
13.a člen
(monitoring snovi z nadzornega seznama)
(1) Monitoring snovi z nadzornega seznama
iz predpisa, ki ureja stanje površinskih voda, se izvaja na izbranih
reprezentativnih mestih vzorčenja v obdobju najmanj 12 mesecev. Monitoring
vsake snovi z nadzornega seznama se začne v šestih mesecih po njeni uvrstitvi
na ta seznam.
(2) Za monitoring snovi iz prejšnjega
odstavka se izbereta vsaj dve reprezentativni mesti vzorčenja. Pri izbiri
reprezentativnih mest vzorčenja, pogostosti in časa monitoringa za vsako snov
se upoštevajo vzorci uporabe in možna prisotnost teh snovi.
(3) Monitoring snovi iz prejšnjega odstavka
se vključi v program monitoringa iz 27. člena tega pravilnika.
(4) Če je na podlagi obstoječih programov
monitoringa ali strokovnih podlag na voljo dovolj primerljivih,
reprezentativnih in nedavnih podatkov monitoringa posameznih parametrov snovi
iz prvega odstavka tega člena ter je bil monitoring teh snovi izveden z uporabo
metodologij, ki izpolnjujejo zahteve tehničnih smernic za spremljanje snovi z
nadzornega seznama, dodatnega monitoringa teh snovi ni treba izvesti.
V. IZVAJANJE MONITORINGA
1. Monitoring kemijskega stanja vodnih teles
površinskih voda
14. člen
(pogostost monitoringa kemijskega stanja)
(1) Na mestih vzorčenja nadzornega in
operativnega monitoringa je potrebno vzorčiti z enakomernimi presledki.
(2) V obdobju nadzornega monitoringa se
meritve parametrov kemijskega stanja izvajajo:
-      
enkrat mesečno v vodi,
-      
vsaj enkrat letno v organizmih za snovi, za katere so s predpisom, ki
ureja stanje površinskih voda, določeni okoljski standardi kakovosti, izraženi
kot vrednost parametra kemijskega stanja v tkivu organizmov,
-      
enkrat na tri leta v sedimentu oziroma organizmih za snovi, za katere je
s predpisom, ki ureja stanje površinskih voda, določeno, da se zaradi
zagotavljanja dolgoročne analize trendov koncentracij spremljajo v sedimentu
oziroma živih organizmih.
(3) V okviru operativnega monitoringa se pogostost
meritev parametrov kemijskega stanja določi tako, da se zagotovi dovolj podatkov
za zanesljivo oceno stanja ustreznega parametra in časovni razmiki niso večji od:
-      
enega meseca za meritve parametrov kemijskega stanja v vodi,
-      
enega leta za meritve parametrov kemijskega stanja v organizmih za
snovi, za katere so s predpisom, ki ureja stanje površinskih voda, določeni
okoljski standardi kakovosti, izraženi kot vrednost parametra kemijskega stanja
v tkivu organizmov,
-      
treh let za meritve parametrov kemijskega stanja v sedimentu oziroma organizmih
za snovi, za katere je s predpisom, ki ureja stanje površinskih voda, določeno,
da se zaradi zagotavljanja dolgoročne analize trendov koncentracij spremljajo v
sedimentu oziroma organizmih.
(4) V okviru preiskovalnega monitoringa se analize
parametrov izvajajo s tako pogostostjo, da se zagotovi zadostno število rezultatov
meritev in analiz za ugotavljanje vzrokov in razlogov iz prve in druge alinee 13.
člena ter velikosti in vplivov naključnega onesnaženja iz tretje alinee prvega odstavka
13. člena tega pravilnika.
(5) Ne glede na drugi in tretji odstavek
tega člena se lahko v programu monitoringa iz 27. člena tega pravilnika za
meritve parametrov kemijskega stanja v sedimentu oziroma organizmih določi
pogostost meritev, ki odstopa od zahtev iz druge oziroma tretje alinee
prejšnjega odstavka, če je na podlagi tehničnega znanja in strokovne presoje
upravičeno izvajanje meritev v drugačnih časovnih presledkih.
(6) Ne glede na drugi in tretji odstavek
tega člena se lahko monitoring snovi bromirani difeniletri, živo srebro in
njegove spojine, poliaromatski ogljikovodiki (PAH), tributilkositrove spojine
(tributilkositrov kation), perfluorooktan sulfonska kislina in njeni derivati
(PFOS), dioksini in dioksinom podobne spojine, heksabromociklododekan (HBCDD),
heptaklor in heptaklor epoksid izvaja manj pogosto, kot je to določeno v:
-      
drugi alineji drugega odstavka oziroma drugi alineji tretjega odstavka
tega člena, če je monitoring reprezentativen in že obstaja statistično trdno
izhodišče za prisotnost teh snovi v vodnem okolju,
-      
tretji alineji drugega odstavka oziroma tretji alineji tretjega odstavka
tega člena, če je na podlagi tehničnega znanja in strokovne ocene upravičeno
izvajanje monitoringa v drugačnih časovnih presledkih.
(7) Meritve snovi z nadzornega seznama iz
predpisa, ki ureja stanje površinskih voda, se izvajajo najmanj enkrat letno.
15. člen
(izvajanje monitoringa kemijskega stanja)
(1) Izvajanje meritev in analiz monitoringa
kemijskega stanja obsega:
-      
vzorčenje površinskih voda,
-      
pripravo, prevoz in shranjevanje vzorcev,
-      
prevzem vzorcev v laboratoriju,
-      
pripravo vzorcev v laboratoriju, merjenje in analizo vzorcev površinskih
voda,
-      
vrednotenje rezultatov analiz za ugotavljanje kemijskega stanja celotnega
vodnega telesa površinske vode in
-      
izdelavo poročila o opravljenih meritvah in analizah.
(2) Za analize vzorcev se uporabljajo analizne
metode, vključno z laboratorijskimi, terenskimi in on-line metodami, ki:
-      
so validirane in dokumentirane v skladu s standardom SIST EN
ISO/IEC-17025, ki je na vpogled pri organu, pristojnem za standardizacijo, ali v
skladu z drugim enakovrednim mednarodno priznanim standardom in
-      
ustrezajo minimalnim izvedbenim merilom za analizne metode.
(3) Posode za vzorce, reagenti ali metode za
konzerviranje dela vzorca za analizo enega ali več parametrov kemijskega stanja,
razpošiljanje in shranjevanje vzorcev ter priprava vzorcev za analizo ne smejo vplivati
na rezultate meritev. Vzorce je treba hraniti v posodah iz materialov, kot je določeno
s standardom SIST EN ISO 5667-3.
16. člen
(minimalna izvedbena merila za analizne metode)
(1) Analizne metode morajo temeljiti
na merilni negotovosti 50 odstotkov ali manj (k=2), ocenjeno na ravni ustreznih
okoljskih standardov kakovosti v skladu s predpisom, ki ureja stanje površinskih
voda, in meji določljivosti, ki znaša 30 odstotkov vrednosti ustreznega okoljskega
standarda kakovosti ali manj.
(2) Če za dani parameter okoljskih standardov
kakovosti ni na voljo ali če ni na voljo analiznih metod, ki izpolnjujejo minimalna
izvedbena merila iz prejšnjega odstavka, se uporabi najboljše razpoložljive tehnike,
ki ne povzročajo nesorazmerno visokih stroškov.
17. člen
(pogoji za izvajalca monitoringa kemijskega
stanja)
(1) Izvajalec posameznih nalog monitoringa
kemijskega stanja, ki se nanašajo na vzorčenje in analize parametrov kemijskega
stanja po tem pravilniku, mora:
1.    
uporabljati sistem vodenja kakovosti v skladu s standardom SIST EN
ISO/IEC-17025 ali drugim enakovrednim mednarodno priznanim standardom,
2.    
dokazovati svojo usposobljenost za analizo parametrov kemijskega stanja,
katerih meritve izvaja, na naslednji način:
- 
z udeležbo v programih preskušanja strokovne usposobljenosti za parametre
kemijskega stanja pri koncentracijah, ki so značilne za programe monitoringa kemijskega
stanja v skladu s tem pravilnikom, in
- 
z analizo dostopnih referenčnih materialov, ki so reprezentativni za zbrane
vzorce in vsebujejo ustrezne ravni koncentracij glede na okoljske standarde kakovosti
v skladu s predpisom, ki ureja stanje površinskih voda.
(2) Programe preskušanja strokovne usposobljenosti
iz prve alinee 2. točke prejšnjega odstavka in prve alinee 2. točke prvega
odstavka 22. člena tega pravilnika organizirajo akreditirane, mednarodno ali nacionalno
priznane organizacije, ki izpolnjujejo zahteve standarda SIST EN ISO/IEC 17043 ali
drugega enakovredno mednarodno priznanega standarda. Rezultati udeležbe v teh programih
se ocenijo na podlagi sistemov točkovanja, določenih v standardu SIST EN
ISO/IEC 17043, standardu ISO-13528 ali drugem enakovrednem mednarodno priznanem
standardu.
2. Monitoring ekološkega stanja vodnih teles
površinskih voda
18. člen
(pogostost monitoringa ekološkega stanja)
(1) V obdobju nadzornega monitoringa
se analize posebnih onesnaževal in splošnih fizikalno-kemijskih parametrov izvajajo
s pogostostjo, ki je za te elemente kakovosti ekološkega stanja določena v prilogi
1, ki je sestavni del tega pravilnika. Za biološke in hidromorfološke elemente kakovosti
se analize izvedejo vsaj enkrat v obdobju nadzornega monitoringa.
(2) Za operativni monitoring se pogostost analiz
posameznih elementov kakovosti ekološkega stanja določi tako, da se zagotovi dovolj
podatkov za zanesljivo oceno stanja ustreznega elementa kakovosti in časovni razmiki
niso večji od tistih, določenih v prilogi 1 tega pravilnika.
(3) Za preiskovalni monitoring se analize elementov
kakovosti izvajajo s tako pogostostjo, da se zagotovi zadostno število rezultatov
analiz za ugotavljanje vzrokov in razlogov iz prve in druge alinee 13. člena ter
velikosti in vplivov naključnega onesnaženja iz tretje alinee prvega odstavka 13.
člena tega pravilnika.
(4) Izbrana pogostost monitoringa mora upoštevati
spremenljivost parametrov zaradi naravnih razmer in človekovega vpliva ter mora
zagotavljati sprejemljivo raven zaupanja in natančnost rezultatov analiz. Čas vzorčenja
je treba izbrati tako, da je vpliv sezonskih nihanj na rezultate čim manjši in je
tako zagotovljeno, da rezultati analiz odražajo spremembe v vodnem telesu, ki so
nastale zaradi človekovega obremenjevanja. Kadar je to potrebno, se v različnih
letnih časih istega leta izvedejo dodatne analize.
(5) V programu monitoringa se lahko določi drugačna
pogostost monitoringa od predpisane, če je to potrebno zaradi večje zanesljivosti
rezultatov vrednotenja ekološkega stanja.
19. člen
(izvajanje monitoringa ekološkega stanja)
Izvajanje monitoringa ekološkega stanja obsega:
-      
merjenje temperature vode, električne prevodnosti, pH, nasičenosti vode s
kisikom, koncentracije v vodi raztopljenega kisika, prosojnosti in drugih parametrov,
ki se jih meri na mestu vzorčenja,
-      
vzorčenje površinskih voda,
-      
pripravo, prevoz in shranjevanje vzorcev,
-      
prevzem vzorcev v laboratoriju,
-      
pripravo vzorcev v laboratoriju, merjenje in analizo vzorcev površinskih
voda,
-      
vrednotenje rezultatov analiz za ugotavljanje ekološkega stanja celotnega
vodnega telesa površinske vode in
-      
izdelavo poročila o opravljenih meritvah in analizah.
20. člen
(metodologije in standardi za monitoring ekološkega
stanja)
(1) Za vzorčenje posameznih bioloških
elementov kakovosti ekološkega stanja, laboratorijsko obdelavo vzorcev,
izračune posameznih metrik in vrednotenje ekološkega stanja s posameznimi
biološkimi elementi kakovosti ekološkega stanja se uporabljajo metodologije iz
preglednice 1 iz priloge 2, ki je sestavni del tega pravilnika.
(2) Za ocenjevanje hidromorfoloških
elementov kakovosti ekološkega stanja in vrednotenje ekološkega stanja s
posameznimi hidromorfološkimi elementi kakovosti ekološkega stanja se
uporabljajo metodologije iz preglednice 1 iz priloge 2 tega pravilnika. 
(3) Metodologije iz prvega in drugega
odstavka tega člena so objavljene na spletnih straneh ministrstva, pristojnega
za okolje (v nadaljnjem besedilu: ministrstvo), ter so na vpogled na sedežu
ministrstva.
(4) Za analize splošnih fizikalno-kemijskih
parametrov in posebnih onesnaževal se uporabljajo analizne metode, ki ustrezajo
pogojem iz drugega odstavka 15. člena tega pravilnika in minimalnim izvedbenim
merilom iz 16. člena tega pravilnika. Posode za vzorce, reagenti ali metode za
konzerviranje dela vzorca za analizo enega ali več splošnih fizikalno-kemijskih
parametrov ali posebnih onesnaževal, razpošiljanje in shranjevanje vzorcev ter
priprava vzorcev za analizo ne smejo vplivati na rezultate meritev. Vzorce je
treba hraniti v posodah iz materialov, kot je določeno s standardom SIST EN ISO
5667-3.
(5) Metodologije za monitoring ekološkega
stanja iz tega člena morajo ustrezati zahtevam standardov, navedenih v
preglednici 2 iz priloge 2 tega pravilnika, ali zahtevam drugih enakovrednih
mednarodno priznanih standardov, če dajejo rezultate, ki so enakovredni
rezultatom, pridobljenim s standardi iz preglednice 2 iz priloge 2 tega
pravilnika.
21. člen
(metodologije vzorčenja in
vrednotenja)
(1) Metodologije za vzorčenje in
vrednotenje ekološkega stanja s posameznimi biološkimi elementi kakovosti
vsebujejo:
1.    
navedbo tipov površinskih voda, za katere je metodologija izdelana,
2.    
referenčne razmere za tipe iz prejšnje točke,
3.    
postopke vzorčenja,
4.    
način laboratorijske obdelave vzorcev,
5.    
sezname taksonov s predpisano stopnjo determinacije za posamezne
biološke elemente kakovosti ter njihove šifre, skupaj z vrednostmi za izračune
posameznih metrik,
6.    
metode izračuna metrik, pomembne za vrednotenje s posameznimi biološkimi
elementi kakovosti, za tipe površinskih voda iz 1. točke tega odstavka,
7.    
metode normalizacije in transformacije posamezne metrike in
8.    
metode razvrščanja vodnih teles v razrede ekološkega stanja.
(2) Metodologije za ocenjevanje in
vrednotenje ekološkega stanja s posameznimi hidromorfološkimi elementi
kakovosti vsebujejo:
1.    
postopek izvedbe popisa hidromorfoloških elementov in
2.    
metodo ocene spremenjenosti hidromorfoloških elementov na podlagi
rezultatov popisa in analize podatkov razpoložljivih zbirk prostorskih
podatkov.
22. člen
(pogoji za izvajalca monitoringa ekološkega
stanja)
(1) Izvajalec posameznih nalog
monitoringa ekološkega stanja, ki se nanašajo na vzorčenje in analize posebnih
onesnaževal in splošnih fizikalno-kemijskih parametrov v skladu s tem
pravilnikom, mora:
1.    
uporabljati sistem vodenja kakovosti v skladu s standardom SIST EN
ISO/IEC-17025 ali drugim enakovrednim mednarodno priznanim standardom,
2.    
dokazovati svojo usposobljenost za analizo posebnih onesnaževal in
splošnih fizikalno-kemijskih parametrov ekološkega stanja, katerih meritve
izvaja, na naslednji način:
- 
z udeležbo v programih preskušanja strokovne usposobljenosti za posebna
onesnaževala in splošne fizikalno-kemijske parametre ekološkega stanja pri
koncentracijah, ki so značilne za programe monitoringa ekološkega stanja v
skladu s tem pravilnikom, in
- 
z analizo dostopnih referenčnih materialov, ki so reprezentativni za
zbrane vzorce in vsebujejo ustrezne ravni koncentracij glede na mejne vrednosti
razredov ekološkega stanja v skladu s predpisom, ki ureja stanje površinskih
voda.
(2) Ne glede na določbe prejšnjega odstavka
lahko terenske meritve prosojnosti, temperature vode, koncentracije v vodi raztopljenega
kisika, nasičenosti vode s kisikom, električne prevodnosti in pH izvaja tudi izvajalec
vzorčenja bioloških vzorcev. Izvajalec vzorčenja bioloških vzorcev mora za izvajanje
terenskih meritev prosojnosti uporabljati standardno Secchijevo ploščo, za izvajanje
terenskih meritev temperature vode, koncentracije v vodi raztopljenega kisika, nasičenosti
vode s kisikom, električne prevodnosti in pH pa mora uporabljati standardno elektrometrično
metodo.
(3) Izvajalec posameznih nalog monitoringa
ekološkega stanja, ki se nanašajo na vzorčenje in analize bioloških elementov
kakovosti, mora biti usposobljen za doseganje stopnje determinacije v skladu z
metodologijami iz 20. člena tega pravilnika.
3. Monitoring vodnih teles površinskih voda na
območjih s posebnimi zahtevami
23. člen
(pogostost monitoringa na območjih s posebnimi
zahtevami)
(1) Na mestih vzorčenja na vodnih telesih
površinskih voda, kjer se voda odvzema za oskrbo s pitno vodo, se meritve parametrov
izvajajo s pogostostjo, določeno glede na število oskrbovanih prebivalcev iz preglednice
2 priloge 1 tega pravilnika.
(2) Na mestih vzorčenja na vodnih telesih površinskih
voda ali njihovih delih, ki ležijo na posebnih varstvenih območjih, se analize izvajajo
s pogostostjo, ki je za posamezne elemente kakovosti določena za operativni monitoring.
24. člen
(izvajanje monitoringa na območjih, kjer se
odvzema voda za oskrbo s pitno vodo)
(1) Izvajanje monitoringa na vodnih telesih
površinskih voda, kjer se odvzema voda za oskrbo s pitno vodo, obsega:
-      
merjenje temperature vode, električne prevodnosti, pH, nasičenosti vode s
kisikom, koncentracije v vodi raztopljenega kisika, prosojnosti in drugih parametrov,
ki se jih meri na mestu vzorčenja,
-      
vzorčenje površinskih voda,
-      
pripravo vzorcev, prevoz vzorcev in shranjevanje vzorcev,
-      
prevzem vzorcev v laboratoriju,
-      
pripravo vzorcev v laboratoriju, mejenje in analizo vzorcev površinskih voda,
-       vrednotenje rezultatov analiz vzorcev iz prejšnje
alinee in
-      
izdelavo poročila o opravljenih meritvah in analizah.
(2) Za analize vzorcev se uporabljajo analizne
metode, vključno z laboratorijskimi, terenskimi in on-line metodami, ki ustrezajo
pogojem iz drugega odstavka 15. člena tega pravilnika. Posode za vzorce, reagenti
ali metode za konzerviranje dela vzorca za analizo enega ali več parametrov kemijskega
stanja, razpošiljanje in shranjevanje vzorcev ter priprava vzorcev za analizo ne
smejo vplivati na rezultate meritev. Vzorce je treba hraniti v posodah iz materialov,
kot je določeno s standardom SIST EN ISO 5667-3, ki je na vpogled pri organu, pristojnem
za standardizacijo.
25. člen
(pogoji za izvajalca monitoringa na območjih,
kjer se odvzema voda za oskrbo s pitno vodo)
Izvajalec posameznih nalog monitoringa iz prvega
odstavka prejšnjega člena mora izpolnjevati pogoje za izvajalca monitoringa kemijskega
stanja iz 17. člena tega pravilnika.
26. člen
(izvajanje monitoringa na posebnih varstvenih
območjih)
Za izvajanje monitoringa na vodnih telesih površinskih
voda ali njihovih delih, ki ležijo na posebnih varstvenih območjih, se uporabljajo
določbe 14. do 22. člena tega pravilnika.
VI. PROGRAM MONITORINGA
27. člen
(program monitoringa)
(1) Monitoring stanja vodnih teles površinskih
voda se izvaja na podlagi programa monitoringa, ki ga pripravi ministrstvo.
(2) Program monitoringa vključuje program monitoringa
kemijskega in ekološkega stanja površinskih voda.
(3) Program monitoringa iz prejšnjega odstavka
vključuje tudi program monitoringa na območjih s posebnimi zahtevami.
(4) Monitoring hidroloških parametrov se izvaja
na podlagi programa hidrološkega monitoringa, ki ga pripravi ministrstvo.
28. člen
(vsebina programa monitoringa)
(1) Program monitoringa mora vsebovati:
-      
seznam vodnih teles površinske vode za katera se ugotavlja kemijsko in ekološko
stanje v okviru nadzornega monitoringa oziroma v okviru operativnega
monitoringa,
-      
izbor mest vzorčenja in njihovo določitev s koordinatami v državnem koordinatnem
sistemu za raven merila 1:5.000,
-      
način vzorčenja ter opredelitev in opis postopkov vzorčenja,
-      
pogostost vzorčenja ter obseg analiz parametrov kemijskega stanja in
posameznih elementov kakovosti ekološkega stanja,«, dosedanja šesta alinea se
črta, dosedanja sedma in osma alinea pa postaneta peta in šesta alinea.
-      
letni načrt pogostosti vzorčenja ter obseg analiz posameznih elementov kakovosti
ekološkega stanja,
-      
opredelitev metod vzorčenja in analiznih metod parametrov kemijskega stanja
in posameznih elementov kakovosti ekološkega stanja, in
-      
oceno finančnih sredstev za izvedbo programa monitoringa, ločeno za monitoring
kemijskega in ekološkega stanja.
(2) Ne glede na prejšnji odstavek mora program
monitoringa vsebovati tudi:
-      
seznam vodnih teles površinske vode ali njihovih delov, kjer se voda odvzema
za oskrbo s pitno vodo,
-      
opis posameznega zajetja površinske vode, ki se jo odvzema za pitno vodo,
ter podatke o količinah zajete vode in podatek o številu oskrbovanih prebivalcev,
-      
izbor mest vzorčenja in njihovo določitev s koordinatami v državnem koordinatnem
sistemu za raven merila 1: 5.000,
-      
način vzorčenja ter opredelitev in opis postopkov vzorčenja,
-      
pogostost vzorčenja ter obseg analiz parametrov površinskih voda, ki so predmet
monitoringa,
-      
opredelitev analiznih metod in
-      
oceno finančnih sredstev za izvedbo programa monitoringa na območjih, kjer
se voda odvzema za oskrbo s pitno vodo.
(3) Program hidrološkega monitoringa mora vsebovati:
-      
opis mreže merilnih mest,
-      
izbor merilnih mest in njihovo določitev s koordinatami v državnem koordinatnem
sistemu za raven merila 1: 25.000,
-      
letni načrt pogostosti v skladu s prilogo 1 tega pravilnika ter obseg meritev
hidroloških parametrov in
-      
opredelitev metod za izvajanje meritev ter obdelave merjenih podatkov za
hidrološke parametre.
VII. POROČILO O MONITORINGU
29. člen
(poročilo)
(1) Ministrstvo izdela poročilo o vzorčenju
ter o meritvah in analizah, ki so predmet monitoringa stanja vodnih teles površinskih
voda.
(2) Poročilo iz prejšnjega odstavka
vključuje poročilo o kemijskem in ekološkem stanju vodnih teles površinskih
voda in mora vsebovati podatke o:
-      
pogostosti in obsegu meritev in analiz,
-      
rezultatih meritev in analiz za posamezna mesta vzorčenja,
-      
vrednotenju rezultatov meritev in analiz vzorcev za obdobje iz programa
monitoringa.
(3) Poročilo iz prvega odstavka tega člena
vključuje tudi:
-      
poročilo o rezultatih monitoringa vodnih teles površinskih voda, ki se
odvzemajo za oskrbo s pitno vodo, ter oceno ustreznosti glede na dodatne
zahteve za površinske vode, ki se odvzemajo za oskrbo s pitno vodo, v skladu s
predpisom, ki ureja stanje površinskih voda, in
-      
poročilo o stanju vodnih teles površinskih voda na posebnih varstvenih
območjih, kadar je na podlagi analize vplivov človekovih dejavnosti na stanje
površinskih voda ali rezultatov nadzornega monitoringa ocenjeno, da ne bodo
dosegla svojih okoljskih ciljev in zahtev glede površinske vode v skladu s
predpisom, ki ureja posebna varstvena območja (Natura 2000), in so zato
vključena v operativni monitoring površinskih voda.
(4) Sestavni del poročila iz prvega odstavka
tega člena je tudi ocena kemijskega stanja vodnih teles površinskih voda in prikaz
kemijskega stanja kot grafična priloga, na kateri so označena:
-      
z modro barvo vodna telesa površinskih voda, ki imajo dobro kemijsko stanje,
in
-      
z rdečo barvo vodna telesa površinskih voda, ki ne dosegajo dobrega kemijskega
stanja.
(5) Sestavni del poročila iz prvega odstavka
tega člena je tudi razvrstitev vodnih teles površinskih voda glede na ekološko stanje
oziroma umetnih in močno preoblikovanih vodnih teles glede na ekološki potencial
ter prikaz razvrstitve kot grafična priloga, na kateri so označena:
-      
z modro barvo vodna telesa površinskih voda, ki so razvrščena v zelo dobro
ekološko stanje,
-      
z zeleno barvo vodna telesa površinskih voda, ki so razvrščena v dobro ekološko
stanje,
-      
z rumeno barvo vodna telesa površinskih voda, ki so razvrščena v zmerno ekološko
stanje,
-      
z oranžno barvo vodna telesa površinskih voda, ki so razvrščena v slabo ekološko
stanje,
-      
z rdečo barvo vodna telesa površinskih voda, ki so razvrščena v zelo slabo
ekološko stanje,
-      
z zelenimi in svetlo sivimi progami umetna vodna telesa, ki so razvrščena
v dober ali največji ekološki potencial,
-      
z rumenimi in svetlo sivimi progami umetna vodna telesa, ki so razvrščena
v zmeren ekološki potencial,
-      
z oranžnimi in svetlo sivimi progami umetna vodna telesa, ki so razvrščena
v slab ekološki potencial,
-      
z rdečimi in svetlo sivimi progami umetna vodna telesa, ki so razvrščena
v zelo slab ekološki potencial,
-      
z zelenimi in temno sivimi progami močno preoblikovana vodna telesa, ki so
razvrščena v dober ali največji ekološki potencial,
-      
z rumenimi in temno sivimi progami močno preoblikovana vodna telesa, ki so
razvrščena v zmeren ekološki potencial,
-      
z oranžnimi in temno sivimi progami močno preoblikovana vodna telesa, ki
so razvrščena v slab ekološki potencial, in
-      
z rdečimi in temno sivimi progami močno preoblikovana vodna telesa, ki so
razvrščena v zelo slab ekološki potencial.
(6) Na grafičnih prilogah iz prejšnjega
odstavka se s črno piko na karti označijo tista vodna telesa površinskih voda,
ki niso dosegla dobrega ekološkega stanja ali dobrega ekološkega potenciala
zaradi nedoseganja enega ali več okoljskih standardov kakovosti za posebna
onesnaževala, določenih za to vodno telo.
(7) Poročilo iz prvega odstavka tega člena se
izdela za vsako obdobje, na katero se nanaša program monitoringa.
30. člen
(hramba)
(1) Poročilo o monitoringu mora ministrstvo
hraniti najmanj deset let.
(2) Podatki monitoringa se hranijo trajno, v
bazi podatkov, ki jo vodi ministrstvo in je del informacijskega sistema okolja na
področju stanja okolja in njegovih delov v skladu s predpisi o varstvu okolja.

Priloga
1: Pogostost monitoringa
Priloga
2: Metodologije in standardi za monitoring ekološkega
stanja

Pravilnik o monitoringu stanja površinskih
voda (Uradni list RS, št. 10/09)
vsebuje naslednje prehodne in končne določbe:
»VIII. PREHODNE IN KONČNE DOLOČBE
31. člen
(prehodne določbe)
(1) Prvi program monitoringa po tem pravilniku
pripravi ministrstvo najpozneje do 30. novembra 2009.
(2) V prehodnem
obdobju do priprave prvega programa monitoringa po tem pravilniku se monitoring
ekološkega stanja izvaja v skladu z naslednjimi programi agencije »Program spremljanja
ekološkega in kemijskega stanja rek za leto 2006«, »Program spremljanja ekološkega
in kemijskega stanja rek za leto 2007«, »Program spremljanja ekološkega in kemijskega
stanja rek za leto 2008«, »Program spremljanja ekološkega in kemijskega stanja rek
za leto 2009«, »Program spremljanja ekološkega in kemijskega stanja jezer za leto
2006«, »Program spremljanja ekološkega in kemijskega stanja jezer za leto 2007«,
»Program spremljanja ekološkega in kemijskega stanja jezer za leto 2008«, »Program
spremljanja ekološkega in kemijskega stanja jezer za leto 2009«, »Program spremljanja
ekološkega in kemijskega stanja morja za leto 2006«, »Program spremljanja ekološkega
in kemijskega stanja morja za leto 2007«, »Program spremljanja ekološkega in kemijskega
stanja morja za leto 2008« in »Program spremljanja ekološkega in kemijskega stanja
morja za leto 2009«.
(3) Pri pripravi poročila o monitoringu stanja
površinskih voda v letu 2009 se upoštevajo rezultati monitoringov iz prejšnjega
odstavka in rezultati obstoječega imisijskega monitoringa kakovosti površinskih
voda, ki se jih odvzema za oskrbo s pitno vodo.
(4) Do prve preveritve vodnih teles površinskih
voda v skladu s predpisom, ki ureja metodologijo za določanje vodnih teles površinskih
voda, se za vrednotenje ekološkega stanja vodnih teles površinskih voda lahko uporabijo
tipi površinskih voda za vrednotenje ekološkega stanja. Opis teh tipov je na vpogled
pri ministrstvu in je dostopen na spletni strani ministrstva.
32. člen
(prenehanje veljavnosti)
Z dnem uveljavitve tega pravilnika prenehata
veljati:
-      
Pravilnik o monitoringu kemijskega stanja površinskih voda (Uradni list RS,
št. 42/02 in 41/04 – ZVO-1) in
-      
Pravilnik o imisijskem monitoringu kakovosti površinskih voda, ki se jih
odvzema za oskrbo s pitno vodo (Uradni list RS, št. 40/01 in 41/04 – ZVO-1).
33. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o monitoringu stanja površinskih voda (Uradni list RS, št. 81/11) vsebuje naslednjo končno določbo:
»17. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o monitoringu stanja površinskih voda (Uradni list RS, št. 73/16)
vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.