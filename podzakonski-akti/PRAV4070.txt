1. SPLOŠNA DOLOČBA
1. člen
(vsebina pravilnika)
(1) Ta pravilnik določa pogoje, način in
postopek opravljanja strokovnega izpita (v nadaljnjem besedilu: izpit) inženirjev
in drugih posameznikov, ki opravljajo inženirske storitve in druga strokovna
dela pri zadevah urejanja prostora in graditve objektov (v nadaljnjem besedilu:
inženirske storitve) ter želijo pri opravljanju takšnih inženirskih storitev
nastopati kot odgovorni prostorski načrtovalci, odgovorni projektanti določene
vrste načrtov, odgovorni revidenti določene vrste načrtov, odgovorni vodje
določene vrste del pri gradnjah in odgovorni vodje določene vrste posameznih
del pri gradnjah (v nadaljnjem besedilu: kandidati).
(2) Ta pravilnik opredeljuje tudi pristojno
poklicno zbornico, pri kateri kandidati opravljajo določeno vrsto izpitov,
določa standarde znanj za opravljanje vseh vrst izpitov, imenovanje, sestavo in
pristojnosti izpitnih komisij ter varstvo pravic kandidatov pri opravljanju
izpita in ureja druga vprašanja, ki so v zvezi z izpiti.
2. TEMELJNE DOLOČBE
2.1 Vrste izpitov
2. člen
(razvrstitev izpitov)
Izpiti se razvrščajo na osnovne izpite in
dopolnilne izpite.
3. člen
(vrste osnovnih izpitov)
(1) Osnovni izpiti se opravljajo iz
odgovornega prostorskega načrtovanja, odgovornega projektiranja in odgovornega
vodenja del.
(2) Osnovni izpiti iz odgovornega
prostorskega načrtovanja so izpiti iz izdelovanja določenih vrst prostorskih
aktov (v nadaljnjem besedilu: prostorsko načrtovanje).
(3) Osnovni izpiti iz odgovornega
projektiranja so izpiti iz izdelovanja določenih vrst načrtov.
(4) Osnovni izpiti iz odgovornega vodenja
del so izpiti iz vodenja določenih vrst del pri gradnjah in vodenja določenih
vrst posameznih del pri gradnjah.
4. člen
(vrste dopolnilnih izpitov)
Dopolnilni izpiti se opravljajo iz
revidiranja določenih vrst načrtov in vseh vrst osnovnega izpita, razen izpita
iz vodenja posameznih del pri gradnjah.
5. člen
(namen osnovnega in dopolnilnega izpita)
(1) Z osnovnim izpitom se preveri, ali je
kandidat usposobljen za samostojno opravljanje tiste inženirske storitve, s
področja katere opravlja takšen izpit, in ali obvlada osnovne zakonitosti metod
in tehnik za zagotavljanje izvajanja takšne inženirske storitve tako, da lahko
nastopa kot odgovorni prostorski načrtovalec, odgovorni projektant določene vrste
načrtov, odgovorni vodja določene vrste del oziroma odgovorni vodja določene
vrste posameznih del.
(2) Z dopolnilnim izpitom se preveri, ali
je kandidat, ki je sicer že dokazal, da je usposobljen za nastopanje kot odgovorni
prostorski načrtovalec, odgovorni projektant določene vrste načrtov oziroma
odgovorni vodja določene vrste del, usposobljen tudi za samostojno opravljanje
tiste inženirske storitve, s področja katere opravlja takšen izpit in ali
obvlada osnovne zakonitosti metod in tehnik za zagotavljanje izvajanja takšne
inženirske storitve tako, da lahko nastopa tudi kot odgovorni revident določene
vrste načrtov oziroma da lahko nastopa tudi kot odgovorni prostorski
načrtovalec, odgovorni projektant druge vrste načrtov oziroma odgovorni vodja
druge vrste del.
2.2 Pristojnost za opravljanje in način
opravljanja izpitov
6. člen
(pristojna poklicna zbornica)
(1) Izpiti se opravljajo pri Zbornici za
arhitekturo in prostor Slovenije (v nadaljnjem besedilu: ZAPS) in pri
Inženirski zbornici Slovenije (v nadaljnjem besedilu: IZS).
(2) Pri ZAPS se opravljajo:
1.    
osnovni izpiti iz:
-  
prostorskega načrtovanja za področje dela licence z označbo »P«,
-  
izdelovanja načrtov arhitekture (v nadaljnjem besedilu: arhitekturno
projektiranje) in
-  
izdelovanja načrtov krajinske arhitekture (v nadaljnjem besedilu:
krajinsko-arhitekturno projektiranje);
2.    
dopolnilni izpiti iz:
-  
revidiranja načrtov arhitekture in krajinske arhitekture (v nadaljnjem
besedilu: prostorsko revidiranje),
-  
prostorskega načrtovanja za področje dela licence z označbo »P«,
-  
prostorskega načrtovanja za področje dela licence z označbo »A« in
označbo »KA«,
-  
arhitekturnega projektiranja in
-  
krajinsko-arhitekturnega projektiranja.
(3) Pri IZS se opravljajo:
1.    
osnovni izpiti iz:
-  
gradbenega in drugega projektiranja v zvezi z gradnjami (v nadaljnjem
besedilu: tehnično projektiranje) oziroma izdelovanja načrtov gradbenih
konstrukcij in drugih gradbenih načrtov, načrtov strojnih inštalacij in strojne
opreme, načrtov električnih inštalacij in električne opreme ter načrtov telekomunikacij,
tehnoloških načrtov (kemijska tehnologija, gozdarstvo in lesarstvo), načrtov
geotehnologije, izkopov in podgradnje za podzemne objekte ter drugih načrtov,
ki so v zvezi z gradnjo (požarna varnost, varnost in zdravje pri delu),
-  
vodenja del pri gradnjah s področja gradbeništva, področja strojništva,
področja elektrotehnike in telekomunikacij, tehnoloških področij (kemijska
tehnologija, gozdarstvo in lesarstvo) in področja geotehnologije ter izvajanja
izkopov in podgradnje;
-  
vodenja posameznih del pri izvajanju geotehnoloških del, izkopov in
podgradnje, gradbenih del, strojnih inštalacijskih del, elektro inštalacijskih
in telekomunikacijskih del.
2.    
dopolnilni izpiti iz:
-  
revidiranja projektne dokumentacije z določenega področja tehničnega
projektiranja (v nadaljnjem besedilu: tehnično revidiranje),
-  
določene vrste tehničnega projektiranja in
-  
vodenja določene vrste del pri gradnjah.
7. člen
(način opravljanja izpitov)
(1) Kandidati opravljajo izpite pred
izpitnimi komisijami.
(2) Izpiti iz drugega odstavka prejšnjega
člena se opravljajo pred izpitnimi komisijami, ki jih v skladu s tem pravilnikom
imenuje pristojni organ ZAPS (v nadaljnjem besedilu: izpitne komisije ZAPS).
(3) Izpiti iz tretjega odstavka prejšnjega
člena se opravljajo pred izpitnimi komisijami, ki jih v skladu s tem
pravilnikom imenuje pristojni organ IZS (v nadaljnjem besedilu: izpitne
komisije IZS).
(4) Opravljanje izpitov ni javno.
2.3 Obseg izpitov
8. člen
(obseg osnovnega izpita)
(1) Osnovni izpit obsega splošni in posebni
del.
(2) Splošni del osnovnega izpita je enak za
vse kandidate, ne glede na to, ali se opravlja izpit pri ZAPS ali pri IZS,
razen za kandidate, ki opravljajo osnovni izpit za odgovorno vodenje posameznih
del. Splošni del osnovnega izpita se opravlja ustno.
(3) Posebni del osnovnega izpita je
prilagojen vrsti osnovnega izpita ter vrsti in smeri strokovne izobrazbe kandidata
in je odvisen od tega, ali se opravlja izpit pri ZAPS ali pa pri IZS. Posebni
del osnovnega izpita se opravlja pisno in ustno.
9. člen
(obseg dopolnilnega izpita)
(1) Dopolnilni izpit obsega samo posebni
del.
(2) Posebni del dopolnilnega izpita je
prilagojen vrsti osnovnega izpita, ki ga je kandidat že opravil, vrsti dopolnilnega
izpita ter vrsti in smeri strokovne izobrazbe kandidata in je odvisen od tega,
ali se opravlja izpit pri ZAPS ali pa pri IZS. Posebni del dopolnilnega izpita
se opravlja pisno in ustno.
2.4 Standardi znanj in izpitni programi
10. člen
(zagotavljanje standardov znanj za
opravljanje izpitov)
(1) Standarde znanj za opravljanje izpitov
zagotavljata ZAPS in IZS z izpitnimi programi v skladu z izpitnim katalogom iz
13. člena tega pravilnika.
(2) Izpitni programi se razvrščajo na:
1.    
izpitni program splošnega dela vseh vrst osnovnega izpita (v nadaljnjem
besedilu: splošni izpitni program) in
2.    
izpitne programe posebnega dela določenih vrst osnovnega izpita in
dopolnilnega izpita (v nadaljnjem besedilu: posebni izpitni programi).
11. člen
(sestav splošnega izpitnega programa)
Splošni izpitni program obsega poznavanje:
1.    
temeljev sistema predpisov s področij urejanja prostora in graditve
objektov ter zborničnega sistema;
2.    
temeljev sistema predpisov s področij, ki so neposredno povezana s
sistemom urejanja prostora in graditve objektov ter obsegajo tri sklope:
-  
poznavanje sistema varstva okolja, varovanja zdravja in življenja ljudi,
varstva pred požarom, varstva pred naravnimi in drugimi nesrečami ter varstva
pri delu,
-  
poznavanje sistema standardizacije in tehničnih predpisov in
-  
poznavanje sistema investicijskih procesov, projektnega vodenja,
gospodarnosti investicij, stroškov in kalkulacij ter vzdrževanja objektov v
povezavi z obligacijskimi in stvarnopravnimi razmerji.
12. člen
(sestav posebnega izpitnega programa)
(1) Glede na vrsto izpita, ki se ga
opravlja pri ZAPS, se posebni izpitni programi razvrščajo na:
-          
program odgovornega prostorskega načrtovanja, ki vključuje poznavanje
metod in tehnik pri izdelovanju prostorskih aktov ter poznavanje predpisov in
pravil dobre prakse s tistih področij iz 2. točke prejšnjega člena, ki so v
zvezi z izdelovanjem takšnih aktov;
-          
program odgovornega arhitekturnega projektiranja, ki vključuje
poznavanje metod in tehnik pri izdelovanju načrtov arhitekture ter poznavanje
predpisov in pravil dobre prakse s tistih področij iz 2. točke prejšnjega člena,
ki so v zvezi z izdelovanjem takšnih načrtov;
-          
program odgovornega krajinsko-arhitekturnega projektiranja, ki vključuje
poznavanje metod in tehnik pri izdelovanju načrtov krajinske arhitekture ter
poznavanje predpisov in pravil dobre prakse s tistih področij iz 2. točke
prejšnjega člena, ki so v zvezi z izdelovanjem takšnih načrtov;
-          
program revidiranja načrtov arhitekture, ki vključuje poznavanje metod
in tehnik pri revidiranju načrtov arhitekture ter poznavanje predpisov in
pravil dobre prakse s tistih področij iz 2. točke prejšnjega člena, ki so v
zvezi s takšnimi načrti;
-          
program revidiranja načrtov krajinske arhitekture, ki vključuje
poznavanje metod in tehnik pri revidiranju načrtov krajinske arhitekture ter
poznavanje predpisov in pravil dobre prakse s tistih področij iz 2. točke
prejšnjega člena, ki so v zvezi s takšnimi načrti.
(2) Glede na vrsto izpita, ki se ga
opravlja pri IZS, se posebni izpitni programi razvrščajo na:
1.    
programe s področja odgovornega tehničnega projektiranja, ki vključujejo
poznavanje metod in tehnik pri izdelovanju določene vrste načrtov iz prve
alinee 1. točke tretjega odstavka 6. člena tega pravilnika ter poznavanje
predpisov in pravil dobre prakse s tistih področij iz 2. točke prejšnjega
člena, ki so v zvezi z izdelovanjem takšnih načrtov;
2.    
programe s področja odgovornega vodenja del, ki vključujejo poznavanje
metod in tehnik pri vodenju določene vrste del iz druge alinee 1. točke
tretjega odstavka 6. člena tega pravilnika ter poznavanje predpisov in pravil
dobre prakse s tistih področij iz 2. točke prejšnjega člena, ki so v zvezi s
takšnim vodenjem del;
3.    
programe s področja odgovornega vodenja posameznih del, ki vključujejo
poznavanje metod in tehnik pri vodenju določene vrste posameznih del iz tretje
alinee 1. točke tretjega odstavka 6. člena tega pravilnika;
4.    
programe s področja odgovornega tehničnega revidiranja, ki vključujejo
poznavanje metod in tehnik pri revidiranju določene vrste načrtov iz prve
alinee 1. točke tretjega odstavka 6. člena tega pravilnika ter poznavanje predpisov
in pravil dobre prakse s tistih področij iz 2. točke prejšnjega člena, ki so v
zvezi s takšnimi načrti.
13. člen
(izpitni katalog)
Podrobnejšo vsebino splošnega izpitnega
programa iz 11. člena tega pravilnika in podrobnejšo vsebino posebnih izpitnih
programov iz prejšnjega člena določa izpitni katalog, ki je v prilogi 1 in je
sestavni del tega pravilnika.
14. člen
(seznam strokovne literature in predpisov)
ZAPS in IZS določita in vodita seznam
priporočljive strokovne literature in predpisov, ki se nanašajo na izpitne
programe ter kandidatom posredujeta ustrezne informacije.
3. POGOJI ZA OPRAVLJANJE IZPITOV
3.1 Pogoji za opravljanje izpitov pri ZAPS
15. člen
(pogoji za opravljanje osnovnega izpita
pri ZAPS)
Pravico do opravljanja osnovnega izpita pri
ZAPS pridobi kandidat, ki izpolnjuje naslednje pogoje:
1.    
če namerava opravljati izpit iz prostorskega načrtovanja:
-  
da ima univerzitetno izobrazbo s področja tiste stroke, ki zagotavlja
ustrezna znanja s področja prostorskega načrtovanja, in najmanj pet let delovnih
izkušenj na področju prostorskega načrtovanja po pridobljeni univerzitetni
izobrazbi ali
-  
da ima visoko strokovno izobrazbo s področja tiste stroke, ki zagotavlja
ustrezna znanja s področja prostorskega načrtovanja, in najmanj pet let
delovnih izkušenj na področju prostorskega načrtovanja po pridobljeni visoki
strokovni izobrazbi;
2.    
če namerava opravljati izpit iz arhitekturnega projektiranja:
-  
da ima univerzitetno izobrazbo s področja tiste stroke, ki zagotavlja
ustrezna znanja s področja arhitekturnega projektiranja, in najmanj tri leta
delovnih izkušenj na področju arhitekturnega projektiranja po pridobljeni
univerzitetni izobrazbi;
3.    
če namerava opravljati izpit iz krajinsko-arhitekturnega projektiranja:
-  
da ima univerzitetno izobrazbo s področja tiste stroke, ki zagotavlja
ustrezna znanja s področja krajinsko-arhitekturnega projektiranja, in najmanj
tri leta delovnih izkušenj na področju krajinsko-arhitekturnega projektiranja
po pridobljeni univerzitetni izobrazbi ali
-  
da ima visoko strokovno izobrazbo s področja tiste stroke, ki zagotavlja
ustrezna znanja s področja krajinsko-arhitekturnega projektiranja, in najmanj
pet let delovnih izkušenj na področju krajinsko-arhitekturnega projektiranja po
pridobljeni visoki strokovni izobrazbi.
16. člen
(pogoji za opravljanje dopolnilnega izpita
pri ZAPS)
Pravico do opravljanja dopolnilnega izpita
pri ZAPS pridobi kandidat, ki izpolnjuje naslednje pogoje:
1.    
če namerava opravljati dopolnilni izpit iz prostorskega revidiranja:
-  
da ima univerzitetno izobrazbo s področja tiste stroke, ki zagotavlja
ustrezna znanja s področja arhitekturnega oziroma krajinsko-arhitekturnega
projektiranja, opravljen osnovni izpit iz arhitekturnega oziroma
krajinsko-arhitekturnega projektiranja oziroma s takšnim izpitom izenačen
preizkus znanja ter najmanj osem let delovnih izkušenj na področju izdelovanja
načrtov arhitekture oziroma načrtov krajinske arhitekture zahtevnih objektov
ali
-  
da ima visoko strokovno izobrazbo s področja tiste stroke, ki zagotavlja
ustrezna znanja s področja arhitekturnega oziroma krajinsko-arhitekturnega
projektiranja, opravljen osnovni ali dopolnilni izpit iz arhitekturnega oziroma
krajinsko-arhitekturnega projektiranja oziroma s takšnim izpitom izenačen
preizkus znanja ter najmanj enajst let delovnih izkušenj na področju
izdelovanja načrtov arhitekture oziroma načrtov krajinske arhitekture zahtevnih
objektov;
2.    
če namerava opravljati dopolnilni izpit iz prostorskega načrtovanja za
področje dela licence z označbo »P«:
-  
da ima univerzitetno izobrazbo s področja tiste stroke, ki zagotavlja
ustrezna znanja s področja prostorskega načrtovanja, opravljen osnovni izpit iz
projektiranja pri IZS ali ZAPS oziroma s takšnim izpitom izenačen preizkus
znanja ter najmanj pet let delovnih izkušenj na področju prostorskega
načrtovanja ali
-  
da ima visoko strokovno s področja tiste stroke, ki zagotavlja ustrezna
znanja s področja prostorskega načrtovanja, opravljen osnovni izpit iz
projektiranja pri IZS ali ZAPS oziroma s takšnim izpitom izenačen preizkus
znanja ter najmanj sedem let delovnih izkušenj na področju prostorskega
načrtovanja;
3.    
če namerava opravljati dopolnilni izpit iz odgovornega prostorskega
načrtovanja za področje dela licence z označbo »A« ali označbo »KA«:
-  
da ima univerzitetno izobrazbo s področja tiste stroke, ki zagotavlja ustrezna
znanja s področja arhitekturnega oziroma krajinsko-arhitekturnega
projektiranja, opravljen osnovni izpit iz arhitekturnega oziroma
krajinsko-arhitekturnega projektiranja oziroma s takšnim izpitom izenačen
preizkus znanja tri leta delovnih izkušenj na področju izdelovanja prostorskih
aktov ali
-  
da ima visoko strokovno izobrazbo s področja tiste stroke, ki zagotavlja
ustrezna znanja s področja arhitekturnega oziroma krajinsko-arhitekturnega
projektiranja, opravljen osnovni izpit iz arhitekturnega oziroma
krajinsko-arhitekturnega projektiranja oziroma s takšnim izpitom izenačen
preizkus znanja ter najmanj pet let delovnih izkušenj na področju izdelovanja
prostorskih aktov.
4.    
če namerava opravljati dopolnilni izpit iz arhitekturnega projektiranja:
-  
da ima univerzitetno izobrazbo s področja tiste stroke, ki zagotavlja
ustrezna znanja s področja arhitekturnega projektiranja, opravljen osnovni
izpit iz projektiranja pri IZS ali ZAPS oziroma s takšnim izpitom izenačen
preizkus znanja ter najmanj tri leta delovnih izkušenj na področju arhitekturnega
projektiranja;
5.    
če namerava opravljati dopolnilni izpit iz krajinsko-arhitekturnega
projektiranja:
-  
da ima univerzitetno izobrazbo s področja tiste stroke, ki zagotavlja
ustrezna znanja s področja krajinsko-arhitekturnega projektiranja, opravljen
osnovni izpit iz projektiranja pri IZS ali ZAPS oziroma s takšnim izpitom
izenačen preizkus znanja ter najmanj tri leta delovnih izkušenj na področju
krajinsko-arhitekturnega projektiranja ali
-  
da ima visoko strokovno izobrazbo s področja tiste stroke, ki zagotavlja
ustrezna znanja s področja arhitekturnega projektiranja, opravljen osnovni
izpit iz projektiranja pri IZS ali ZAPS oziroma s takšnim izpitom izenačen
preizkus znanja ter najmanj pet let delovnih izkušenj na področju krajinsko-arhitekturnega
projektiranja.
17. člen
(ugotavljanje izpolnjevanja pogoja
izobrazbe pri izpitih ZAPS)
Za dokazilo o izpolnjevanju predpisane
izobrazbe iz 15. in 16. člena tega pravilnika, njene
stopnje in smeri, s katero se zagotavlja ustrezna znanja s področja, na katerem
namerava kandidat opravljati izpit, se šteje diploma, zaključno spričevalo
oziroma druga listina ustreznega javnega zavoda, ki opravlja izobraževalno
dejavnost s področja urejanja prostora in graditve objektov, s katero razpolaga
kandidat, oziroma notarsko overjen prepis takšne listine, iz katere izhaja, da
je kandidat končal šolanje na takšnem javnem zavodu.
18. člen
(ugotavljanje izpolnjevanja pogoja
pridobljenih delovnih izkušenj pri izpitih ZAPS)
(1) Za pridobljene delovne izkušnje iz 15.
člena tega pravilnika se štejejo izkušnje, ki jih je pridobil kandidat, ko je z
odgovornimi prostorskimi načrtovalci oziroma odgovornimi projektanti neposredno
sodeloval pri prostorskem načrtovanju, arhitekturnem projektiranju oziroma
krajinsko-arhitekturnem projektiranju. Za čas pridobivanja takšnih izkušenj se
šteje obdobje, v katerem je kandidat po pridobljeni izobrazbi sodeloval s
takšnimi posamezniki pri prostorskem načrtovanju, arhitekturnem projektiranju
oziroma krajinsko-arhitekturnem projektiranju.
(2) Za pridobljene delovne izkušnje iz 1.
točke 16. člena tega pravilnika se štejejo izkušnje, ki jih je pridobil kandidat,
ko je z odgovornimi revidenti neposredno sodeloval pri revidiranju oziroma je
nastopal kot odgovorni projektant zahtevnih objektov. Za čas pridobivanja
takšnih izkušenj se šteje obdobje, v katerem je kandidat po izpolnitvi pogojev
za odgovorno projektiranje opravljal takšne storitve.
(3) Za pridobljene delovne izkušnje iz 2.,
3., 4. in 5. točke 16. člena tega pravilnika se štejejo izkušnje, ki jih
je pridobil kandidat, ko je z odgovornimi prostorskimi načrtovalci oziroma
odgovornimi projektanti neposredno sodeloval pri prostorskem načrtovanju,
arhitekturnem projektiranju oziroma krajinsko-arhitekturnem projektiranju. Za
čas pridobivanja takšnih izkušenj se šteje obdobje, v katerem je kandidat po
pridobljeni zahtevani izobrazbi za dopolnilni izpit opravljal takšne storitve.
(4) Za dokazilo o
pridobljenih delovnih izkušnjah iz 15. oziroma 16. člena tega pravilnika
in o času pridobivanja takšnih izkušenj se šteje pisna izjava pravne ali
fizične osebe, ki izpolnjuje z zakonom predpisane pogoje za prostorskega
načrtovalca, projektanta oziroma revidenta, da je kandidat pri njej opravljal
določeno vrsto inženirskih storitev, v kateri sta navedeni vrsta in čas
opravljanja takšnih storitev in tudi navedbo, s katerimi odgovornimi
prostorskimi načrtovalci, odgovornimi projektanti oziroma odgovornimi revidenti
je ob tem sodeloval.
(5) Če je kandidat
opravljal določeno vrsto inženirskih storitev iz prejšnjega odstavka pri dveh
ali več osebah iz prejšnjega odstavka, se čas njegovih delovnih izkušenj pri
takšnih osebah sešteva.
3.2 Pogoji za opravljanje izpitov pri IZS
19. člen
(pogoji za opravljanje osnovnega izpita
pri IZS)
Pravico do opravljanja osnovnega izpita pri
IZS pridobi kandidat, ki izpolnjuje naslednje pogoje:
1.    
če namerava opravljati osnovni izpit iz določene vrste tehničnega
projektiranja:
-  
da ima univerzitetno izobrazbo s področja tiste stroke, ki zagotavlja
ustrezna znanja s področja tehničnega projektiranja, in najmanj tri leta
delovnih izkušenj na področju tehničnega projektiranja po pridobljeni
univerzitetni izobrazbi, ali
-  
da ima visoko strokovno izobrazbo s področja tiste stroke, ki zagotavlja
ustrezna znanja s področja tehničnega projektiranja, in najmanj pet let
delovnih izkušenj na področju tehničnega projektiranja po pridobljeni visoki
strokovni izobrazbi;
2.    
če namerava opravljati osnovni izpit iz vodenja del:
-  
da ima univerzitetno izobrazbo s področja tiste stroke, ki zagotavlja ustrezna
znanja s področja vodenja del, in najmanj tri leta delovnih izkušenj na
področju vodenja del po pridobljeni univerzitetni izobrazbi, ali
-  
da ima visoko strokovno izobrazbo s področja tiste stroke, ki zagotavlja
ustrezna znanja s področja vodenja del, in najmanj pet let delovnih izkušenj na
področju vodenja del po pridobljeni visoki strokovni izobrazbi, ali
-  
da ima višjo strokovno izobrazbo s področja tiste stroke, ki zagotavlja
ustrezna znanja s področja vodenja del, in najmanj sedem let delovnih izkušenj
na področju vodenja del po pridobljeni višji strokovni izobrazbi, ali
-  
da ima srednjo strokovno izobrazbo s področja tiste stroke, ki
zagotavlja ustrezna znanja s področja vodenja del, in najmanj deset let
delovnih izkušenj na področju vodenja del po pridobljeni srednji strokovni
izobrazbi, ali
3.    
če namerava opravljati osnovni izpit iz vodenja posameznih del:
-  
da ima višjo strokovno izobrazbo s področja tiste stroke, ki zagotavlja
ustrezna znanja s področja vodenja posameznih del, in najmanj dve leti delovnih
izkušenj na področju vodenja posameznih del po pridobljeni višji strokovni
izobrazbi, ali
-  
da ima srednjo strokovno izobrazbo s področja tiste stroke, ki
zagotavlja ustrezna znanja s področja vodenja posameznih del, in najmanj tri
leta delovnih izkušenj na področju vodenja posameznih del po pridobljeni
srednji strokovni izobrazbi.
20. člen
(pogoji za opravljanje dopolnilnega izpita
pri IZS)
Pravico do opravljanja dopolnilnega izpita
pri IZS pridobi kandidat, ki izpolnjuje naslednje pogoje:
1.    
če namerava opravljati dopolnilni izpit iz določene vrste tehničnega
revidiranja:
-  
da ima univerzitetno izobrazbo s področja tiste stroke, ki zagotavlja
ustrezna znanja s področja tehničnega projektiranja ali vodenja del, opravljen
osnovni izpit iz tehničnega projektiranja oziroma s takšnim izpitom izenačen
preizkus znanja ter najmanj pet let delovnih izkušenj na področju projektiranja
zahtevnih objektov po opravljenem osnovnem izpitu, ali
-  
da ima visoko strokovno izobrazbo s področja tiste stroke, ki zagotavlja
ustrezna znanja s področja tehničnega projektiranja ali vodenja del, opravljen
izpit iz tehničnega projektiranja oziroma s takšnim izpitom izenačen preizkus
znanja ter najmanj osem let delovnih izkušenj na področju projektiranja
zahtevnih objektov po opravljenem osnovnem izpitu;
2.    
če namerava opravljati dopolnilni izpit iz določene vrste tehničnega
projektiranja:
-  
da ima univerzitetno izobrazbo s področja tiste stroke, ki zagotavlja
ustrezna znanja s področja tehničnega projektiranja, opravljen osnovni izpit iz
vodenja del oziroma s takšnim izpitom izenačen preizkus znanja ter najmanj eno
leto delovnih izkušenj na področju takšnega projektiranja, ali
-  
da ima visoko strokovno izobrazbo s področja tiste stroke, ki zagotavlja
ustrezna znanja s področja tehničnega projektiranja, opravljen osnovni izpit iz
vodenja del oziroma s takšnim izpitom izenačen preizkus znanja ter najmanj dve
leti delovnih izkušenj na področju takšnega projektiranja;
3.    
če namerava opravljati dopolnilni izpit iz vodenja del:
-  
da ima univerzitetno izobrazbo s področja tiste stroke, ki zagotavlja
ustrezna znanja s področja vodenja del in opravljen osnovni izpit iz katerekoli
vrste tehničnega projektiranja ter najmanj eno leto delovnih izkušenj na
področju vodenja del, ali
-  
da ima visoko strokovno izobrazbo s področja tiste stroke, ki zagotavlja
ustrezna znanja s področja vodenja del ter opravljen osnovni izpit iz
katerekoli vrste tehničnega projektiranja in najmanj dve leti delovnih izkušenj
na področju vodenja del.
21. člen
(ugotavljanje izpolnjevanja pogoja izobrazbe
pri izpitih IZS)
Za dokazilo o izpolnjevanju predpisane
izobrazbe iz 19. in 20. člena tega pravilnika, njene
stopnje in smeri, s katero se zagotavlja ustrezna znanja s področja, na katerem
namerava kandidat opravljati izpit, se šteje diploma, zaključno spričevalo
oziroma druga listina ustreznega javnega zavoda, ki opravlja izobraževalno
dejavnost s področja urejanja prostora in graditve objektov, s katero razpolaga
kandidat, oziroma notarsko overjen prepis takšne listine, iz katere izhaja, da
je kandidat končal šolanje na takšnem javnem zavodu.
22. člen
(ugotavljanje izpolnjevanja pogoja
pridobljenih delovnih izkušenj pri izpitih IZS)
(1) Za pridobljene delovne izkušnje iz 19.
člena tega pravilnika se štejejo izkušnje, ki jih je pridobil kandidat, ko je z
odgovornimi projektanti, odgovornimi vodji del oziroma odgovornimi vodji
posameznih del neposredno sodeloval pri tehničnem projektiranju, vodenju del
oziroma vodenju posameznih del. Za čas pridobivanja takšnih izkušenj se šteje
obdobje, v katerem je kandidat po pridobljeni izobrazbi sodeloval s takšnimi
posamezniki pri tehničnem projektiranju, vodenju del oziroma vodenju posameznih
del.
(2) Za pridobljene delovne izkušnje iz 20.
člena tega pravilnika se štejejo izkušnje, ki jih je pridobil kandidat, ko je z
odgovornimi revidenti neposredno sodeloval pri tehničnem revidiranju oziroma je
nastopal kot odgovorni projektant zahtevnih objektov oziroma kot odgovorni
vodja del pri gradnji zahtevnih objektov. Za čas pridobivanja takšnih izkušenj
se šteje obdobje, v katerem je kandidat po izpolnitvi pogojev za odgovorno
projektiranje opravljal takšne storitve.
(3) Za dokazilo o pridobljenih delovnih
izkušnjah iz 19. oziroma 20. člena tega pravilnika in o času pridobivanja
takšnih izkušenj se šteje pisna izjava pravne ali fizične osebe, ki izpolnjuje
z zakonom predpisane pogoje za projektanta, revidenta oziroma izvajalca, da je
kandidat pri njej opravljal določeno vrsto inženirskih storitev, v kateri sta
navedena vrsta in čas opravljanja takšnih storitev in tudi navedbo, s katerimi
odgovornimi projektanti, odgovornimi revidenti, odgovornimi vodji del oziroma
odgovornimi vodji posameznih del je ob tem sodeloval.
(4) Če je kandidat opravljal določeno vrsto
inženirskih storitev iz prejšnjega odstavka pri dveh ali več osebah iz
prejšnjega odstavka, se čas njegovih delovnih izkušenj pri takšnih osebah
sešteva.
3.3 Posebnosti pri opravljanju izpitov pri
ZAPS in IZS v primeru kvalifikacij, pridobljenih v tujini
22.a člen
(preizkus poklicne usposobljenosti po
Zakonu o priznavanju poklicnih kvalifikacij)
(1) Če si je kandidat v postopku
priznavanja poklicne kvalifikacije v skladu z Zakonom o postopku priznavanja
poklicnih kvalifikacij državljanom držav članic Evropske unije, Evropskega
gospodarskega prostora in Švicarske konfederacije za opravljanje reguliranih
poklicev oziroma dejavnosti v Republiki Sloveniji (Uradni list RS, št. 21/02 in
92/07) izbral dopolnilni ukrep preizkusa poklicne usposobljenosti in o tem
obvestil ZAPS ali IZS, se s tem šteje, da se je prijavil k strokovnemu izpitu.
(2) Izpitna komisija na podlagi
manjkajočih vsebin, ki niso zajete v kandidatovih kvalifikacijah in ki izhajajo
iz začasne odločbe o odreditvi dopolnilnega ukrepa, kandidatu določi vsebine iz
izpitnega kataloga, ki se bodo preverjale na strokovnem izpitu.
(3) Kandidat opravlja strokovni izpit
pisno in ustno. ZAPS ali IZS po prejemu obvestila iz prejšnjega odstavka
kandidata pozove, da se opredeli do tega, ali bo pisni del izpita opravljal na
podlagi ocenitve referenčnih del ali pa bo izdelal pisno nalogo, ki mu jo bo
določil mentor.
22.b člen
(strokovni izpit v drugih primerih
kvalifikacij, pridobljenih v tretjih državah)
Če je kandidat kvalifikacije pridobil v
tretjih državah, ZAPS ali IZS v primeru manjkajočih vsebin, ki niso zajete v
kandidatovih kvalifikacijah, kandidata lahko napoti na opravljanje strokovnega
izpita v skladu s tem pravilnikom.
4. IZPITNE KOMISIJE
23. člen
(naloge in pristojnosti izpitnih komisij)
Naloga in pristojnost vsake izpitne
komisije je, da na podlagi izpitne naloge, ki jo izdela kandidat oziroma na podlagi
referenčnih del, pri katerih je kandidat sodeloval ter na podlagi odgovorov
kandidata na vprašanja, postavljena na izpitu, preveri, ali je kandidat, ki
opravlja izpit, usposobljen za samostojno opravljanje tiste inženirske storitve,
s katere področja opravlja takšen izpit, in ali obvlada zakonitosti metod in
tehnik ter dobre prakse za zagotavljanje izvajanja takšne inženirske storitve
tako, da bo lahko pri opravljanju takšnih inženirskih storitev nastopal kot
odgovorni prostorski načrtovalec, odgovorni projektant določene vrste načrtov,
odgovorni revident določene vrste načrtov, odgovorni vodja določene vrste del
pri gradnjah oziroma odgovorni vodja določene vrste posameznih del pri
gradnjah.
24. člen
(imenovanje izpitnih komisij)
(1) Na predlog pristojnih matičnih sekcij
ZAPS imenuje izpitne komisije ZAPS z odločbo upravni odbor ZAPS. Na predlog
pristojnih matičnih sekcij IZS imenuje izpitne komisije IZS z odločbo upravni
odbor IZS.
(2) V odločbi o imenovanju izpitnih komisij
mora biti tudi določeno, za katero področje opravljanja inženirskih storitev,
stroke in smeri strokovne izobrazbe se imenujejo posamezni izpraševalci.
(3) (črtan).
(4) (črtan).
(5) (črtan).
25. člen
(vrste izpitnih komisij)
(1) Izpitne komisije ZAPS so:
1.    
izpitna komisija za preverjanje znanja s področja prostorskega
načrtovanja za področje dela licence z označbo »P«,
2.    
izpitna komisija za preverjanje znanja s področja arhitekturnega
projektiranja,
3.    
izpitna komisija za preverjanje znanja s področja krajinsko-arhitekturnega
projektiranja,
4.    
izpitna komisija za preverjanje znanja s področja prostorskega
načrtovanja za področje dela licence z označbo »A« in označbo »KA«,
5.    
izpitna komisija za preverjanje znanja s področja prostorskega
revidiranja načrtov arhitekture in
6.    
izpitna komisija za preverjanje znanja s področja prostorskega
revidiranja načrtov krajinske arhitekture.
(2) Izpitne komisije IZS so:
1.    
izpitne komisije za preverjanje znanja z naslednjih področij tehničnega
projektiranja, vodenja del in vodenja posameznih del:
- 
gradbeništvo,
- 
strojništvo,
- 
elektrotehnika in telekomunikacije,
- 
tehnološka področja, razen s področja vodenja posameznih del in
- 
geotehnologija, izkopi in podgradnje za podzemne objekte;
2.    
izpitne komisije za preverjanje znanja z naslednjih področij tehničnega
revidiranja:
-  
revidiranje načrtov gradbenih konstrukcij in drugih gradbenih načrtov,
-  
revidiranje načrtov strojnih inštalacij in strojne opreme,
-  
revidiranje načrtov električnih inštalacij in električne opreme in
načrtov telekomunikacij,
-  
revidiranje tehnoloških načrtov,
-  
revidiranje načrtov geotehnologije, izkopov in podgradnje za podzemne
objekte in
-  
revidiranje drugih načrtov, ki so v zvezi z gradnjo, kot so študija
požarne varnosti in druge tehnične študije oziroma elaborati.
26. člen
(organizacija izpitnih komisij)
(1) Vsaka izpitna komisija za opravljanje
osnovnega izpita ima predsednika in pet članov.
(2) Izpitna komisija za opravljanje
dopolnilnega izpita ima predsednika in dva člana.
(3) Predsednika izpitne komisije v njegovi
odsotnosti nadomešča tisti član izpitne komisije, ki ga za svojega namestnika
določi predsednik izpitne komisije.
27. člen
(pogoji za člane izpitnih komisij)
(1) Predsednik in vsi člani izpitnih
komisij, razen komisij za opravljanje dopolnilnih izpitov iz prostorskega in
tehničnega revidiranja, morajo imeti najmanj univerzitetno izobrazbo tehnične
smeri, za katero je izpitna komisija imenovana, najmanj deset let delovnih
izkušenj v svoji stroki, in sicer na področju opravljanja inženirskih storitev,
za katerega so bili imenovani ter opravljen strokovni izpit s takšnega področja
opravljanja inženirskih storitev. Vsi morajo biti tudi člani ZAPS oziroma IZS.
(2) Člani izpitne komisije za opravljanje
dopolnilnega izpita iz prostorskega revidiranja morajo imeti najmanj
univerzitetno izobrazbo arhitekturne oziroma arhitekturno-krajinske smeri ter
15 let delovnih izkušenj s področja arhitekturnega oziroma
krajinsko-arhitekturnega projektiranja zahtevnih objektov po pridobljeni
univerzitetni izobrazbi.
(3) Člani izpitne komisije za opravljanje
dopolnilnega izpita iz tehničnega revidiranja morajo imeti najmanj
univerzitetno izobrazbo tehnične smeri ter 15 let delovnih izkušenj s področja
tehničnega projektiranja in izvajanja gradnje zahtevnih objektov po pridobljeni
univerzitetni izobrazbi.
(4) Za pridobljene delovne izkušnje iz
prvega odstavka tega člena se šteje dokazilo, da je posameznik, ki kandidira za
člana izpitne komisije, najmanj 10 let nastopal kot odgovorni vodja projekta
oziroma kot odgovorni projektant tiste vrste načrtov, s področja katerih se
pred izpitno komisijo preverja znanje kandidatov oziroma da je najmanj 10 let
nastopal kot odgovorni prostorski načrtovalec ali pa da je pri projektih
najmanj 10 let samostojno sodeloval kot investitorjev svetovalni inženir
oziroma da je najmanj 10 let skupaj nastopal kot odgovorni projektant,
odgovorni vodja projekta in investitorjev svetovalni inženir.
(5) Za pridobljene delovne izkušnje iz
drugega in tretjega odstavka tega člena se šteje dokazilo, da je posameznik, ki
kandidira za člana izpitne komisije za opravljanje dopolnilnega izpita iz
prostorskega oziroma tehničnega revidiranja, najmanj 15 let nastopal kot
odgovorni projektant zahtevnih objektov ali da je pri izdelavi projektov
zahtevnih objektov najmanj 15 let samostojno sodeloval kot revident ali kot
odgovorni vodja projekta ali pa da je pri projektih zahtevnih objektov najmanj
15 let samostojno sodeloval kot investitorjev svetovalni inženir oziroma da je
najmanj 15 let skupaj nastopal kot odgovorni projektant zahtevnih objektov,
odgovorni vodja projekta zahtevnih objektov in investitorjev svetovalni
inženir.
28. člen
(izpitni odbor)
(1) Delo vseh izpitnih komisij,
ustanovljenih pri pristojni poklicni zbornici, koordinira in vodi izpitni odbor
pri ZAPS oziroma izpitni odbor pri IZS, ki ga sestavljajo predsedniki vseh
izpitnih komisij ZAPS oziroma predsedniki vseh izpitnih komisij IZS.
(2) Izpitni odbor vodi predsednik, ki ga
izmed sebe izvolijo njegovi člani oziroma predsedniki izpitnih komisij.
(3) Naloge in pristojnosti obeh izpitnih odborov
so:
1.    
sprejema poslovnik o svojem delu,
2.    
določa smernice in pravila za delo izpitnih komisij,
3.    
usklajuje roke za izvedbo izpitov,
4.    
usklajuje delo izpitnih komisij,
5.    
pripravlja izpitna vprašanja,
6.    
sprejema letno poročilo o poteku in rezultatih izpitov in ga najpozneje
do konca januarja naslednjega leta pošlje pristojni službi zbornice, ter
7.    
opravlja druge naloge v okviru svojih pristojnosti, če je tako določeno
s statutom ZAPS oziroma statutom IZS.
29. člen
(zagotavljanje dela izpitnih komisij in
izpitnega odbora)
Organizacijska in tehnična opravila za
izpitne komisije in izpitni odbor zagotavlja in opravlja pristojna služba
zbornice.
30. člen
(zagotavljanje izpitnih rokov)
(1) Pristojna služba zbornice mora
zagotavljati opravljanje vseh vrst izpitov najmanj dvakrat na leto.
(2) Pristojna služba zbornice mora vsako
leto najpozneje do konca januarja objaviti roke za opravljanje osnovnih in
dopolnilnih izpitov za celo leto vnaprej.
(3) Kadar se k posameznemu izpitu v
določenem roku prijavi manj kot pet kandidatov, lahko zbornica tak rok odpove
in kandidate prestavi na naslednji napovedani rok.
(4) Če se k posameznemu izpitnemu roku
prijavi preveliko število kandidatov, lahko zbornica število prijavljenih
kandidatov omeji, pri čemer imajo prednost tisti kandidati, ki so se prej
prijavili k izpitu, za preostale kandidate pa mora najpozneje v dveh mesecih po
datumu, ki je bil določen za opravljanje izpita, razpisati dodaten izpitni rok.
31. člen
(priprave na izpit)
V skladu s pravili svojega poslovanja in
statutom ZAPS oziroma IZS lahko pristojna služba zbornice organizira oziroma
poskrbi za izvedbo pripravljalnih tečajev za kandidate, ki nameravajo
opravljati osnovni ali dopolnilni izpit.
32. člen
(izločitev člana izpitne komisije)
(1) Pri preverjanju pogojev za opravljanje
izpita kandidata in pri opravljanju izpita ne sme kot član izpitne komisije
sodelovati oseba, ki je v času izpita v zakonski zvezi, v izvenzakonski zvezi
ali v krvnem sorodstvu s kandidatom v ravni vrsti do kateregakoli kolena in v
stranski vrsti do vključno drugega kolena ali prvega kolena v svaštvu, ne glede
na to ali gre za veljavno sklenjeno zvezo ali za izvenzakonsko skupnost, četudi
je zakonska zveza prenehala, ali če z njo živi ali je živela v izvenzakonski
skupnosti. Enaka prepoved velja tudi za delodajalca ali strokovnega sodelavca,
s katerim je v času pridobivanja delovnih izkušenj sodeloval kandidat, ki
opravlja izpit.
(2) Če določeni član izpitne komisije
ugotovi, da pri preverjanju pogojev za opravljanje izpita kandidata oziroma
opravljanju izpita ne sme sodelovati kot član izpitne komisije iz razlogov po
prejšnjem odstavku, mora o tem brez odlašanja seznaniti predsednika komisije,
predsednik komisije pa mora poskrbeti za nadomestnega člana.
(3) Če član izpitne komisije zanemarja
svoje obveznosti, oziroma obstoji utemeljen sum in razlog za nezaupanje v
nepristranskost njegovega dela v izpitni komisiji, ali če kandidat, ko opravlja
izpit, izrazi tak sum, odloča o morebitni izločitvi takšnega člana izpitne
komisije na predlog predsednika izpitne komisije ali po lastni presoji
predsednik izpitnega odbora.
(4) Član izpitne komisije, o katerem se
odloča, ne sodeluje pri sprejemanju odločitev, ki so v zvezi z njegovo izločitvijo
iz razlogov po prvem odstavku tega člena ali ki so v zvezi z njegovim neizpolnjevanjem
obveznosti.
5. OPRAVLJANJE IZPITA
5.1 Prijava k izpitu
33. člen
(prijava na izpit)
(1) Kandidat, ki želi opravljati osnovni
izpit, vloži pri pristojni službi zbornice pisno prijavo na obrazcu, ki je v
prilogi 2, če namerava opravljati osnovni izpit pri ZAPS, oziroma v prilogi 3,
če namerava opravljati osnovni izpit pri IZS. Priloga 2 in 3 sta sestavni del
tega pravilnika.
(2) Kandidat, ki želi opravljati dopolnilni
izpit, vloži pri pristojni službi zbornice pisno prijavo na obrazcu, ki je v
prilogi 4, če namerava opravljati dopolnilni izpit pri ZAPS, oziroma v prilogi
5, če namerava opravljati dopolnilni izpit pri IZS. Priloga 4 in 5 sta sestavni
del tega pravilnika.
(3) Pristojna služba zbornice poskrbi, da
je zadostno število prijavnic iz prejšnjih dveh odstavkov tega člena stiskanih
na papirju in da so te prijavnice tudi objavljene na spletnih straneh ZAPS
oziroma IZS.
(4) Kandidat mora na dan prijave na izpit
izpolnjevati predpisane pogoje v skladu s tem pravilnikom.
34. člen
(popolnost prijave na izpit)
(1) Če so dokazila iz prejšnjega člena
nepopolna, mora pristojna služba zbornice najpozneje v petnajstih dneh po
prejemu kandidatove prijave zahtevati dopolnila in kandidat jih mora dopolniti
v osmih dneh. Če kandidat v tem roku prijave ne dopolni, se šteje, da je
kandidat od prijave odstopil, o čemer mu pristojna služba zbornice po uradni
dolžnosti izda ugotovitveno odločbo.
(2) Če pristojna služba zbornice ugotovi,
da kandidat ne izpolnjuje pogojev za opravljanje izpita, o tem obvesti kandidata
tako, da mu po uradni dolžnosti izda ustrezno odločbo.
(3) Če pristojna služba zbornice ugotovi,
da kandidat izpolnjuje pogoje za opravljanje izpita, o tem obvesti kandidata
tako, da mu po uradni dolžnosti izda potrdilo in mu pošlje obvestilo o obveznosti
plačila materialnih in drugih stroškov, ki jih ima zbornica v zvezi s postopkom
prijave in vodenja evidenc o prijavah ter s preverjanjem izpolnjevanja pogojev
za pristop k izpitu in ki bodo nastali v zvezi z delom mentorja pri določitvi
ustrezne pisne naloge ter preverjanje njene ustreznosti oziroma ustreznosti
referenčnih del pred opravljanjem ustnega dela izpita ter sodelovanja mentorja
s kandidatom pri pisnem delu izpita (v nadaljnjem besedilu: prijavnina).
Prijavnino mora poravnati kandidat ali njegov delodajalec v osmih dneh po
prejemu obvestila.
(4) Če pristojna služba zbornice ugotovi,
da v roku iz prejšnjega odstavka prijavnina ni plačana, se šteje, da je
kandidat od opravljanja izpita odstopil, o čemer mu pristojna služba zbornice
po uradni dolžnosti izda ugotovitveno odločbo.
(5) Če pristojna služba zbornice ugotovi,
da je prijavnina poravnana, o tem obvesti kandidata tako, da mu po uradni
dolžnosti izda potrdilo in ga hkrati obvesti, kdo izmed članov izpitne komisije
je določen za njegovega mentorja in da se lahko začne s pisnim delom izpita.
(6) Mentorja iz prejšnjega odstavka izmed
članov izpitne komisije določi predsednik izpitne komisije.
5.2 Potek pisnega dela izpita
35. člen
(način izdelave pisnega dela izpita)
(1) Če je kandidat v prijavi na izpit
navedel, da bo izdelal pisno nalogo, mu mentor določi naslov takšne naloge na
podlagi kandidatovega opisa del. Če pa je kandidat v prijavi na izpit navedel,
da bo kot pisni del izpita predložil referenčna dela, mora ob prijavi na izpit
predložiti seznam najmanj pet takšnih del in vsako tako delo opisati na najmanj
polovici A4 formata, če ni z izpitnim katalogom ZAPS oziroma IZS določeno večje
število, mentor pa nato izmed njih izbere tisto delo, ki se bo štelo kot pisna
naloga kandidata.
(2) Kandidat in mentor se tudi dogovorita o
datumu, v katerem bo kandidat izdelal pisno nalogo in jo predal mentorju
oziroma o datumu, v katerem bo mentorju predal izbrano referenčno delo, ki se
bo štelo kot pisna naloga.
(3) Če mentor ugotovi, da referenčna dela
ne ustrezajo kot podlaga za opravljanje pisnega dela izpita, mora kandidat
izdelati pisno nalogo, katere naslov določi mentor.
(4) Mentor lahko od kandidata zahteva, da
nalogo dopolni oziroma zahteva dodatna pisna pojasnila o referenčnem delu.
(5) Če kandidat naloge ne dopolni
oziroma ne poda dodatnih pisnih pojasnil o referenčnem delu v roku, ki mu ga je
določil mentor, se šteje, da je od izpita odstopil, o čemur mu pristojna služba
zbornice po uradni dolžnosti izda sklep.
(6) Ne glede
na prejšnje odstavke tega člena se mora kandidat, ki želi opravljati strokovni
izpit iz odgovornega revidiranja, na izpit prijaviti z opisi referenčnih del na
zahtevnih objektih po zakonu o graditvi objektov oziroma seznamu, ki ga
pripravi posamezna stroke pristojne poklicne zbornice. Opis referenčnih del
mora obsegati opis najmanj petih referenčnih del po izbiri kandidata. Pri opisu
vsakega referenčnega dela (na najmanj eni strani A-4 formata) mora kandidat
navesti merila, po katerih se objekt po zakonu oziroma seznamu uvršča med
zahtevne objekte, in njegovo vlogo (odgovorni projektant, odgovorni vodja del,
sodelovanje z odgovornimi revidenti) ter aktivnost pri tem delu. Mentor lahko v
fazi prijave na izpit zahteva dodatna pisna pojasnila o referenčnih delih, če v
prijavi niso dovolj jasno predstavljena.
36. člen
(oddaja pisne naloge)
(1) Kandidat mora oddati pisno nalogo
oziroma referenčnih del najpozneje trideset dni pred
datumom, ki ga je pristojna služba poklicne zbornice določila za opravljanje
ustnega dela izpita.
(2) Če kandidat ne odda pisne naloge
oziroma referenčnih del v roku iz prvega odstavka tega
člena, se šteje, da je od izpita odstopil, o čemer mu pristojna služba zbornice
po uradni dolžnosti izda ustrezno ugotovitveno odločbo.
37. člen
(obvestilo o začetku ustnega dela izpita)
(1) Kandidatu, ki je oddal pisno nalogo
oziroma referenčno delo v skladu z določbami prvega odstavka prejšnjega člena,
pošlje pristojna služba zbornice potrdilo o prejemu. V primeru iz tretjega
oziroma četrtega odstavka 30. člena tega pravilnika pristojna služba zbornice
kandidata hkrati tudi obvesti o novem datumu opravljanja izpita.
(2) Z obvestilom iz prejšnjega odstavka
pristojna služba zbornice seznani kandidata tudi z višino materialnih in drugih
stroškov, ki jih ima zbornica v zvezi z izvedbo ustnega dela izpita, izdajo
potrdil o izpitu oziroma spričeval in vodenja evidenc o izpitu (v nadaljnjem
besedilu: izpitna pristojbina). Izpitno pristojbino mora poravnati kandidat ali
njegov delodajalec v osmih dneh po prejemu obvestila.
(3) Če pristojna služba zbornice ugotovi,
da v roku iz prejšnjega odstavka izpitna pristojbina ni plačana, se šteje, da
je kandidat od opravljanja izpita odstopil, o čemer mu po uradni dolžnosti izda
ugotovitveno odločbo.
5.3. Potek ustnega dela izpita
38. člen
(začetek opravljanja ustnega dela izpita)
(1) Ustni del izpita se opravlja v uradnih
prostorih ZAPS oziroma IZS.
(2) Ustni del izpita začne predsednik
izpitne komisije ali njegov namestnik tako, da kandidatom najprej pojasni način
opravljanja izpita.
39. člen
(posledice odsotnosti kandidata)
(1) Če kandidat brez opravičenega razloga
ne pristopi k opravljanju izpita na dan, ko se opravlja ustni del izpita, ali
če odstopi med opravljanjem ustnega dela izpita, se šteje, da izpita ni
opravil.
(2) O opravičenosti razlogov iz prejšnjega
odstavka odloči predsednik izpitnega odbora ZAPS, če se izpit opravlja pri
ZAPS, oziroma predsednik izpitnega odbora IZS, če se izpit opravlja pri IZS.
(3) Kandidat mora pristopiti k opravljanju
ustnega dela izpita najkasneje v roku dveh let od prijave na izpit, sicer se
šteje, da je od izpita odstopil.
40. člen
(način opravljanja ustnega dela izpita)
(1) Kandidati za osnovni izpit najprej
opravijo zagovor pisne naloge oziroma referenčnega dela, nato pa opravljajo
splošni del izpita, ki vsebuje tudi dodatna posebna vprašanja s področja
stroke.
(2) Kandidati za dopolnilni izpit najprej
opravijo zagovor pisne naloge oziroma referenčnih del, izpit pa se zaključi z
dodatnimi vprašanji s področja stroke.
41. člen
(ponavljanje izpita in možnost popravnega
izpita)
(1) Kandidat ponavlja izpit v celoti, če:
-          
pisna naloga, ki jo je izdelal, oziroma referenčno delo, ki ga je
predložil, ni bilo ocenjeno pozitivno;
-          
ni uspešno opravil zagovora pisnega dela izpita;
-          
ni uspešno opravil splošnega dela izpita.
(2) Kandidat, ki je na osnovnem izpitu
sicer uspešno opravil zagovor pisnega dela izpita, ni pa opravil ustnega dela
izpita iz več kot polovice postavljenih vprašanj iz programa splošnega ali
posebnega dela izpita, ponavlja izpit v celoti. Kandidat, ki na dopolnilnem
izpitu uspešno opravi zagovor pisnega dela izpita, ne opravi pa ustnega dela
izpita iz več kot polovice postavljenih vprašanj iz posebnega dela izpita, tudi
ponavlja izpit v celoti.
(3) Kandidat, ki je na osnovnem oziroma
dopolnilnem izpitu uspešno opravil zagovor pisnega dela izpita, ni pa opravil
ustnega dela izpita iz največ dveh področij, lahko ponavlja ta del izpita (v
nadaljnjem besedilu: popravni izpit).
(4) Kandidat lahko opravlja popravni izpit
večkrat, vendar samo, če ga opravi najpozneje v treh letih od dneva, ko prvič
ni opravil izpita.
(5) Če kandidat v roku iz prejšnjega
odstavka ne opravi popravnega izpita, se šteje, da izpita ni opravil.
42. člen
(zapisnik o poteku izpita)
(1) O poteku osnovnega in dopolnilnega
izpita se za vsakega kandidata vodi oziroma izdela zapisnik.
(2) Zapisnik podpišejo predsednik in člani
izpitne komisije takoj zatem, ko je izpit končan. Zapisnik se mora nato brez
odlašanja dostaviti pristojni službi poklicne zbornice.
43. člen
(odločitev komisije)
(1) Izpitna komisija oceni celotni uspeh
kandidata na podlagi ocen iz posameznih predmetov. Uspeh kandidata se oceni z
oceno »je opravil« ali »ni opravil«.
(2) Pri odločanju morajo sodelovati vsi
člani izpitne komisije.
(3) O oceni iz prvega odstavka tega člena
odloča izpitna komisija soglasno. Če do soglasja ne pride, je odločilni glas
predsednika izpitne komisije, v zapisniku iz prejšnjega člena pa se zabeležijo
pripombe članov komisije, ki so nasprotovali.
5.4 Potrdila o opravljenih izpitih
44. člen
(obvestila kandidatom po opravljenem
izpitu)
(1) Pristojna služba zbornice za vsak
uspešno opravljen izpit izda takoj po opravljenem izpitu potrdilo in ga preda
kandidatu. Če kandidat po tem, ko je opravil izpit, ni prisoten, se mu pošlje
potrdilo po pošti.
(2) Pristojna služba zbornice mora
najpozneje v petnajstih dneh po prejemu zapisnika iz 42. člena tega pravilnika:
-          
kandidatu, ki je uspešno opravil izpit, poslati obvestilo o tem, kdaj
oziroma na kakšen način mu bo izročeno spričevalo o opravljenem izpitu;
-          
kandidatu, ki izpita ni opravil, poslati obvestilo, da izpita ni opravil
ter hkrati posredovati podatke o tem, kdaj in pod kakšnimi pogoji lahko izpit
ponavlja, če so za to izpolnjeni pogoji iz 41. člena tega pravilnika oziroma
kdaj in pod kakšnimi pogoji lahko ponovno opravlja izpit.
45. člen
(spričevala)
(1) Kandidatu, ki je opravil osnovni izpit,
se izda spričevalo o opravljenem izpitu na obrazcu, katerega oblika in vsebina
sta določeni v prilogi 6, ki je sestavni del tega pravilnika. Kandidatu, ki je
opravil dopolnilni izpit, se izda spričevalo o opravljenem izpitu na obrazcu,
katerega oblika in vsebina sta določeni v prilogi 7, ki je sestavni del tega
pravilnika.
(2) Spričevalo iz prejšnjega odstavka
podpišeta predsednik izpitne komisije in predsednik pristojne poklicne zbornice,
žigosa pa ga pristojna služba zbornice.
(3) Spričevalo o opravljenem izpitu je
javna listina.
6. STROŠKI IZPITA
46. člen
(struktura stroškov izpita)
Strošek izpita sta prijavnina in izpitna
pristojbina.
47. člen
(obveznost plačila stroškov izpita)
(1) Strošek izpita nosi kandidat, če se je
na izpit prijavil sam oziroma njegov delodajalec, če je on prijavil kandidata
na izpit (v nadaljnjem besedilu: prijavitelj).
(2) Prijavitelj nosi tudi stroške izdelave
pisne naloge oziroma izbora in prezentacije referenčnih del, predloženih na
izpit.
48. člen
(višina stroškov izpita)
(1) Višina prijavnine za vse vrste izpita
je 176,00 eurov.
(2) Višina izpitne pristojbine je:
-          
za opravljanje osnovnega izpita 440,00 eurov;
-          
za opravljanje dopolnilnega izpita 308,00 eurov;
-          
za opravljanje popravnega izpita 220,00 eurov.
49. člen
(možnost valorizacije)
Višina prijavnine in izpitne pristojbine se
valorizira, ko seštevek indeksov rasti cen življenjskih potrebščin, ki ga
objavlja organ, pristojen za državno statistiko, glede na zadnjo določeno
višino prijavnine in izpitne pristojbine preseže 5 %, in sicer v višini
seštevka rasti cen.
50. člen
(plačilo izpitne komisije)
(1) Predsedniku in članom izpitne komisije
pripada plačilo za delo v izpitni komisiji. Višina zneska za takšna plačila je
vključena v znesku izpitnih pristojbin.
(2) Predsedniku izpitnega odbora pripada
plačilo za delo v izpitnem odboru. Višina zneska za takšna plačila je vključena
v znesku prijavnin.
(3) Višino zneska plačil za delo v izpitnih
komisijah in izpitnem odboru, ki pa ne sme preseči 40% višine skupnega seštevka
prijavnin in izpitnih pristojbin, določita v okviru pravilnika o svojem
finančnem poslovanju ZAPS in IZS vsaka zase, v soglasju z ministrom.
7. EVIDENCE O IZPITIH
51. člen
(spis o izpitu)
(1) Za vsakega kandidata, ki opravlja
izpit, pristojna služba zbornice vzpostavi, vodi in vzdržuje spis, ki vsebuje
vse listine in dokumente v zvezi z opravljanjem izpita.
(2) Spisi se vzpostavijo, vodijo in
vzdržujejo do opravljenega izpita oziroma izdaje potrdil oziroma obvestil iz
44. člena tega pravilnika, in sicer na način in pod pogoji, ki jih
določajo predpisi o ravnanju z dokumentarnim gradivom v javni upravi.
(3) Po izdaji potrdila o opravljenem izpitu
in prepisu ustreznih podatkov iz spisa v register o opravljenih izpitih (v
nadaljnjem besedilu: knjiga izpitov), ali po končanem pritožbenem postopku, se
spis, kolikor ga kandidat ne prevzame osebno pri pristojni zbornici, komisijsko
uniči.
52. člen
(knjiga izpitov)
(1) Za kandidate, ki so opravili
izpit, zbornica vzpostavi, vodi in vzdržuje knjigo izpitov. Knjiga izpitov se
vzpostavi, vodi in vzdržuje ločeno po posameznih področjih strokovnih izpitov.
(2) V knjigi izpitov morajo biti naslednji
podatki:
1.    
zaporedna številka z označbo številke spisa, ki je bila predana
kandidatu,
2.    
ime in priimek ter podatki o identifikaciji kandidata, ki je opravil
izpit,
3.    
datum opravljenega izpita,
4.    
vrsta opravljenega strokovnega izpita,
5.    
registrska številka potrdila,
6.    
datum izdaje potrdila,
7.    
naslov izpitne naloge ter ime in priimek mentorja.
(3) Knjiga izpitov se vodi računalniško, in
sicer v obliki informatizirane baze podatkov.
53. člen
(varovanje podatkov evidenc o izpitih)
(1) Za zbiranje in varovanje osebnih
podatkov v spisih in knjigi izpitov se smiselno uporabljajo določbe zakona, ki
ureja varstvo osebnih podatkov.
(2) ZAPS in IZS morata sprejeti
organizacijske in druge ustrezne postopke in ukrepe, s katerimi pristojna
služba poklicne zbornice preprečuje nepooblaščen ali neregistriran dostop do
evidenc o izpitih ali namerno uničevanje oziroma spreminjanje vpisanih podatkov
ali njihovo izgubo, in tudi nepooblaščen dostop do njih, ter obdelavo in
posredovanje vpisanih podatkov nepooblaščenim osebam in njihovo neregistrirano
uporabo.
8. VARSTVO PRAVIC KANDIDATOV IN NADZORSTVO
54. člen
(varstvo pravic kandidatov)
(1) O pritožbah zoper sklepe oziroma
odločbe v zvezi s prijavami kandidatov za opravljanje izpita, obvestili o opravljanju
izpita, plačili prijavnin in izpitnih pristojbin ter potrdili o opravljenih
izpitih oziroma spričevali odloča predsednik izpitnega odbora pristojne
zbornice.
(2) Zoper odločitev predsednika izpitnega
odbora iz prejšnjega odstavka je dopustna posebna pritožba, o kateri odloča
upravni odbor pristojne zbornice.
55. člen
(pravica do ugovora zoper postopek)
(1) Kandidat ima tudi pravico ugovora zoper
postopek pri opravljanju izpita in sicer v treh dneh po končanem izpitu oziroma
prejemu pisne odločitve.
(2) Ugovor se vloži pri pristojni službi
zbornice, o ugovoru pa odloča upravni odbor pristojne zbornice.
(3) Organ iz prejšnjega odstavka mora v
enem mesecu po prejemu ugovora s sklepom ugotoviti utemeljenost ugovora. Če
ugotovi, da je ugovor utemeljen, mora imenovati novo izpitno komisijo, ki na
naslednjem izpitnem roku ponovno oceni znanje kandidata. Če ugovor ni
utemeljen, se s sklepom zavrne.
(4) Odločitev upravnega odbora ZAPS oziroma
IZS je dokončna.
56. člen
(pravica do vpogleda)
Predsednik izpitnega odbora lahko
kandidatu, ki je odstopil od izpita oziroma kandidatu, ki izpita ni opravil, na
podlagi njegovega pisnega zahtevka omogoči vpogled v izpitno dokumentacijo in
sicer v osmih dneh po vročitvi ugotovitvene odločbe oziroma obvestila, da
izpita ni opravil.
57. člen
(opravljanje nadzorstva)
(1) Nadzorstvo nad opravljanjem izpitov,
imenovanjem izpitnih komisij in njihovim delovanjem, vzpostavitvijo, vodenjem
in vzdrževanjem evidenc o izpitih ter nad njihovim zavarovanjem opravlja
ministrstvo, pristojno za prostorske in gradbene zadeve (v nadaljnjem besedilu:
ministrstvo).
(2) Pristojna služba zbornice posreduje
ministrstvu letna poročila izpitnega odbora iz 6. točke tretjega odstavka 28.
člena tega pravilnika, in sicer najpozneje do konca februarja za obdobje
preteklega leta.

Priloga 1: Izpitni katalog strokovnih izpitov s področja
opravljanja inženirskih storitev
Priloga
2: Prijava k strokovnemu izpitu iz: - prostorskega načrtovanja; -
arhitekturnega projektiranja; - krajinsko-arhitekturnega projektiranja
Priloga
3: Prijava k strokovnemu izpitu iz: - tehničnega projektiranja; - vodenja del;
- vodenja posameznih del
Priloga
4: Prijava k dopolnilnemu strokovnemu izpitu iz: - revidiranja arhitekture; -
revidiranja krajinske arhitekture; - prostorskega načrtovanja; - arhitekturnega
projektiranja; - krajinsko-arhitekturnega projektiranja
Priloga
5: Prijava k dopolnilnemu strokovnemu izpitu iz: - tehničnega revidiranja; -
tehničnega projektiranja; - vodenja del
Priloga
6: Potrdilo o opravljenem strokovnem izpitu
Priloga
7: Potrdilo o opravljenem dopolnilnem strokovnem izpitu

Pravilnik o strokovnih izpitih s področja
opravljanja inženirskih storitev (Uradni list RS, št. 124/03)
vsebuje naslednje prehodne in končne določbe:
»9. PREHODNE IN KONČNE DOLOČBE
58. člen
(veljavnost
dosedanjih potrdil o izpitih)
(1) Potrdilo o izpitu, opravljenem po
dosedanjih predpisih, ki so veljali na območju Republike Slovenije pred uveljavitvijo
tega pravilnika, velja v obsegu, za katerega je bilo dano.
(2) Šteje se, da je bilo potrdilo iz
prejšnjega odstavka dano za tisto vrsto osnovnega izpita, za katero je bil
opravljen tisti posebni del izpita, ki so ga pred uveljavitvijo tega pravilnika
opredeljevali dosedanji predpisi, veljavni na območju Republike Slovenije pred
uveljavitvijo tega pravilnika.
(3) Potrdilo o opravljenem izpitu v tujini,
ki ga predloži državljan Republike Slovenije, se lahko prizna v obsegu, za
katerega pristojna zbornica ugotovi skladnost vsebin, ki se zahtevajo pri
opravljanju izpita v Republiki Sloveniji. Zbornica lahko takšnemu posamezniku
delno ali v celoti prizna posebni del izpita, ne glede na to pa mora takšen
posameznik vedno opravljati splošni del izpita.
(4) Šteje se, da ima posameznik, na
katerega ime in priimek se glasi potrdilo o izpitu s področja arhitekturne
stroke ali krajinsko-arhitekturne stroke, opravljen osnovni izpit iz
prostorskega načrtovanja in arhitekturnega projektiranja oziroma
krajinsko-arhitekturnega projektiranja.
(5) Šteje se, da ima posameznik, na
katerega ime in priimek se glasi potrdilo o izpitu s področja ustrezne tehnične
stroke, opravljen osnovni izpit iz tehničnega projektiranja tiste vrste
načrtov, za katere je opravil posebni del izpita, in vodenja takšne vrste del.
(6) V primerih dvoma, za katero področje
opravljanja inženirske storitve je bilo dano potrdilo o izpitu, odloča na
zahtevo posameznika pristojni izpitni odbor. Zoper odločitve izpitnega odbora
je dopustna pritožba, ki se jo vloži pri pristojni službi zbornice, o njej pa
odloča upravni odbor pristojne zbornice.
(7) V primeru iz prejšnjega odstavka
pristojna služba zbornice na zahtevo posameznika izda potrdilo o opravljenem
izpitu in z njim tudi opredeli, za katero vrsto izpita takšno potrdilo velja.
(8) Potrdila iz prejšnjega odstavka se
izdajajo na obrazcu, ki je v prilogi 6.
59. člen
(z osnovnimi
izpiti pri ZAPS in pri IZS izenačeni preizkusi znanja)
(1) Šteje se, da ima posameznik z osnovnim
izpitom pri ZAPS oziroma osnovnim izpitom pri IZS izenačen preizkus znanja, če
se na njegovo ime in priimek glasi potrdilo o izpitu, ki je bil opravljen po
dosedanjih predpisih, ali potrdilo o izpitu oziroma druga javna listina o
opravljenem izpitu, ki je bila izdana na območju SFRJ do 25. junija 1991.
(2) V primeru iz prejšnjega odstavka
pristojna poklicna zbornica na zahtevo takšnega posameznika izda potrdilo o
opravljenem izpitu in z njim tudi opredeli, za katero vrsto izpita takšno
potrdilo velja.
(3) Potrdila iz prejšnjega odstavka se
izdajajo na obrazcu, ki je v prilogi 6.
60. člen
(dokončanje že
začetih strokovnih izpitov)
(1) Že začeti izpiti se končajo po določbah
pravilnika o programu in načinu opravljanja strokovnih izpitov pri Inženirski
zbornici Slovenije (Uradni list RS, št. 35/98 in 64/99, v nadaljnjem besedilu:
izpitni pravilnik-IZS/97).
(2) Izpit se šteje za začet, če je bilo
kandidatu poslano obvestilo o datumu izpita v skladu s 15. členom izpitnega
pravilnika-IZS/97.
(3) Ne glede na določbe prejšnjega odstavka
se zapisnik o poteku izpita piše in potrdilo o opravljenem izpitu izda na
obrazcih, predpisanih s tem pravilnikom.
61. člen
(posebnosti
dopolnilnega izpita v prehodnem obdobju)
(1) Posameznik, ki je že opravil izpit pred
uveljavitvijo tega pravilnika in je z nadaljnjim izobraževanjem dosegel naslednjo
stopnjo strokovne izobrazbe, opravlja dopolnilni izpit po določbah tega
pravilnika.
(2) Posamezniki, ki so vpisani v posebni
imenik odgovornih projektantov na podlagi določb 100.e člena zakona o graditvi
objektov (Uradni list SRS, št. 34/84 in 29/86, Uradni list RS, št. 71/93 – ZUN,
40/94 – odl. US, 69/94 – odl. US, 59/96, 45/99, 42/00 – odl. US, 52/00 – ZGPro,
52/00 in 110/02 – ZGO-1, v nadaljnjem besedilu: ZGO) in nameravajo v
predpisanem roku petih let po vpisu v takšen imenik opravljati strokovni izpit
za izdelovanje posameznih načrtov iz 27. člena ZGO, opravljajo dopolnilni izpit
po določbah 14.a člena izpitnega pravilnika-IZS/97.
(3) Dopolnili izpit iz projektiranja, ki ga
opravi posameznik iz prejšnjega odstavka, se šteje tudi za dopolnilni izpit iz
vodenja del po določbah tega pravilnika.
62. člen
(uskladitev
določb o evidencah o izpitih)
(1) ZAPS in IZS morata vzpostaviti in
začeti ročno voditi knjigo izpitov najpozneje v treh mesecih po uveljavitvi
tega pravilnika. Do vzpostavitve predpisanih evidenc se knjiga izpitov in druge
evidence, ki so v zvezi z izpiti, vodijo po dosedanjih predpisih.
(2) Z dnem uveljavitve tega pravilnika se
šteje, da je knjiga izpitov iz 30. člena izpitnega pravilnika – IZS/97 sestavni
del knjige izpitov iz 52. člena tega pravilnika.
63. člen
(uskladitev
določb o izpitnem katalogu)
ZAPS in IZS morata vzpostaviti seznam
strokovne literature in predpisov iz 14. člena tega pravilnika ter začeti kandidatom
posredovati informacije, ki so v zvezi z opravljanjem izpitov, najpozneje v
treh mesecih po uveljavitvi tega pravilnika.
64. člen
(uskladitev
določb o izpitnih komisijah)
(1) Do imenovanja izpitnih komisij po tem
pravilniku člani izpitnih komisij, imenovani v skladu z dosedanjimi predpisi,
nadaljujejo z delom in nalogami kot člani izpitnih komisij po določbah tega
pravilnika.
(2) Do imenovanja predsednika izpitnega
odbora ZAPS in predsednika izpitnega odbora IZS po tem pravilniku predsednik
komisije za strokovne izpite, imenovan v skladu z dosedanjimi predpisi,
nadaljuje z delom kot predsednik izpitnega odbora ZAPS in izpitnega odbora IZS.
(3) Ne glede na določbo prvega odstavka
tega člena član izpitne komisije, ki ne izpolnjuje pogojev iz 27. člena tega
pravilnika, lahko nadaljuje z delom in nalogami kot član izpitne komisije
najdalj eno leto po uveljavitvi tega pravilnika.
65. člen
(uskladitev
organizacijske narave)
(1) Če na dan, ko začne veljati ta
pravilnik, ZAPS in IZS še nista ustanovljeni in nista začeli z opravljanjem
svojih nalog oziroma se ZAPS še ni izločila iz sedanje Inženirske zbornice
Slovenije, ki je bila ustanovljena na podlagi 100.a člena ZGO (v nadaljnjem
besedilu: IZS/97), se vsi osnovni in dopolnilni izpiti, ki jih določa ta
pravilnik, opravljajo pri IZS/97, vendar najdalj do začetka opravljanja nalog ZAPS
in IZS.
(2) V primeru iz prejšnjega odstavka mora
IZS/97 tudi začeti voditi ločeni knjigi izpitov po določbah tega pravilnika
najpozneje v treh mesecih po njegovi uveljavitvi in tisto, v katero so vpisani
podatki o opravljenih izpitih s področja prostorskega načrtovanja,
arhitekturnega in krajinsko-arhitekturnega projektiranja ter prostorskega
revidiranja, predati ZAPS najpozneje v enem mesecu po začetku njenega
poslovanja.
(3) V primeru iz prvega odstavka tega člena
je logotip pristojne poklicne zbornice v vseh prilogah tega pravilnika enak
logotipu IZS/97, potrdila o opravljenem osnovnem in dopolnilnem izpitu pa
podpisujeta predsednik izpitnih komisij iz drugega odstavka prejšnjega člena in
predsednik IZS/97.
66. člen
(prenehanje
veljavnosti)
Z dnem uveljavitve tega pravilnika preneha
veljati izpitni pravilnik-IZS/97.
67. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o strokovnih izpitih s področja opravljanja inženirskih storitev
(Uradni list RS, št. 56/05) dodaja 58.a člen pravilnika:
»58.a člen
(domneva
strokovnega izpita za področje elektrotehnike in telekomunikacij)
Šteje se, da imajo vsi posamezniki, ki
imajo opravljen strokovni izpit iz elektrotehnike ali telekomunikacij, veljaven
strokovni izpit za področje elektrotehnike in telekomunikacij.«;
dodaja 61.a člen pravilnika:
»61.a člen
(pogoji za izdelovalce
elaboratov)
Šteje se, da izdelovalci študij, elaboratov
s področja tehnoloških strok, ki se nanašajo na zagotavljanje varstva pred
požarom, varnost in zdravje pri delu ter sanitarno inženirstvo, ki so člani
matične sekcije inženirjev tehnologov in drugih inženirjev pri IZS, in imajo v
primeru univerzitetne izobrazbe pet, v primeru visokošolske izobrazbe pa osem
let ustreznih delovnih izkušenj na zahtevnih objektih, kot jih opredeljuje
ZGO-1, ter so preden je pričela veljati obveznost opravljanja strokovnih
izpitov zanje na Inženirski zbornici Slovenije, izpolnjevali pogoje za izdelavo
študij, elaboratov, ipd., tehnoloških strok, izpolnjujejo pogoj delovnih
izkušenj po 1. točki 20. člena in 2. točki 22. člena tega pravilnika.«;
ter vsebuje naslednje prehodne in končno
določbo:
»12. člen
(1) Posameznik, ki je kot tehnik že
opravil strokovni izpit pred uveljavitvijo tega pravilnika, in je nato
zaključil študij na višji stopnji in pridobil naziv inženir, lahko opravlja
dopolnilni izpit za odgovorno vodenje del po tem pravilniku, če izpolnjuje
pogoj deset let delovnih izkušenj pri gradnjah.
(2) Posameznik, ki je kot tehnik že
opravil strokovni izpit pred uveljavitvijo tega pravilnika, in je nato
zaključil študij na visoki strokovni šoli in pridobil naslov diplomirani
inženir, lahko opravlja dopolnilni izpit ali za odgovorno projektiranje ali za
odgovorno vodenje del. Za odgovorno vodenje del lahko opravlja dopolnilni izpit
v skladu s tem pravilnikom takoj po diplomi, če izpolnjuje pogoj deset let
delovnih izkušenj pri gradnjah. Za dopolnilni izpit iz tehničnega projektiranja
pa mora izpolnjevati pogoje po 2. točki prvega odstavka 20. člena tega
pravilnika.
(3) Posamezniku, ki je kot diplomant
višje strokovne šole že opravil strokovni izpit pred uveljavitvijo tega pravilnika,
in je nato zaključil študij na visoki strokovni šoli in pridobil naslov
diplomirani inženir, za pridobitev pooblastila za odgovorno vodenje del in
odgovorno nadziranje ni potrebno opravljati dopolnilnega izpita, če izpolnjuje
pogoj deset let delovnih izkušenj pri gradnjah. Če pa želi takšen posameznik
pet let po diplomi na visoki šoli pridobiti pooblastilo za odgovorno
projektiranje, mora v skladu z 2. točko 20. člena tega pravilnika predhodno
opraviti dopolnilni izpit za odgovorno projektiranje.
(4) Posamezniku, ki je kot diplomant
prve stopnje fakultete že opravil strokovni izpit pred uveljavitvijo tega
pravilnika, in je nato zaključil študij na visoki strokovni šoli in pridobil
naslov diplomirani inženir, za pridobitev pooblastila za odgovorno vodenje del
in odgovorno nadziranje ni potrebno opravljati dopolnilnega izpita, če
izpolnjuje pogoj sedem let delovnih izkušenj pri gradnjah. Če pa želi takšen
posameznik pet let po diplomi na visoki šoli pridobiti pooblastilo za odgovorno
projektiranje, mora v skladu z 2. točko 20. člena tega pravilnika predhodno
opraviti dopolnilni izpit za odgovorno projektiranje.
(5) Dopolnilni strokovni izpit, ki se
opravlja v skladu s tem členom, obsega splošni del, ki obsega poznavanje
sistema investicijskih procesov, projektnega vodenja, gospodarnosti investicij,
stroškov in kalkulacij ter vzdrževanja objektov v povezavi z obligacijskimi in
stvarnopravnimi razmerji, če posameznik tega dela izpita še ni opravil pri
predhodnem strokovnem izpitu, ter posebni del, t.j. predložitev referenčnih del
oziroma izdelavo pisne naloge z zagovorom del oziroma naloge.
13. člen
Kandidat, ki je pristopil k strokovnemu
izpitu v skladu s določili izpitnega pravilnika-IZS/97 in ga do dne, ko začne
veljati ta pravilnik, še ni opravil, lahko opravlja popravni izpit po določbah
izpitnega pravilnika-IZS/97, vendar ga mora opraviti najpozneje do 1. 9.
2007.
14. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o strokovnih izpitih s področja opravljanja inženirskih storitev
(Uradni list RS, št. 78/11) spreminja 61.a člen pravilnika
tako, da se glasi:
»61.a člen
(pogoji za
izdelovalce elaboratov)
Šteje se, da izdelovalci študij, elaboratov
s področja tehnoloških strok, ki se nanašajo na zagotavljanje varstva pred
požarom, varnost in zdravje pri delu ter sanitarno inženirstvo, ki so člani
matične sekcije inženirjev tehnologov in drugih inženirjev pri IZS, in imajo v
primeru univerzitetne izobrazbe pet, v primeru visokošolske izobrazbe pa osem
let ustreznih delovnih izkušenj po pridobljeni izobrazbi na zahtevnih objektih, kot jih opredeljuje ZGO-1, ter so preden je
pričela veljati obveznost opravljanja strokovnih izpitov zanje na Inženirski
zbornici Slovenije, izpolnjevali pogoje za izdelavo študij, elaboratov, ipd.,
tehnoloških strok, izpolnjujejo pogoj delovnih izkušenj po 1. točki 20. člena
in 2. točki 22. člena tega pravilnika.«;
ter vsebuje naslednje prehodne in končno
določbo:
»19. člen
(1) Izpiti,
začeti do uveljavitve tega pravilnika, se končajo po določbah Pravilnika o
strokovnih izpitih s področja opravljanja inženirskih storitev (Uradni list RS,
št. 124/03 in 56/05).
(2) Šteje se, da se je izpit iz
prejšnjega odstavka začel, če je kandidat vložil popolno prijavo na izpit v
skladu s Pravilnikom o strokovnih izpitih s področja opravljanja inženirskih
storitev (Uradni list RS, št. 124/03 in 56/05).
20. člen
Ročno vodena knjiga izpitov, vodena v
skladu s Pravilnikom o strokovnih izpitih s področja opravljanja inženirskih
storitev (Uradni list RS, št. 124/03 in 56/05), se z dnem uveljavitve tega
pravilnika zaključi in trajno hrani.
21. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Zakon o arhitekturni in inženirski dejavnosti –
ZAID (Uradni list RS, št. 61/17) v
zvezi s prenehanjem veljavnosti določb pravilnika določa:
»65. člen
(prenehanje veljavnosti
izvršilnih predpisov)
(1) Z dnem uveljavitve tega zakona
prenehajo veljati naslednji predpisi, ki pa se do uveljavitve ustreznih
predpisov na podlagi tega zakona, uporabljajo še naprej, kolikor niso v
nasprotju s tem zakonom: 
-       
Pravilnik o strokovnih izpitih s področja opravljanja inženirskih
storitev (Uradni list RS, št. 124/03, 56/05 in 78/11)
-       
[…].«;
ter vsebuje naslednjo končno določbo:
»67. člen
(začetek
veljavnosti in uporabe zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
1. junija 2018.«.

Splošni akt o strokovnem izpitu za
pooblaščenega inženirja (Uradni list RS, št. 37/18) v
zvezi z delnim prenehanjem uporabe določb pravilnika določa:
»»48. člen
(prenehanje
uporabe)
Z dnem uveljavitve tega splošnega akta se
prenehata uporabljati Pravilnik o strokovnih izpitih s področja opravljanja
inženirskih storitev (Uradni list RS, št. 124/03, 56/05, 78/11) v delu, ki se
nanaša na osnovne in dopolnilne strokovne izpite, ki so se opravljali na IZS,
in Pravilnik o programu in načinu opravljanja izpita iz geodetske stroke
(Uradni list RS, št. 10/11).«;
ter vsebuje naslednjo končno določbo:
»49. člen
(začetek
veljavnosti)
Ta splošni akt se objavi v Uradnem listu
Republike Slovenije in začne veljati naslednji dan po objavi.«.