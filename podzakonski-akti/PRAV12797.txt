1. SPLOŠNI DOLOČBI
1. člen
(vsebina)
(1) Ta pravilnik določa za sevalne in jedrske objekte:
1.     
način uporabe obratovalnih pogojev in omejitev;
2.     
način in pogostost poročanja o izvajanju programa zbiranja in
analiziranja obratovalnih izkušenj;
3.     
način in obseg nadzora staranja;
4.     
način vzdrževanja, preizkušanja in pregleda sestavnih delov, sistemov in
konstrukcij;
5.     
vsebino, obseg in pogostost rednega in izrednega poročanja;
6.     
pogostost, vsebino, obseg, trajanje in način izvajanja občasnih
varnostnih pregledov ter način poročanja o teh pregledih;
7.     
primere, v katerih Uprava Republike Slovenije za jedrsko varnost (v
nadaljnjem besedilu: uprava) sama odredi izvedbo občasnega varnostnega
pregleda, če ima nove in pomembne dokaze o sevalni ali jedrski varnosti
objekta;
8.     
vsebino, kakovost in način uporabe verjetnostnih varnostnih analiz za
preverjanje varnosti jedrskih objektov;
9.     
metodologijo ocenjevanja in razvrščanja sprememb ter način in obliko
obveščanja in priglasitve sprememb v sevalnih ali jedrskih objektih.
(2) Ta pravilnik določa tudi podrobnejše zahteve za:
1.     
načrt zaščite in reševanja za obvladovanje izrednih dogodkov v sevalnih
ali jedrskih objektih;
2.     
postopke ob izrednem dogodku v sevalnih ali jedrskih objektih in
3.     
način obveščanja o izrednem dogodku.
(3) S tem pravilnikom se v pravni red Republike
Slovenije prenašajo Direktiva Sveta 2009/71/Euratom z dne 25. junija 2009
o vzpostavitvi okvira Skupnosti za varnost jedrskih objektov (UL L št. 172
z dne 2. 7. 2009, str. 18), Direktiva Sveta 2014/87/Euratom z dne
8. julija 2014 o spremembi Direktive 2009/71/Euratom o vzpostavitvi okvira
Skupnosti za jedrsko varnost jedrskih objektov (UL L 219 z dne 25. 7.
2014, str. 42), Direktiva Sveta 2011/70/Euratom z dne 19. julija 2011 o
vzpostavitvi okvira Skupnosti za odgovorno in varno ravnanje z izrabljenim
gorivom in radioaktivnimi odpadki (UL L št. 199 z dne 2. 8. 2011,
str. 48) in Direktiva Sveta 2013/59/Euratom z dne 5. decembra 2013 o
določitvi temeljnih varnostnih standardov za varstvo pred nevarnostmi zaradi
ionizirajočega sevanja in o razveljavitvi direktiv 89/618/Euratom,
90/641/Euratom, 96/29/Euratom, 97/43/Euratom in 2003/122/Euratom (UL L
št. 13 z dne 17. 1. 2014, str.1).
2. člen
(izrazi)
Izrazi, uporabljeni v tem pravilniku, imajo naslednji pomen:
1.     
akcijski nivoji so vnaprej določene vrednosti fizikalnih parametrov ali
pokazatelji razmer na lokaciji, pri katerih mora operater ukrepati v skladu z
načrtom zaščite in reševanja;
2.     
človeška napaka je napaka, ki jo je naredil ali povzročil človek s
svojim ukrepom zaradi napačnega razumevanja procesa ali napačne presoje stanja.
Nastane lahko tudi z nehoteno izvedbo ali opustitvijo nekega ukrepa;
3.     
človeški dejavniki so elementi razmerja med človekom in njegovim delom,
npr. dejavniki, ki vplivajo na to, kako je operater v komandni sobi sposoben
uporabljati pisne postopke: čitljivost, slovnica, usposabljanje, zunanji
pritiski ipd.;
4.     
dejavniki tveganja so SSK, človeške dejavnosti, povezane z obratovanjem
(upravljanje, vzdrževanje, preizkušanje), zunanji dogodki ipd., ki vplivajo na
stopnjo tveganja objekta;
5.     
deterministična varnostna analiza je varnostna analiza, ki se izvaja z
modeliranjem, ugotavljanjem in računanjem za varnost pomembnih parametrov in
procesov v sevalnem ali jedrskem objektu, ki nastanejo po predpostavljenih
začetnih dogodkih. Glavni namen je preveritev, da dovoljene vrednosti osnovnih
varnostnih parametrov objekta niso presežene;
6.     
deterministični učinki sevanja so klinično ugotovljive okvare obsevanega
organa, tkiva ali organizma zaradi poškodbe celic. Za nastanek takega učinka so
določljive vrednosti doz, pri katerih nastane. Nad temi vrednostmi doz velja,
da večja ko je vrednost doze, večji je deterministični učinek;
7.     
dogodek brez posledic je splet okoliščin, ki lahko povzročijo neustrezno
dejanje ali dogodek in posledično ogrožanje sevalne ali jedrske varnosti,
varnosti delavcev ali razpoložljivosti objekta, vendar zaradi razmer v tistem
času ni bilo posledic;
8.     
dogodek so človeška napaka ali dejanje, povzročeno zaradi nepravilnih
pisnih postopkov ali navodil, okvara opreme, obratovalna napaka, naravni
dogodek ali projektna neustreznost, ki lahko ogroža sevalno ali jedrsko
varnost;
9.     
izvajalec intervencijskih ukrepov je oseba, ki ob izrednem dogodku
izvaja intervencijske ukrepe v skladu z načrtom zaščite in reševanja jedrskega ali
sevalnega objekta in ki je pri tem lahko izpostavljena sevanju;
10.  
komandna soba je prostor v jedrski elektrarni ali raziskovalnem
reaktorju, v katerem se zbirajo informacije o obratovanju objekta in iz
katerega je mogoče krmiliti vse za varnost pomembne procese;
11.  
kvalifikacija je proces, s katerim se dokazuje, da določena SSK obratuje
na zahtevo in v predvidenih okoljskih razmerah do konca svoje kvalificirane
življenjske dobe in v skladu z zahtevanimi merili;
12.  
lokacija je geografsko območje, na katerem je sevalni ali jedrski objekt
in kjer potekajo dejavnosti, ki jim je ta namenjen;
13.  
mednarodna lestvica jedrskih in radioloških dogodkov je orodje za
skladno obveščanje javnosti o varnostnem pomenu dogodkov, povezanih s sevalno
in jedrsko varnostjo. Obveščanje poteka prek Mednarodne agencije za atomsko
energijo;
14.  
nenormalno obratovanje je obratovanje, pri katerem pride do odstopanj,
ki presegajo pričakovane obratovalne parametre, in ki se zgodi vsaj enkrat v
času obratovanja objekta, vendar zaradi ustrezne konstrukcije ne povzroči škode
na SSK, pomembnih za varnost, in ne vodi do nesreče;
15.  
neposredni vzrok je okvara, dejanje, opustitev dejanja ali stanje, ki
neposredno povzroči dogodek. Običajno pa ne pojasnjuje, zakaj je prišlo do
okoliščin, ki so povzročile odstopanje;
16.  
nesreča je odstopanje od normalnega obratovanja, ki je manj pogosto in
ima težje posledice kot nenormalno obratovanje. Pri nesreči lahko pride do
večje poškodbe jedrskega ali sevalnega objekta ali zmanjšanja učinkovitosti
varnostnih pregrad;
17.  
nesreča, ki presega projektne dogodke, je nesreča, ki se lahko pripeti,
vendar ni upoštevana pri osnovnem projektiranju jedrskega objekta zaradi njene
izredno majhne verjetnosti. Obsega razširjene projektne nesreče ter težke
nesreče;
18.  
normalno obratovanje je obratovanje v okviru obratovalnih pogojev in
omejitev;
19.  
nezgoda je nezaželeno stanje, s posledicami, ki niso zanemarljive s
stališča varstva pred sevanji ali jedrske varnosti. Nezgodo lahko povzroči
neustrezno človeško dejanje oziroma neustrezno delovanje sistema ali sestavnega
dela. Nezgoda zahteva prepoznavanje napake in njeno odpravo oziroma
popravljalni ukrep;
20.  
notranja obsevanost je učinek obsevanja, ki ga povzroča ionizirajoče
sevanje na organizem, kadar je vir sevanja v telesu zaradi vnosa ali
aktivacije;
21.  
občasni varnostni pregled je sistematično preverjanje varnosti sevalnih
ali jedrskih objektov, ki se izvaja v rednih obdobjih (časovnih intervalih), da
bi se ugotovili zbirni učinki staranja, sprememb na objektu, obratovalnih
izkušenj in tehničnega napredka ter sprememb na lokaciji objekta, s tem pa
zagotovila visoka stopnja varnosti v celotni obratovalni dobi sevalnega ali
jedrskega objekta. Občasni varnostni pregled je dopolnilno orodje stalnemu
preverjanju varnosti, s katerim se mora celovito preveriti stopnja jedrske
varnosti sevalnega ali jedrskega objekta in potrditi, da je ta sposoben varno
obratovati v naslednjem obdobju;
22.  
obramba v globino je projektno načelo, po katerem je treba za dosego
zaščitnega namena (npr. preprečevanje izpustov radioaktivnih snovi) pri
projektiranju in upravljanju uporabiti več varnostnih ukrepov, da se ta namen
doseže, tudi če eden od njih odpove;
23.  
obratovalni kazalnik je merljivi parameter, ki omogoča opazovanje
obstoječe učinkovitosti izvajanja nekega procesa oziroma njeno spremljanje
skozi daljše obdobje;
24.  
obratovalni pogoji in omejitve so skupina pravil, ki so del varnostnega
poročila in določajo omejitve parametrov, zmogljivost in delovanje opreme ter
ukrepanje osebja za varno obratovanje sevalnega ali jedrskega objekta;
25.  
obratovanje so vse dejavnosti za doseganje namena, zaradi katerega je
bil sevalni ali jedrski objekt zgrajen, vključno z vzdrževanjem, menjavo goriva
(če gre za jedrsko elektrarno ali raziskovalni reaktor), pregledi med
obratovanjem, shranjevanjem, skladiščenjem, odlaganjem rudarske ali
hidrometalurške jalovine, radioaktivnih odpadkov ali izrabljenega goriva ter
drugimi sorodnimi dejavnostmi;
26.  
obremenitveni cikel je zaključeno zaporedje dogajanj, ki obsega prehod
iz izhodiščnih v nove procesne pogoje, poljubno dolgo obratovanje ali
vzdrževanje v novem stanju in vrnitev v izhodiščno stanje. V enem takem ciklu
je lahko en ali več obremenitvenih ciklov z manjšimi intenzitetami procesnih
pogojev;
27.  
operabilnost je stanje SSK, v katerem je zagotovljena zmožnost delovanja
oziroma opravljanja naloge v skladu z obratovalnimi pogoji in omejitvami.
Zagotovljeno mora biti tudi delovanje drugih potrebnih SSK, ki s podpornimi
funkcijami (npr. električno napajanje, hlajenje, mazanje ipd.) omogočajo
operabilnost posamezne SSK v skladu z obratovalnimi pogoji in omejitvami;
28.  
operater je strokovno usposobljena oseba z izpitom, ki krmili ali daje
navodila za krmiljenje sevalnega ali jedrskega objekta;
29.  
operativni podporni center je vnaprej določen prostor na območju
lokacije sevalnega ali jedrskega objekta z zvezami in organizacijo, ki med
izrednim dogodkom zagotavlja namestitev izvajalcev intervencijskih ukrepov in
napotitev k izvajanju intervencijskih ukrepov na tem območju;
30.  
pisni postopki so odobreni postopki in delovna navodila za izvajanje
dejavnosti in del. Zajeti morajo vsa normalna stanja, odstopanja in
nepravilnosti glede na normalna in izredna stanja sevalnega ali jedrskega
objekta;
31.  
okoljske razmere so razmere, v katerih mora izbrani SSK, oprema ali
instrument obratovati in ki so med drugim določene s temperaturo, tlakom,
sevanjem, relativno vlažnostjo, kemičnim okoljem, stopnjo poplavljenosti,
potresi ipd.;
32.  
pogostost poškodbe sredice je merilo tveganja, ki kaže, s kakšno
verjetnostjo lahko pričakujemo pregretje in poškodbo sredice reaktorja na enoto
časa;
33.  
pogostost velikih zgodnjih izpustov je merilo tveganja, ki kaže
pričakovano število velikih zgodnjih izpustov na enoto časa;
34.  
popravljalni ukrep je ukrep, ki prepreči ponovitev dogodka ali
nezaželenega stanja SSK ali objekta. Zajema lahko popravilo oziroma spremembo
na SSK, spremembo procesa vzdrževanja ali preizkušanja, poseben pregled SSK,
spremembo procesa obratovanja objekta ali dejavnosti v zvezi z izobraževanjem
ali usposabljanjem osebja;
35.  
postopki za ravnanje ob nezgodi so namenjeni obvladovanju projektnih
dogodkov in vsebujejo navodila za vrnitev objekta v varno stanje. Tovrstni
postopki za jedrske elektrarne obsegajo tudi obvladovanje razširjenih
projektnih dogodkov kategorije A;
36.  
poškodba sredice je odkritje in segrevanje sredice reaktorja do točke,
pri kateri je pričakovati povečano oksidacijo in resno poškodbo gorivnih
elementov večjega dela sredice;
37.  
predpostavljeni začetni dogodek je dogodek, ki je prepoznan kot del
projektnih osnov in ki lahko sproži pričakovani obratovalni dogodek ali
nesrečo;
38.  
pregled SSK je sistematični pregled ustreznosti SSK, ki se praviloma
izvaja v vnaprej določenih presledkih. Zajema lahko vse sorodne sestavne dele
ali pa se med njimi izberejo tisti, za katere se s pregledom, meritvijo ali
preizkušanjem oceni ustreznost materiala in operabilnost. Ustreznost drugih
sorodnih sestavnih delov se lahko oceni glede na ustreznost vzorca izbranih
sestavnih delov. Pri tem se lahko začetni vzorec pregleda delov poveča, da je
ocena stanja stvarnejša;
39.  
prehodni pojav je skupek dogajanj, s katerim posamezni sistem prehaja iz
enega v drugo stabilno stanje;
40.  
preizkušanje je vnaprej načrtovana dejavnost za ugotavljanje
operabilnosti SSK in se opravi po vzdrževalnih posegih oziroma opravljenih
spremembah na SSK. Periodično preizkušanje, ki je predpisano v obratovalnih
pogojih in omejitvah, je nadzorno preizkušanje;
41.  
prednostni vrstni red popravljalnega ukrepa je določitev nujnosti
njegove izvedbe glede na pomembnost izvajane dejavnosti za sevalno ali jedrsko
varnost;
42.  
pripravljenost na izredni dogodek so vnaprej načrtovane in vzdrževane
dejavnosti ter organizacijski, človeški, tehnični, materialni in drugi
dejavniki za izvajanje obratovalno-tehničnih ukrepov, pa tudi ukrepov zaščite
in reševanja, ki so potrebni zaradi celovitega in učinkovitega obvladovanja
izrednega dogodka v sevalnem ali jedrskem objektu ter zaradi usklajenega
vodenja pri obvladovanju posledic tega dogodka v okolju;
43.  
prispevni vzrok je vzrok, ki prispeva k verjetnosti nastanka dogodka,
vendar ga sam ne povzroči;
44.  
procesni pogoji so tehnološki pogoji, pod katerimi SSK opravlja svojo
nalogo, na primer mehanska obremenitev, tlak, temperatura ipd.;
45.  
programi so dokumenti, ki opredeljujejo procese oziroma dejavnosti ter
združujejo metode in pravila, ki urejajo določeni proces ali dejavnost;
46.  
projektne osnove SSK so podatki, ki določajo posebni namen izbranega
SSK, in posebne vrednosti ali obseg vrednosti, ki jim morajo zadostiti SSK. Te
vrednosti so omejitve, ki izhajajo iz splošno sprejete sodobne prakse za dosego
funkcionalnih zahtev, ali zahteve, ki izhajajo iz analize (temelječe na
izračunu ali poskusu) posledic predpostavljenega začetnega dogodka, pri katerem
mora dani SSK izpolniti svojo nalogo;
47.  
projektni dogodek je dogodek, ki vodi v projektno nesrečo, za katerega
je objekt načrtovan v skladu s sprejetimi projektnimi zahtevami in
konzervativno metodologijo;
48.  
radiološki izredni dogodek je katero koli stanje, ki povzroči ali utegne
povzročiti pomembnejše uhajanje radioaktivnih snovi v okolico;
49.  
razširjeni projektni dogodek je dogodek ali kombinacija dogodkov z
izredno majhno verjetnostjo in težjimi posledicami od projektnih dogodkov
oziroma vključuje več odpovedi, kot so predpostavljene pri projektnih osnovah
jedrskega objekta. Obstajata dve kategoriji razširjenih projektnih dogodkov:
- 
razširjeni projektni dogodki kategorije A, pri katerih se lahko zagotovi
preprečitev poškodbe goriva v reaktorju ali skladišču z izrabljenim gorivom,
- 
razširjeni projektni dogodki kategorije B, pri katerih se predvideva
težka poškodba goriva, ki presega projektno poškodbo goriva;
50.  
referenčna dokumentacija je dokumentacija, na katero se sklicuje vsebina
varnostnega poročila ali je bila podlaga za izdajo soglasja za gradnjo ali
poskusno obratovanje ali izdajo dovoljenja za obratovanje, prenehanje
obratovanja ali razgradnjo sevalnega ali jedrskega objekta, v primeru
odlagališča pa tudi za zaprtje;
51.  
remont je prekinitev proizvodnega procesa sevalnega ali jedrskega
objekta zaradi menjave goriva, popravil oziroma vzdrževalnih del. Remont
jedrske elektrarne se začne s prekinitvijo dobave elektrike v električno
omrežje in konča s ponovno vzpostavitvijo te dobave;
52.  
scenarij je predpostavljeni potek dogodkov v sevalnem ali jedrskem
objektu (od začetnega dogodka prek odpovedi opreme in dejavnosti osebja do končnega
stabilnega stanja objekta);
53.  
simulator je naprava, ki se odziva na dejavnosti operaterja enako kakor
pravi sistem. Simulator jedrske elektrarne običajno vključuje komandno sobo v
enakem merilu, kakor je prava komandna soba, programska oprema pa mora zajemati
normalno obratovanje, nenormalno obratovanje in nesreče;
54.  
skladišče izrabljenega goriva je prostor ali objekt, kjer se začasno
shranjuje izrabljeno jedrsko gorivo;
55.  
smernice za obvladovanje težkih nesreč so pisni postopki z usmeritvami
za operaterje za obvladovanje posledic teh nesreč;
56.  
splošna nevarnost je nesreča, ki vključuje dejanske ali neizogibne
precejšnje poškodbe sredice ali njeno taljenje z možnostjo izgube celovitosti
zadrževalnega hrama. Predvideno je, da so ob radioaktivnih izpustih potrebni
varnostni ukrepi, namenjeni izogibanju ali zmanjšanju doz, ki jih prejme
prebivalstvo, tudi daleč od lokacije objekta;
57.  
sprememba v sevalnem ali jedrskem objektu je vsaka nameravana sprememba
v zvezi z objektom ali načinom njegovega upravljanja ali njegovim obratovanjem,
vključno z vzdrževalnimi deli, pregledovanjem, preskušanjem ali uvedbo
tehnične, organizacijske ali druge spremembe v zvezi s temi deli;
58.  
SSK je kratica, ki označuje skupek sestavnih delov, sistemov in
konstrukcij. Konstrukcije so pasivni deli, kakršni so zgradbe in ščiti. Sistem
tvori več sestavnih delov, ki so sestavljeni tako, da opravljajo določeno
(aktivno) nalogo. Med SSK se uvršča tudi programska oprema za instrumentacijo
in regulacijo. Če je objekt skladišče ali odlagališče radioaktivnih odpadkov,
se med SSK uvrščajo tudi paketi radioaktivnih odpadkov;
59.  
SSK, pomembni za varnost, zagotavljajo, da ob pričakovanih obratovalnih
dogodkih in projektnih dogodkih niso presežene omejitve, določene v projektnih
osnovah, in katerih napaka ali okvara lahko vodi do nehotene obsevanosti ali
kontaminacije ljudi ali okolja;
60.  
stanje objekta je obratovalno stanje sevalnega ali jedrskega objekta ali
stanje nesreče. Obratovalno stanje se deli na normalno obratovanje sevalnega
ali jedrskega objekta, ko ni odpovedi opreme ali kršenja obratovalnih
postopkov, in nenormalno obratovanje, ko pride do okvare ali kršenja postopkov,
vendar jedrska in sevalna varnost nista ogroženi. Med stanjem nesreče pride do
ogrožanja jedrske in sevalne varnosti;
61.  
stohastični učinki sevanja so statistično ugotovljive okvare zaradi
spremenjenih lastnosti obsevanih celic, ki se lahko razmnožujejo. Stohastični
učinki, kakršen je nastanek malignega raka ali dednih posledic v genih, niso
odvisni od doze in zanje prag ne obstaja, vendar je njihov nastanek verjetnejši
pri višji dozi;
62.  
stopenjski pristop pomeni, da so procesi za zagotovitev ustrezne ravni
analiz, dokumentacije in ukrepov sorazmerni s:
- 
pomembnostjo za varnost, nadzor nad jedrskimi snovmi in za fizično
varovanje,
- 
velikostjo možnih nevarnosti,
- 
fazo v življenjski dobi objekta,
- 
načinom uporabe oziroma namembnostjo objekta,
- 
značilnimi lastnostmi objekta,
- 
pomembnostjo sevalnih in nesevalnih nevarnosti in drugimi ustreznimi
dejavniki;
63.  
tehnični podporni center so prostori in ustrezna podporna oprema na
lokaciji ali blizu lokacije objekta, ki so na voljo osebju, ki zagotavlja
tehnično podporo operaterjem in strokovnemu osebju, ter vodenje obvladovanja
izrednega dogodka na območju objekta;
64.  
temeljni vzrok je osnovni vzrok za dogodek, katerega odstranitev
zagotavlja, da se ta dogodek ne ponovi;
65.  
težka nesreča je nesreča v jedrski elektrarni, raziskovalnem reaktorju
ali skladišču izrabljenega goriva, ki glede svojih posledic presega razširjeno
projektno nesrečo kategorije A in vodi k taljenju sredice ali izrabljenega
goriva ter ogrožanju okolja oziroma lahko povzroči obsevanost ali kontaminacijo
ljudi ali okolja. Do nje lahko pride zaradi večkratnih odpovedi, kot je izguba
vseh vej varnostnih sistemov, ali zaradi izredno malo verjetnega dogodka, za
katerega elektrarna ni projektirana;
66.  
tlačna meja je fizična pregrada, ki ločuje dva tehnološka sistema,
delujoča pod različnima obratovalnima tlakoma. Običajno sestoji iz tlačnih
posod, cevi, ventilov, cevnih in instrumentacijskih priključkov;
67.  
tveganje je zmnožek pričakovane pogostosti dogodka in posledic, ki bi
nastale;
68.  
varno stanje je vsako stanje objekta (npr. zaustavitev ali obratovanje),
v katerem so zagotovljene varnostne funkcije;
69.  
validacija je potrditev na podlagi stvarnega dokaza, da so bile izpolnjene
zahteve za nameravano uporabo;
70.  
varnostna funkcija je učinek, ki mora biti dosežen, ali delo, ki mora
biti opravljeno, za zagotovitev sevalne oziroma jedrske varnosti. Za jedrski
reaktor so varnostne funkcije naslednje:
- 
nadzor reaktivnosti jedrskega goriva,
- 
odvod toplote iz sredice in skladišča za izrabljeno gorivo,
- 
zadrževanje radioaktivnih snovi in preprečitev njihovega nenadzorovanega
širjenja v okolje;
71.  
varnostna ocena je postopek, s katerim se podrobno oceni vpliv
načrtovane spremembe na sevalno ali jedrsko varnost objekta;
72.  
varnostna pregrada je fizična prepreka, ki ovira ali preprečuje gibanje
ljudi, radioaktivnih snovi oziroma druge pojave (npr. požar, poplavo, izstrelke
opreme) ali ščiti pred ionizirajočim sevanjem v sevalnem ali jedrskem objektu;
73.  
varnostno presejanje je postopek, s katerim se opravi prva presoja
vpliva načrtovane spremembe na sevalno ali jedrsko varnost objekta;
74.  
varnostna rezerva je razlika med mejno vrednostjo parametra, pri kateri
SSK odpove, in vrednostjo parametra, ki ga v postopku za pridobitev soglasja in
dovoljenja za jedrske in sevalne objekte odobri uprava;
75.  
varnostno poročilo je dokument ali zbirka dokumentov, ki vsebuje ključne
informacije o sevalnem ali jedrskem objektu, njegovih obratovalnih pogojih in
omejitvah, njegovem vplivu na okolje, opis projekta, analizo možnih nezgod in
ukrepe, ki so nujni za odpravo oziroma zmanjšanje nevarnosti za okolje,
prebivalstvo in osebje objekta;
76.  
veliki zgodnji izpust je hitri, neovirani izpust cepitvenih produktov iz
zadrževalnega hrama v zrak, ki se zgodi pred učinkovito izvedbo ukrepov za
zmanjšanje posledic izrednega dogodka, tako da obstaja nevarnost vpliva na
okolje in zdravje ljudi;
77.  
verjetnostne varnostne analize so analize zanesljivosti sistemov
sevalnega ali jedrskega objekta, pri katerih se z uporabo verjetnostnih metod
prepozna in ovrednoti obseg možnih vplivov na sevalno ali jedrsko varnost,
kakršni so odpoved sestavnih delov in njihova nerazpoložljivost, človeške
napake, negativni vplivi okolja, požari, poplave in potresi. Verjetnostne
varnostne analize se razvrščajo na tri ravni, in sicer:
- 
z verjetnostnimi varnostnimi analizami prve ravni se določi zaporedje
dogodkov, ki lahko poškodujejo sredico, ocenjuje pričakovano pogostost poškodbe
sredice ter ugotavlja slabe in dobre strani varnostnih sistemov in postopkov, s
katerimi se preprečuje to poškodbo,
- 
z verjetnostnimi varnostnimi analizami druge ravni se določi načine, na
katere radioaktivni izpusti iz sevalnega ali jedrskega objekta dosežejo okolje,
oceni njihov obseg in pričakovano pogostost ter ugotavlja sorazmerno pomembnost
ukrepov za preprečitev in omilitev teh izpustov,
- 
z verjetnostnimi varnostnimi analizami tretje ravni se prepozna in
ovrednoti posledice radioaktivnih izpustov na okolje in zdravje ljudi;
78.  
vodstvo je posameznik ali skupina posameznikov, ki ima pooblastila za
vodenje celotnega sevalnega ali jedrskega objekta ali posamezne organizacijske
enote v njem;
79.  
vzdrževanje je načrtovani proces, ki zagotavlja obnavljanje SSK zaradi
ohranjanja njihove funkcionalnosti med celotno življenjsko dobo. Vzdrževanje je
lahko prediktivno ali periodično. Prediktivno vzdrževanje se izvaja stalno ali
občasno na podlagi opazovanja in spremljanja stanja SSK, pri čemer se z analizo
poteka degradacije napove njihova odpoved. Periodično vzdrževanje pa je
sestavljeno iz zamenjave delov, nadzora in preizkušanj, ki se izvajajo po
vnaprej določenem programu (določeni cikli, časovni presledki, obratovalni časi
ipd.), in lahko temelji na priporočilih proizvajalca opreme. Pri ugotovljenem odstopanju
oziroma odpovedi SSK se v sklopu vzdrževanja opravijo popravljalni ukrepi;
80.  
začasna sprememba v sevalnem ali jedrskem objektu je vsaka sprememba, ki
velja samo v določenem obdobju. Izvede se, če ni potrebe po stalni spremembi v
objektu, lahko pa je tudi vmesna stopnja pri izvedbi stalne spremembe;
81.  
zaščitni ukrep je ukrep, s katerim preprečimo deterministične učinke
sevanja in zmanjšamo tveganje za stohastične učinke sevanja;
82.  
zunanji podporni center je vnaprej določeni prostor zunaj območja
lokacije sevalnega ali jedrskega objekta z opremo, podatkovnimi povezavami,
zvezami, dokumentacijo in organizacijo, ki med izrednim dogodkom zagotavlja
inženirsko, tehnično in logistično podporo izvajalcem intervencijskih ukrepov v
objektu, usklajevanje z institucijami v okolju in podpornimi organizacijami,
ocenjevanje radioloških posledic izrednega dogodka, priporočanje takojšnih
zaščitnih ukrepov za ogroženo prebivalstvo in obveščanje o statusu izrednega
dogodka na območju lokacije objekta.
2. VARNOST OBRATOVANJA OBJEKTA
2.1 Upravljanje objekta
3. člen
(uporaba obratovalnih pogojev in omejitev)
(1) Upravljavec sevalnega ali jedrskega objekta mora
vzpostaviti in izvajati ustrezni program obratovanja, vzdrževanja, preizkušanja
in pregledov SSK, ki zagotavlja izpolnjevanje zahtev iz obratovalnih pogojev in
omejitev, ustrezno analizo in arhiviranje ugotovitev.
(2) Delavci z dovoljenjem za opravljanje del in nalog
upravljanja tehnološkega procesa in njegovega nadzora v sevalnem ali jedrskem
objektu morajo biti natančno seznanjeni z vsebino, nameni in tehničnimi
osnovami obratovalnih pogojev in omejitev.
Delavci, ki opravljajo dela in naloge v zvezi z nadzorom nad
upravljanjem tehnološkega procesa v objektu, se morajo zavedati pomembnosti
obratovalnih pogojev in omejitev za varnost objekta.
(3) Informacije o obratovalnih pogojih in omejitvah
morajo biti dostopne za vse delavce, ki upravljajo objekt. V objektih, ki imajo
komandno sobo, morajo biti te informacije dostopne v komandni sobi.
(4) Obratovalne pogoje in omejitve je treba pregledovati
in po potrebi spremeniti v skladu z obratovalnimi izkušnjami, napredkom
znanosti in tehnologije ter po vsaki spremembi v objektu, zaradi katere bi bilo
to opravičljivo oziroma potrebno.
4. člen
(brezpogojni ukrepi)
(1) Upravljavec sevalnega ali jedrskega objekta mora
takoj začeti izvajati ukrepe za prehod v varno stanje, določeno v obratovalnih
pogojih in omejitvah, če:
1.     
je ugotovljeno odstopanje od obratovalnih pogojev in omejitev;
2.     
obratovalno osebje ni prepričano, da je obstoječe obratovanje v mejah,
opisanih v obratovalnih pogojih in omejitvah;
3.     
se objekt ne odziva, kakor je pričakovano.
(2) Če se v primeru iz prejšnjega odstavka sevalni ali
jedrski objekt zaustavi (v jedrski elektrarni ali raziskovalnem reaktorju
zaustavitev verižne reakcije), mora upravljavec pred ponovnim začetkom
obratovanja:
1.     
ugotoviti vzrok okoliščin, ki so povzročile neizpolnjevanje obratovalnih
pogojev in omejitev;
2.     
določiti takojšnje in dolgoročne popravljalne ukrepe za preprečitev
ponovitve dogodka in
3.     
izvesti takojšnje ukrepe iz prejšnje točke ter izpolniti vse zahteve iz
obratovalnih pogojev in omejitev za začetek obratovanja.
5. člen
(pisni postopki za obratovanje oziroma razgradnjo sevalnega
ali jedrskega objekta)
(1) Upravljavec sevalnega ali jedrskega objekta mora
pripraviti in uporabljati pisne postopke za njegovo obratovanje ali poskusno
obratovanje, prenehanje obratovanja oziroma razgradnjo, ki morajo pokrivati vsa
stanja objekta, predvidena v varnostnem poročilu, predvsem pa za:
1.     
obratovalna stanja, in sicer:
- 
zagon sistemov,
- 
obratovanje objekta,
- 
zaustavitev obratovanja,
- 
ukrepanje v sili;
2.     
nesreče, in sicer:
- 
prepoznavanje nesreče,
- 
preprečevanje razvoja nesreče in njeno odpravo,
- 
omilitev posledic nesreče;
3.     
vzdrževanje, nadzor in druga opravila, ki so pomembna za sevalno in
jedrsko varnost, varnost delavcev in zanesljivost elektrarne, in sicer:
- 
dela pri vzdrževanju, popravljalnih ukrepih, pregledu in tehničnem
nadzoru opreme,
- 
dela pri ravnanju z radioaktivnimi snovmi,
- 
radiološki nadzor v objektu in njegovi okolici,
- 
organizacijo, delovanje in ukrepe za varstvo pred ionizirajočimi sevanji,
- 
organizacijo, delovanje in ukrepe za varstvo pred požari.
(2) Upravljavec sevalnega ali jedrskega objekta mora
redno preverjati in posodabljati pisne postopke iz prejšnjega odstavka, tako da
ustrezajo stanju na objektu in upoštevajo obratovalne izkušnje, napredek
znanosti in tehnologije ter spremembe zakonodaje, standardov in smernic.
2.2 Spremljanje obratovalnih izkušenj
6. člen
(spremljanje obratovalnih izkušenj)
(1) Upravljavec sevalnega ali jedrskega objekta mora
spremljati lastne in tuje obratovalne izkušnje, nova spoznanja, pridobljena pri
raziskavah in razvoju, spremembe predpisov in standardov, navodila
proizvajalcev, njihovih združenj in mednarodnih organizacij ter jih
sistematično vrednotiti in uporabljati.
(2) Upravljavec sevalnega ali jedrskega objekta mora
določiti osebje za spremljanje obratovalnih izkušenj, ki mu morajo biti
zagotovljena ustrezna sredstva, usposabljanje in podpora vodstva.
(3) Upravljavec sevalnega ali jedrskega objekta mora
zagotoviti, da se na podlagi spremljanja obratovalnih izkušenj iz prvega
odstavka tega člena:
-       
pridobijo podatki o obratovalnih izkušnjah in rezultatih analiz teh
obratovalnih izkušenj,
-       
sprejmejo zaključki,
-       
upoštevajo dobre izkušnje in
-       
sprejmejo pravočasni in ustrezni ukrepi, ki bi preprečili ponovitev
dogodka ali poslabšanje sevalne ali jedrske varnosti.
7. člen
(program spremljanja obratovalnih izkušenj)
(1) Upravljavec sevalnega ali jedrskega objekta mora
pripraviti program spremljanja obratovalnih izkušenj, ki mora obsegati najmanj:
1.     
vrsto, obseg in merila za zbiranje podatkov o lastnih in tujih
obratovalnih izkušnjah;
2.     
način zbiranja in shranjevanja podatkov o lastnih in tujih obratovalnih
izkušnjah;
3.     
način vrednotenja zbranih podatkov;
4.     
metode analiziranja zbranih podatkov;
5.     
način izvajanja preventivnih ali popravljalnih ukrepov, izhajajočih iz
izsledkov analiz, zato da bi se preprečile degradacije SSK oziroma nastanek ali
ponovitev podobnega dogodka v objektu ter
6.     
zahteve za seznanjanje osebja in vodstva sevalnega ali jedrskega objekta
z varnostno pomembnimi obratovalnimi izkušnjami.
(2) Upravljavec sevalnega ali jedrskega objekta mora za
izvajanje programa spremljanja obratovalnih izkušenj pripraviti pisne postopke.
(3) Upravljavec sevalnega ali jedrskega objekta ali
investitor mora v vseh fazah objekta (umeščanje v prostor, projektiranje,
gradnja, poskusno obratovanje, obratovanje, prenehanje obratovanja, razgradnja,
zaprtje odlagališč, zaključek morebitnih rudarskih del oziroma dolgoročni
nadzor odlagališč) zagotoviti dokumentiranje in shranjevanje obratovalnih izkušenj,
izhajajočih iz normalnega in nenormalnega obratovanja, analiz obratovalnih
izkušenj, popravljalnih ukrepov, povratnih informacij o popravljalnih ukrepih
in drugih informacij, povezanih s sevalno ali jedrsko varnostjo, upoštevajoč
dostopnost, možnost sistematičnega iskanja, preglednost in razumljivost prikaza
za osebje, ki spremlja obratovalne izkušnje.
(4) Upravljavec sevalnega ali jedrskega objekta mora s
samovrednotenjem ali neodvisnim vrednotenjem v rednih časovnih presledkih,
krajših od obdobja med občasnima varnostnima pregledoma, preveriti in
posodobiti ustreznost programa spremljanja obratovalnih izkušenj iz prvega
odstavka tega člena ter pri tem upoštevati prejšnje obratovalne izkušnje.
Morebitna sprememba programa spremljanja obratovalnih izkušenj mora biti
izvedena v skladu s 34., 35. in 36. členom tega pravilnika.
8. člen
(seznanjanje z obratovalnimi izkušnjami)
(1) Program spremljanja obratovalnih izkušenj mora od
zaposlenih zahtevati poročanje o vseh dogodkih in jih spodbujati tudi k
poročanju o manj pomembnih dogodkih in dogodkih brez posledic, o morebitnih
problemih, povezanih z odpovedjo opreme, o pomanjkljivostih pri človeškem
ravnanju, o pomanjkljivostih v postopkih ali o nedoslednostih v dokumentaciji.
Pri tem jim mora biti zagotovljeno, da zaradi poročanja niso deležni negativnih
posledic.
(2) Z informacijami, pridobljenimi na podlagi
obratovalnih izkušenj, mora biti seznanjeno ustrezno osebje, ki je vključeno v
procese vzdrževanja, proizvodnje, tehnične podpore, zagotovitve kakovosti,
strokovnega usposabljanja, načrt zaščite in reševanja ter fizičnega varovanja
sevalnega ali jedrskega objekta.
(3) Upravljavec sevalnega ali jedrskega objekta mora
zagotoviti izmenjavo informacij o obratovalnih izkušnjah z ustreznimi mednarodnimi
organizacijami in domačimi ali tujimi sevalnimi ali jedrskimi objekti.
Vzdrževati mora stike s projektanti, dobavitelji in raziskovalnimi
organizacijami, ki so bili vključeni v projektiranje in gradnjo objekta, ter
jim po potrebi dati povratne informacije o obratovalnih izkušnjah in od njih
pridobivati nasvete ob okvari ali degradaciji SSK ali pa o nadzoru poteka
dogodka. Upoštevati je treba tudi ustrezne izkušnje iz drugih industrij.
9. člen
(spremljanje in analiza dogodkov v sevalnem ali jedrskem
objektu)
(1) Program spremljanja obratovalnih izkušenj mora
zagotavljati sistematično spremljanje in analizo dogodkov v sevalnem ali
jedrskem objektu. Vključevati mora merila za vrednotenje dogodkov glede na
njihovo pomembnost. V programu spremljanja obratovalnih izkušenj mora biti
določen tudi rok za izdelavo analize, ki je odvisen od pomembnosti dogodka.
(2) Obratovalne izkušnje iz prejšnjega odstavka, ki so
pomembne za sevalno ali jedrsko varnost, je treba ovrednotiti čim prej zaradi
nujnosti uvedbe takojšnjih popravljalnih ukrepov.
(3) Program spremljanja obratovalnih izkušenj mora
omogočiti prepoznavanje dogodkov, ki so se že zgodili, vendar njihove posledice
pri poslabšanju sevalne ali jedrske varnosti še niso opazne, prepoznavanje
možnih znanilcev dogodkov in možnega poslabšanja sevalne ali jedrske varnosti
ali zmanjšanja varnostnih rezerv.
(4) Program spremljanja obratovalnih izkušenj mora
vključevati tudi spremljanje izkušenj v zvezi s pomembnimi izrednimi dogodki,
pri katerih je prišlo ali bi lahko prišlo do izpostavljenosti ali do
nenačrtovane izpostavljenosti sevanju.
(5) Pri analizi iz prvega odstavka tega člena je treba
upoštevati pomembnost dogodka glede na sevalno ali jedrsko varnost objekta,
vključno z morebitnimi posledicami. Glede na to mora analiza vsebovati:
1.     
stanje objekta pred dogodkom;
2.     
pregled lastnih in tujih obratovalnih izkušenj, pomembnih za obravnavo
posameznega dogodka;
3.     
časovno zaporedje posameznih dogodkov;
4.     
odstopanja od predvidenega odziva ali ukrepa;
5.     
analizo prispevnih, neposrednih in temeljnih vzrokov ter
6.     
izbiro popravljalnih ukrepov in časovnega načrta njihovega izvajanja.
(6) Za obratovalne izkušnje, pomembne za varnost, mora
upravljavec sevalnega ali jedrskega objekta izvesti analizo temeljnega vzroka.
Pri izbiri metode take analize mora upoštevati značilnosti dogodka. Upravljavec
mora imeti na voljo pisne postopke za ustrezno analizo dogodka, v katere so
vključene tudi analize temeljnega vzroka ter metode analiziranja človekovega
ravnanja in varnostne kulture.
(7) Za jedrske elektrarne in raziskovalne reaktorje
morajo biti podatki, pridobljeni na podlagi analiz dogodkov iz prvega odstavka
tega člena, ustrezno ovrednoteni in upoštevani v modelih verjetnostnih
varnostnih analiz. Poleg pomembnosti dogodkov je treba spremljati njihovo
pogostost in to upoštevati v podatkovnih zbirkah vhodnih podatkov za izdelavo
verjetnostnih varnostnih analiz.
(8) Popravljalni ukrepi, izhajajoči iz izsledkov analiz
iz prvega odstavka tega člena, morajo biti predlagani, odobreni in izvedeni čim
prej. Odpravljati morajo vzroke in izboljšati oslabljene ali nedelujoče
varnostne pregrade, ki niso preprečile nastanka dogodka. Vodstvo mora nenehno
spremljati seznam ukrepov in sprememb ter roke za njihovo izvedbo. Pri hkratnih
zahtevkih za več popravljalnih ukrepov je treba upoštevati prednost zahtevkov
glede na varnostno pomembnost degradiranega SSK.
(9) Morebitni popravljalni ukrepi na podlagi analize iz
prvega odstavka tega člena morajo vključevati na primer tehnične spremembe,
spremembe postopkov in programov, organizacijske ukrepe, usposabljanje osebja
ter dejavnosti s področij vzdrževanja, preizkušanja in pregleda SSK.
Popravljalni ukrepi morajo biti izvedeni pravočasno in primerno, da se zmanjša
verjetnost ponovitve enakega ali podobnega dogodka in izboljša sevalna ali
jedrska varnost objekta. Operabilnost SSK se potrdi s primernim preizkušanjem
in pregledom po opravljenem popravljalnem ukrepu. Zagotovljeno mora biti
preverjanje učinkovitosti popravljalnih ukrepov.
(10) Določba sedmega odstavka tega člena ne velja za
raziskovalni reaktor TRIGA Mark II.
10. člen
(spremljanje in analiza obratovalnih izkušenj iz drugih
sevalnih ali jedrskih objektov)
(1) Program spremljanja obratovalnih izkušenj mora
zagotavljati sistematično spremljanje, analizo in upoštevanje tovrstnih izkušenj
iz drugih sevalnih ali jedrskih objektov in drugih industrij ter iz njih
izhajajočih priporočil, upoštevajoč različne vire informacij.
(2) Na podlagi predhodnega pregleda različnih poročil
obratovalnih izkušenj oziroma priporočil iz prejšnjega odstavka je treba
izbrati tiste, ki so mogoči v lastnem objektu oziroma so se zgodili na podobnem
sevalnem ali jedrskem objektu oziroma katerih informacije bi lahko koristile
pri izboljšavi jedrske in sevalne varnosti.
(3) Za tako izbrane dogodke je treba dodatno pridobiti
čim več vhodnih podatkov, izkušenj in povratnih informacij. Izbrane dogodke je
treba podrobneje analizirati in določiti ustrezne preprečevalne ukrepe v
lastnem objektu.
(4) Upravljavec sevalnega ali jedrskega objekta mora
voditi evidenco o vseh pregledanih in obravnavanih obratovalnih izkušenj iz
prejšnjega odstavka. Evidenca mora obsegati tudi tiste znane ukrepe, ki so bili
izvedeni na podobnem sevalnem ali jedrskem objektu za preprečitev ponovitve
dogodka.
11. člen
(spremljanje obratovalnih kazalnikov)
(1) Upravljavec sevalnega ali jedrskega objekta mora
imeti program spremljanja obratovalnih kazalnikov, ki prikazujejo varnost in
obratovanje objekta. Vsak kazalnik mora biti opredeljen in imeti razvit postopek
ovrednotenja njegove vrednosti, upoštevajoč tudi mednarodne izkušnje.
(2) Kazalniki iz prejšnjega odstavka morajo pri jedrskih
objektih pokrivati najmanj naslednja področja:
1.     
jedrsko varnost, ki vključuje dogodke, razpoložljivost varnostnih sistemov,
celovitost varnostnih pregrad, usposobljenost osebja, pripravljenost na izredne
dogodke in kazalnike tveganja;
2.     
varstvo pred sevanji, ki vključuje sevalno izpostavljenost osebja in
prebivalstva ter kontaminacijo okolja;
3.     
varstvo pri delu, vključno s požarno varnostjo;
4.     
splošno učinkovitost objekta s stališča stabilnosti in zmožnosti
obratovanja;
5.     
varnostno kulturo;
6.     
spremljanje obratovalnih izkušenj;
7.     
vzdrževanje, vključno z nadzorom staranja in upravljanja sprememb in
kakovosti ter nadzorom učinkovitosti vzdrževanja;
8.     
fizično varovanje.
(3) Kazalniki iz prvega odstavka tega člena morajo pri
sevalnih objektih pokrivati najmanj naslednja področja:
1.     
varstvo pred sevanji, ki vključuje sevalno izpostavljenost osebja in
prebivalstva ter kontaminacijo okolja;
2.     
varstvo pri delu, vključno s požarno varnostjo;
3.     
varnostno kulturo, ki vključuje človeško učinkovitost, upoštevanje
postopkov, odnos do postopkov, upoštevanje upravnih omejitev in zakonodaje;
4.     
fizično varovanje.
(4) Upravljavec sevalnega ali jedrskega objekta mora s
samovrednotenjem ali neodvisnim vrednotenjem v rednih časovnih presledkih,
krajših od obdobja med občasnima varnostnima pregledoma, preveriti in
posodobiti ustreznost programa spremljanja obratovalnih kazalnikov. Morebitna
sprememba programa mora biti izvedena v skladu s 34., 35. in 36 členom tega
pravilnika.
12. člen
(neodvisna skupina za spremljanje varnosti)
(1) Za vsak jedrski objekt, razen za skladišča ali
odlagališča radioaktivnih odpadkov oziroma jedrskega goriva, mora njegov
upravljavec zagotoviti delovanje neodvisne skupine za spremljanje in oceno
sevalne in jedrske varnosti (v nadaljnjem besedilu: neodvisna skupina) ter ji
zagotoviti dostopnost do vseh informacij. Neodvisna skupina mora biti
funkcijsko neodvisna od drugih organizacijskih enot v objektu.
(2) Neodvisna skupina mora imeti pravico, da na lastno
pobudo razišče katero koli posebnost v vodenju ali obratovanju objekta iz
prejšnjega odstavka ter druge dejavnosti na tem objektu, vključno z
vzdrževanjem, spremembami in obratovalnimi izkušnjami. Njen namen je zagotoviti
neodvisno preverjanje, da so vse dejavnosti na objektu izvedene pravilno in da
je delež človeških napak zmanjšan, kolikor je le mogoče. Neodvisna skupina
lahko vodstvu objekta predlaga popravljalne ukrepe glede na izsledke lastne preiskave.
(3) Neodvisna skupina mora imeti zagotovljena ustrezna
sredstva in podporo vodstva za izvajanje svojega dela, kar vključuje tudi
potrebno usposabljanje.
(4) Neodvisna skupina mora vsaj enkrat na mesec poročati
vodstvu jedrskega objekta o svojem delu.
(5) Za jedrsko elektrarno mora neodvisno skupino
sestavljati najmanj pet posameznikov, za druge jedrske objekte pa najmanj
trije. Člani neodvisne skupine morajo imeti zaključeno izobrazbo najmanj
magistrskega študijskega programa tehnične ali naravoslovne smeri (2. bolonjska
stopnja) in vsak po najmanj dve leti delovnih izkušenj, od katerih mora biti
vsaj eno leto z jedrskega področja.
13. člen
(poročanje o programu spremljanja obratovalnih izkušenj)
Upravljavec sevalnega ali jedrskega objekta mora poslati
upravi:
-       
program spremljanja obratovalnih izkušenj iz 7. člena tega
pravilnika,
-       
program spremljanja obratovalnih kazalnikov iz 11. člena tega
pravilnika in
-       
vsako spremembo ali dopolnitev programov iz tega člena najpozneje v treh
mesecih po spremembi oziroma dopolnitvi.
2.3 Nadzor staranja
14. člen
(nadzor staranja)
(1) Upravljavec sevalnega ali jedrskega objekta mora za
varnostno pomembne SSK sistematično prepoznavati možne mehanizme staranja in
njihove učinke, vključno z obrabo in možno degradacijo, ter sproti spremljati
in ocenjevati stanje z vzdrževanjem, preizkušanjem in pregledom SSK.
(2) Upravljavec sevalnega ali jedrskega objekta mora
izvajati ukrepe za pravočasno zmanjšanje ali odpravo učinkov staranja.
Zagotoviti mora, da so v projektnih osnovah navedene zahteve po izvajanju
varnostnih funkcij SSK izpolnjene v celotni obratovalni dobi objekta.
15. člen
(program nadzora staranja)
(1) Upravljavec sevalnega ali jedrskega objekta mora
pripraviti program nadzora staranja, s katerim se prepoznajo mehanizmi staranja
vseh SSK, pomembnih za varnost, ugotovijo možne posledice staranja ter določijo
nujni ukrepi za ohranitev operabilnosti in zanesljivosti SSK. Program nadzora
staranja mora obsegati najmanj naslednje:
1.     
merila za izbiro SSK, ki so vključeni v program nadzora staranja;
2.     
izbiro preventivnih dejavnosti za odpravo ali blažitev učinkov staranja;
3.     
spremljanje sprememb nadzorovanih parametrov v daljšem obdobju za
ugotavljanje časovnega poteka staranja SSK;
4.     
merila sprejemljivosti za nadzorovane učinke staranja;
5.     
izbiro popravljalnih ukrepov za SSK, ki ne izpolnjujejo meril
sprejemljivosti;
6.     
obvladovanje procesa nadzora staranja;
7.     
navodila za vrednotenje lastnih in tujih obratovalnih izkušenj o
staranju;
8.     
potrditev, da so preventivni ukrepi primerni in da so bili ustrezni
popravljalni ukrepi zaključeni in učinkoviti.
(2) Program nadzora staranja mora upoštevati najmanj
naslednje:
1.     
okoljske razmere;
2.     
pogoje tehnološkega procesa, v katerem SSK obratuje;
3.     
število obremenitvenih ciklov;
4.     
program vzdrževanja, preizkušanja in pregledovanja ter
5.     
predvideno obratovalno dobo objekta.
(3) Program nadzora staranja mora za jedrske elektrarne
vsebovati nadzor staranja za mehanske, električne in gradbene SSK. Za jedrske
elektrarne mora biti v ta program vključen nadzor celotne tlačne meje
primarnega sistema, za raziskovalne reaktorje pa vsaj nadzor reaktorske tlačne
posode, če ta obstaja, s pripadajočimi zvari. Spremljati je treba najmanj
nastanek krhkosti materiala zaradi vpliva nevtronskega fluksa ter proces
utrujanja materiala zaradi toplotnih in drugih obremenitev. Izmerjene rezultate
je treba primerjati s predvidenimi lastnostmi v celotni obratovalni dobi.
(4) Upravljavec sevalnega ali jedrskega objekta mora
pregledati in posodobiti program nadzora staranja v rednih časovnih presledkih,
krajših od obdobja med občasnima varnostnima pregledoma, zato da se vanj
vključijo nove informacije in spoznanja ter vpeljejo boljše metode in ocene
učinkovitosti programa vzdrževanja, preizkušanja in pregledov SSK v celotni obratovalni
dobi objekta. Morebitna sprememba programa mora biti izvedena v skladu s 34.,
35. in 36. členom tega pravilnika.
16. člen
(poročanje o nadzoru staranja)
Upravljavec sevalnega ali jedrskega objekta mora poslati
upravi program nadzora staranja in vsako njegovo spremembo ali dopolnitev
najpozneje v treh mesecih po spremembi oziroma dopolnitvi.
2.4 Vzdrževanje SSK
17. člen
(osnove vzdrževanja, preizkušanja in pregledov SSK)
(1) Upravljavec sevalnega ali jedrskega objekta mora med
celotno obratovalno dobo objekta, med razgradnjo in med dolgoročnim nadzorom,
če gre za odlagališče, z vzdrževanjem, preizkušanjem in pregledi SSK zagotoviti
njihovo razpoložljivost, zanesljivost in operabilnost. Operabilnost SSK, ki so
pomembni za varnost, mora biti v skladu s projektnimi osnovami.
(2) Upravljavec sevalnega ali jedrskega objekta mora
analizirati rezultate vzdrževanja, preizkušanja in pregledov SSK.
(3) Za povečanje zanesljivosti in razpoložljivosti SSK
mora upravljavec sevalnega ali jedrskega objekta izvesti ustrezne dejavnosti
ali spremembe, ki izhajajo iz povratnih informacij o opravljenem vzdrževanju
ter iz rezultatov preizkušanj in pregledov SSK. Pri tem mora upoštevati tudi
napredek v znanosti in tehnologiji.
(4) Upravljavec sevalnega ali jedrskega objekta mora
zagotoviti, da vsako dejavnost pri vzdrževanju, preizkušanju ali pregledih
varnostno pomembnih SSK, pri katerih delno ali v celoti sodelujejo zunanji
podizvajalci, odobri in nadzoruje pristojno osebje upravljavca sevalnega ali
jedrskega objekta.
18. člen
(program vzdrževanja, preizkušanja in pregledov SSK)
(1) Upravljavec sevalnega ali jedrskega objekta mora
pripraviti program vzdrževanja, preizkušanja in pregledov SSK, s katerim se
lahko oceni, ali je zagotovljeno varno obratovanje objekta ali pa so potrebni
popravljalni ukrepi. Program vzdrževanja, preizkušanja in pregledov SSK mora
obsegati najmanj naslednje vsebine:
1.     
smernice za izbiro SSK, ki se bodo vzdrževali, preizkušali in
pregledovali po programu;
2.     
seznam standardov, uporabljenih pri kvalifikaciji ter ohranjanju kvalifikacije
in umerjanju SSK;
3.     
seznam standardov, uporabljenih pri določanju mej sprejemljivosti pri
pregledih SSK;
4.     
zbiranje podatkov o opravljenem delu, ki omogoča določitev začetnih in
ponavljajočih se odstopanj;
5.     
način analize zbranih podatkov ter
6.     
določitev meril za morebitno spremembo pogostosti in obsega vzdrževanja,
preizkušanja in pregledov SSK, pa tudi sprožanja popravljalnih ukrepov glede na
rezultate analiziranih podatkov, da se ohranja zanesljivost, razpoložljivost in
operabilnost SSK.
(2) Obseg in pogostost vzdrževanja, preizkušanja in
pregledov SSK po programu iz prejšnjega odstavka morata biti določena na
podlagi sistematične analize, ki upošteva najmanj naslednje:
1.     
obratovalne pogoje in omejitve;
2.     
pomembnost naloge, ki jo opravlja SSK za varnost objekta;
3.     
v zasnovi upoštevano zanesljivost SSK;
4.     
pogostost obratovanja in okoliščine, v katerih SSK obratuje;
5.     
rezultate spremljanja stanja SSK;
6.     
primerno dolga periodična obdobja med posameznimi preizkušanji in
pregledi, ki omogočajo pravočasno odkrivanje morebitnih degradacij, še preden
SSK ni več operabilen;
7.     
možnost degradacije glede na lastne in tuje obratovalne izkušnje ter
priporočila proizvajalcev opreme in pooblaščenih izvedencev za sevalno in
jedrsko varnost.
(3) Upravljavec sevalnega ali jedrskega objekta mora v
skladu s programom vzdrževanja, preizkušanja in pregledov SSK zagotoviti pisne
postopke za dejavnosti, ki se izvajajo med obratovanjem ter načrtovanim
remontom ali nenačrtovano zaustavitvijo objekta. Pisni postopki morajo
določati:
1.     
pooblastila in odgovornosti za opravljanje določene dejavnosti;
2.     
način dela;
3.     
primerne metode in standarde za opravljanje dela;
4.     
uporabo primernega orodja in merilne opreme;
5.     
zagotavljanje zadostnih zalog rezervnih delov in materiala;
6.     
zagotavljanje vgradnje samo opreme, ki ustreza veljavnim standardom,
specifikacijam ali tehničnim zahtevam;
7.     
merila za uspešno opravljeno vzdrževanje, preizkušanje in pregled SSK;
8.     
ukrepe pri odstopanjih od meril iz prejšnje alineje;
9.     
medsebojno usklajenost vseh dejavnosti in izvajalcev ter
10.  
druge podrobnosti za delo glede vzdrževanja, preizkušanja in pregledov
SSK.
(4) Upravljavec sevalnega ali jedrskega objekta lahko v
programu iz prvega odstavka tega člena predvidi izvajanje vzdrževanja med
obratovanjem. Če je objekt jedrska elektrarna ali raziskovalni reaktor, mora
upravljavec ravnati v skladu z 22. členom tega pravilnika, upravljavci
drugih objektov pa izvajati vzdrževanje med obratovanjem ob smiselni uporabi
22. člena tega pravilnika.
(5) Upravljavec sevalnega ali jedrskega objekta mora
zagotoviti dokumentiranje in shranjevanje povratnih informacij o vzdrževanju,
rezultatih preizkušanj in pregledov SSK ter drugih informacij, povezanih s
sevalno ali jedrsko varnostjo.
(6) Upravljavec sevalnega ali jedrskega objekta mora
zagotoviti, da se podatki iz prejšnjega odstavka sistematično pregledujejo, da
se prepoznajo ponavljajoče se ali povečane degradacije SSK. Na podlagi tako
ugotovljenih degradacij je treba začeti prediktivno vzdrževanje ali opraviti
popravljalne ukrepe. V takem primeru je treba izvesti pregled ustreznosti
programa iz prvega odstavka tega člena.
(7) Upravljavec odlagališča radioaktivnih odpadkov ali
izrabljenega goriva mora podatke iz petega odstavka tega člena uporabiti za
pregled ustreznosti zasnove odlagališča, gradnje in njegovega obratovanja ter
ugotavljanje morebitnih posledic za obdobje dolgoročnega nadzora.
(8) Upravljavec sevalnega ali jedrskega objekta mora v
rednih časovnih presledkih, krajših od obdobja med občasnima varnostnima
pregledoma, pregledati ustreznost programa iz prvega odstavka tega člena glede
na obratovalne izkušnje in ga po potrebi posodobiti, upoštevajoč pri tem lastne
in tuje obratovalne izkušnje ter napredek v znanosti in tehnologiji. Morebitna
sprememba programa vzdrževanja, preizkušanja in pregledov SSK mora biti
izvedena v skladu s 34., 35. in 36. členom tega pravilnika.
19. člen
(načrtovanje vzdrževanja, preizkušanja in pregledov SSK)
(1) Upravljavec sevalnega ali jedrskega objekta mora
pred vsakim vzdrževanjem, preizkušanjem in pregledi SSK pripraviti podrobni
načrt te dejavnosti, ki mora biti v skladu s programom vzdrževanja,
preizkušanja in pregledov SSK iz prvega odstavka prejšnjega člena.
(2) Preden SSK preneha obratovati oziroma je vrnjen v
obratovanje, mora upravljavec sevalnega ali jedrskega objekta oceniti
predvideno spremembo konfiguracije SSK, ki z medsebojno razporeditvijo in
nastavitvijo vseh sestavnih delov in programske opreme omogoča operabilnost SSK
in jo pisno odobriti. Če je mogoče, je treba delovanje nove konfiguracije tudi
preizkusiti.
20. člen
(izvajanje vzdrževanja SSK)
(1) Pred vsakim vzdrževalnim posegom mora upravljavec sevalnega
ali jedrskega objekta oceniti vpliv vzdrževalnih dejavnosti na varnost
sevalnega ali jedrskega objekta in jih dokončno ovrednotiti po vzdrževalnem
posegu.
(2) Po vsakem vzdrževalnem posegu, za katerega je bila v
skladu s prejšnjim odstavkom opravljena ocena vpliva vzdrževalnih dejavnosti,
mora upravljavec sevalnega ali jedrskega objekta izvesti preizkušanje, s
katerim dokaže zmožnost obratovanja oziroma operabilnost vzdrževanega SSK.
Kadar je to mogoče, je treba po spremembi konfiguracije SSK tudi preizkusiti
delovanje, ki zagotavlja ponovno pravilno namestitev in operabilnost SSK.
(3) Morebitne popravljalne ukrepe SSK je treba
načrtovati, potrditi in izvesti takoj, ko je to mogoče. Pri tem je treba dati
večjo prednost popravljalnim ukrepom SSK, ki so za varnost objekta pomembnejši.
21. člen
(izvajanje preizkušanja in pregledov SSK)
(1) Upravljavec sevalnega ali jedrskega objekta mora
izvajati preizkušanje in preglede SSK.
(2) Upravljavec jedrske elektrarne ali raziskovalnega
reaktorja mora na reaktorskem hladilnem sistemu izvesti:
1.     
pregled tesnosti pred vsakim ponovnim zagonom reaktorja po opravljenem
remontu;
2.     
tlačni preizkus v vsakem periodičnem obdobju pregledov iz 6. točke
drugega odstavka 18. člena tega pravilnika.
(3) Upravljavec jedrske elektrarne ali raziskovalnega
reaktorja mora v vsakem periodičnem obdobju iz 6. točke drugega odstavka
18. člena tega pravilnika opraviti pregled tesnosti zadrževalnega hrama s:
1.     
preizkušanjem pretoka puščanja;
2.     
preizkusom tesnosti penetracij in zapiral, kot so na primer ventili in
zračne komore pri vstopu v zadrževalni hram;
3.     
preizkusom delovanja zapiral in
4.     
pregledom celovitosti zadrževalnega hrama.
(4) Če se pri pregledu SSK odkrije napaka ali poškodba,
ki je zunaj meril za uspešno opravljeni pregled, določenih v pisnih postopkih
iz tretjega odstavka 18. člena tega pravilnika, se morajo opraviti dodatni
pregledi, ki se osredotočijo na področja ali sestavne dele s podobnimi posebnimi
težavami. Obseg nadaljnjih pregledov se določi glede na število in vrsto napak
ali poškodb, oceno jedrske varnosti in morebitne posledice.
(5) Pregled SSK mora biti ustrezno preverjen v skladu s
pisnim postopkom iz tretjega odstavka 18. člena tega pravilnika:
1.     
za zahtevano področje pregleda;
2.     
glede na metodo neporušne preiskave materiala;
3.     
za napake in poškodbe, ki se lahko odkrijejo pri pregledu ter
4.     
za zahtevano učinkovitost in natančnost.
(6) Če je vzdrževani SSK zajet v obratovalnih pogojih in
omejitvah, mora preizkušanje po vzdrževalnem posegu zadostiti po obsegu najmanj
zahtevam nadzornega preizkusa, predpisanega za ta SSK v obratovalnih pogojih in
omejitvah.
(7) Oprema, ki se uporablja v sklopu preizkušanja in
pregledov SSK, mora biti pred uporabo kvalificirana in umerjena. Biti mora
ustrezno navedena v poročilih o umerjanju. Upravljavec objekta mora redno
preverjati veljavnost umerjanja v skladu s sistemom vodenja.
(8) Po vsakem dogodku, zaradi katerega bi bila lahko
oslabljena varnostna funkcija ali operabilnost katere koli SSK, mora
upravljavec ponovno oceniti varnostne funkcije in opraviti potrebne
popravljalne ukrepe, ki lahko vključujejo tudi pregled SSK, preizkušanje,
vzdrževanje ali popravljalne ukrepe za SSK.
(9) Določbe drugega in tretjega odstavka tega člena ne
veljajo za raziskovalni reaktor TRIGA Mark II.
22. člen
(nadzor tveganja med vzdrževanjem in preizkušanjem
obratujočega objekta)
(1) Če se upravljavec jedrske elektrarne ali
raziskovalnega reaktorja v skladu s četrtim odstavkom 18. člena tega
pravilnika odloči za vzdrževanje med obratovanjem, mora:
1.     
opravljati neprekinjeno vrednotenje, nadzor in vodenje evidenc o vplivih
vzdrževalnih dejavnosti na sevalno in jedrsko varnost objekta;
2.     
pred vzdrževalnim posegom predhodno opraviti oceno vpliva vzdrževanja
obratujočega objekta na tveganje;
3.     
upoštevati meje dovoljenega časa zunaj obratovanja SSK, določene v
obratovalnih pogojih in omejitvah, hkrati pa zagotoviti, da je SSK zunaj
obratovanja zaradi vzdrževanja ali preizkušanja čim krajši čas. Pri tem mora
biti skupno povečanje verjetnosti za poškodbo sredice manjše od 5·10-7 na leto
oziroma mora biti skupno povečanje verjetnosti za zgodnje velike izpuste manjše
od 1·10‑8 na leto;
4.     
izogibati se vzdrževanju ali preizkušanju, ki bi povzročilo več hkrati
nerazpoložljivih SSK in bi se zato preveč povečalo tveganje. Za katero koli
konfiguracijo SSK s sestavnimi deli izven obratovanja zaradi vzdrževanja ali
preizkušanja, pogostost poškodbe sredice ne sme biti višja od 1·10-4 na leto.
(2) Določbe prejšnjega odstavka ne veljajo za
raziskovalni reaktor TRIGA Mark II.
(3) Ne glede na določbo 3. točke prvega odstavka tega
člena za jedrsko elektrarno Krško velja, da mora biti skupno povečanje
verjetnosti za poškodbo sredice zaradi vzdrževanja in preizkušanja SSK manjše
od 4·10-6 na leto oziroma mora biti skupno povečanje verjetnosti za zgodnje
velike izpuste manjše od 2·10-7 na leto.
(4) Ne glede na določbo 4. točke prvega odstavka tega
člena za jedrsko elektrarno Krško velja, da za nobeno konfiguracijo SSK s sestavnimi
deli izven obratovanja, vzdrževanja ali preizkušanja pogostost poškodbe sredice
ne sme biti višja od 1·10-3 na leto.
23. člen
(poročanje o programu vzdrževanja, preizkušanja in pregledov
SSK)
Upravljavec sevalnega ali jedrskega objekta mora poslati
upravi program vzdrževanja, preizkušanja in pregledov SSK ter vsako njegovo
spremembo ali dopolnitev najpozneje v treh mesecih po spremembi oziroma
dopolnitvi.
3. POROČANJE O SEVALNI IN JEDRSKI VARNOSTI
24. člen
(poročanje)
(1) Upravljavec sevalnega ali jedrskega objekta mora
poročati upravi, in sicer o rednem obratovanju in obratovalnih izkušnjah ter
izredno ob dogodkih.
(2) Redna poročila o obratovanju so:
1.     
dnevna;
2.     
mesečna;
3.     
četrtletna;
4.     
letna in
5.     
ob remontu.
(3) Izredno poročanje ob dogodkih se izvaja glede na
pomembnost dogodka v zvezi s sevalno ali jedrsko varnostjo.
(4) Uprava v soglasju za poskusno obratovanje sevalnega
ali jedrskega objekta določi podrobni obseg in način priprave rednih in
izrednih poročil ter način pošiljanja ali dostopnosti poročil.
(5) Upravljavec sevalnega ali jedrskega objekta mora
poročati upravi tudi v skladu z zahtevami obratovalnih pogojev in omejitev.
(6) Poročila iz drugega in tretjega odstavka tega člena
morajo biti poslana v elektronski obliki. Elektronska oblika poročil mora
omogočiti upravi nadaljnjo obdelavo podatkov.
(7) Če zaradi tehničnih razlogov ni mogoče poslati
poročil iz drugega in tretjega odstavka tega člena v elektronski obliki, jih
mora upravljavec poslati v pisni obliki.
25. člen
(dnevno poročanje)
Upravljavec jedrske elektrarne mora poslati upravi vsak dan
do 10. ure dopoldne dnevno poročilo o obratovanju za zadnjih 24 ur. Izjemoma se
lahko podatki za dela proste dni pošljejo prvi naslednji delovni dan. Zasnova
dnevnega poročila je v prilogi 1, ki je kot priloga sestavni del tega
pravilnika.
26. člen
(mesečno poročanje)
Upravljavec jedrske elektrarne mora mesečno pošiljati upravi
do 15. dne v mesecu poročilo o obratovanju za pretekli mesec. Zasnova mesečnega
poročila je v prilogi 2, ki je kot priloga sestavni del tega pravilnika.
27. člen
(četrtletno poročanje)
(1) Upravljavec jedrske elektrarne mora poslati upravi
do 20. dne v prvem mesecu tekočega četrtletja poročilo o obratovanju za
preteklo četrtletje. Zasnova četrtletnega poročila je v prilogi 3, ki je kot priloga
sestavni del tega pravilnika.
(2) K četrtletnemu poročilu je treba priložiti
naslednje:
1.     
programe in postopke, ki so bili popravljeni in začeli veljati v zadnjem
četrtletju, in njihove naknadne spremembe z roki njihove veljavnosti ter
2.     
seznam programov in postopkov, ki so bili v zadnjem četrtletju ukinjeni.
28. člen
(letno poročanje)
(1) Upravljavec sevalnega ali jedrskega objekta mora
upravi do 28. februarja poslati letno poročilo z obratovalnimi podatki za
preteklo leto.
(2) Zasnova poročila iz prejšnjega odstavka je za:
1.     
jedrsko elektrarno v prilogi 4, ki je kot priloga sestavni del tega
pravilnika;
2.     
raziskovalni reaktor v prilogi 5, ki je kot priloga sestavni del tega
pravilnika;
3.     
druge sevalne ali jedrske objekte določena v soglasju za začetek poskusnega
obratovanja in dovoljenja za obratovanje.
29. člen
(poročanje ob remontu)
(1) Upravljavec jedrske elektrarne ali raziskovalnega
reaktorja mora najmanj 30 dni pred začetkom načrtovanega remonta predložiti
upravi:
1.     
splošni pregled remontnih dejavnosti in načrt zaustavitve;
2.     
načrt izvedbe vseh pregledov SSK med remontom;
3.     
seznam potrjenih stalnih in predvidenih začasnih sprememb, ki se bodo
opravile med remontom in
4.     
že izvedene ali med remontom načrtovane dejavnosti, ki izhajajo iz
predlogov pooblaščenih izvedencev, navedenih v predhodnih zbirnih strokovnih
ocenah remonta.
(2) Upravljavec jedrske elektrarne ali raziskovalnega
reaktorja mora najpozneje 60 dni po koncu remonta predložiti upravi:
1.     
pisno zbirno strokovno oceno pooblaščenih izvedencev za jedrsko varnost,
ki so spremljali ali izvajali remont;
2.     
poročilo o SSK, pregledanih med remontom;
3.     
načrt odprave pomanjkljivosti, ugotovljenih med remontom;
4.     
stališča upravljavca objekta o priporočilih, predlogih in komentarjih,
navedenih v zbirni strokovni oceni iz 1. točke tega odstavka;
5.     
uresničitev predvidenega načrt remonta;
6.     
oceno skupinske doze med remontom, porazdelitev doz ter primerjavo in
analizo glede na predvideni načrt ter
7.     
poročilo o prehodnih pojavih, ki so navedeni v projektnih osnovah in so
se zgodili v zadnjem gorivnem ciklu.
(3) Uprava o oceni skupinske doze med remontom in
primerjavo ter analizo glede na predvideni načrt obvesti Upravo Republike
Slovenije za varstvo pred sevanji.
30. člen
(poročanje o dogodkih)
(1) Upravljavec sevalnega ali jedrskega objekta mora
poročati upravi o dogodkih na objektu v skladu z državnim načrtom, ki ureja
zaščito in reševanje ob jedrski nesreči.
(2) Poleg zahtevanega poročanja iz prejšnjega odstavka
mora upravljavec jedrske elektrarne obvestiti upravo o dogodku s seznama iz
priloge 6, ki je kot priloga sestavni del tega pravilnika, v 24 urah po začetku
ali odkritju tega dogodka. Sporočilo mora biti tudi telefonsko potrjeno.
(3) Za druge sevalne ali jedrske objekte uprava v
dovoljenju za obratovanje določi seznam dogodkov, o katerih mora upravljavec
izredno poročati, ali tak seznam odobri kot del obratovalnih pogojev in
omejitev.
(4) Upravljavec sevalnega ali jedrskega objekta mora
najpozneje v 45 dneh po dogodku iz prejšnjih treh odstavkov predložiti upravi
poročilo o opravljeni analizi tega dogodka. Poročilo mora glede na pomembnost
dogodka vsebovati:
1.     
kratek opis dogodka, vključno s stanjem sevalnega ali jedrskega objekta
pred dogodkom in po njem;
2.     
opis stanja objekta pred dogodkom;
3.     
pregled lastnih in tujih obratovalnih izkušenj, pomembnih za obravnavo
dogodka;
4.     
časovni potek dogodka;
5.     
odstopanja od predvidenega odziva ali ukrepa;
6.     
analizo temeljnih in drugih vzrokov;
7.     
opis popravljalnih ukrepov in časovnega načrta njihovega izvajanja;
8.     
za jedrske elektrarne in raziskovalne reaktorje izsledke verjetnostne
varnostne analize dogodka, če model analize omogoča njegovo vrednotenj;
9.     
že izvedene popravljalne ukrepe in njihovo morebitno ovrednotenje ter
10.  
klasifikacijo dogodka po mednarodni lestvici jedrskih in radioloških
dogodkov.
(5) Uprava o vsebinah iz tega člena, ki bi lahko
vplivale na varovanje zdravja ljudi pred škodljivimi vplivi ionizirajočih
sevanj, obvesti Upravo RS za varstvo pred sevanji.
(6) Upravljavec jedrskega objekta mora v svoje postopke
vključiti navodila za poročanje o dogodkih.
(7) Določba 8. točke četrtega odstavka tega člena ne
velja za raziskovalni reaktor TRIGA Mark II.
4. OBRAVNAVA SPREMEMB V SEVALNEM ALI JEDRSKEM OBJEKTU
4.1 Razvrščanje in ocenjevanje sprememb
31. člen
(obveznost izvedbe varnostnih izboljšav)
(1) Upravljavec sevalnega ali jedrskega objekta mora v
najkrajšem času obravnavati izboljšave, kadar ugotovi, da je varnost objekta
mogoče izboljšati s spremembami projekta, načina obratovanja, vzdrževanja,
preizkušanja, usposabljanja ali postopkov, in to kljub temu, da izpolnjuje vse
predpisane zahteve za varnost.
(2) Upravljavec sevalnega ali jedrskega objekta mora
nova odkritja, ki lahko vplivajo na sevalno ali jedrsko varnost drugače, kakor
je bilo obravnavano v varnostnem poročilu, obravnavati in po potrebi izvesti
spremembe na objektu oziroma pri njegovem upravljanju.
(3) Upravljavec sevalnega ali jedrskega objekta mora
izvesti spremembe iz prvega in drugega odstavka tega člena, če so stroški
izvedbe upravičeni zaradi izboljšane varnosti objekta.
(4) Uprava od upravljavca sevalnega ali jedrskega
objekta zahteva obravnavo izboljšave v skladu s prvim in drugim odstavkom tega
člena, če ugotovi, da je varnost objekta mogoče izboljšati s spremembami
projekta, načina obratovanja, vzdrževanja, preizkušanja, usposabljanja ali
postopkov, kljub temu da objekt izpolnjuje vse predpisane zahteve za varnost.
32. člen
(ocenjevanje in razvrščanje sprememb)
(1) Upravljavec sevalnega ali jedrskega objekta mora
vsako spremembo v objektu obravnavati s stališča njenega vpliva na sevalno
oziroma jedrsko varnost.
(2) Upravljavec sevalnega ali jedrskega objekta mora
zagotoviti, da je po vsaki spremembi zagotovljeno varno obratovanje objekta in
da ne bo nesprejemljivih vplivov na objekt po zaprtju, če gre za odlagališče
radioaktivnih odpadkov ali izrabljenega goriva.
(3) Upravljavec sevalnega ali jedrskega objekta mora
imeti vzpostavljen proces obravnavanja sprememb, s katerim zagotovi, da so
začasne in stalne spremembe pravočasno in pravilno projektirane, pregledane,
nadzirane in izvedene ter da so izpolnjene vse s tem povezane varnostne
zahteve, upoštevajoč pri tem lastne in tuje obratovalne izkušnje, pa tudi nova
spoznanja, pridobljena pri tehničnih raziskavah in napredku ter upravljanju
drugih sevalnih oziroma jedrskih objektov.
(4) Da je predlagana sprememba upravičena, morata biti
obseg in kakovost opravljenih varnostnih analiz (determinističnih ali
verjetnostnih) v skladu s pomembnostjo spremembe za sevalno ali jedrsko varnost
ter morata temeljiti na podatkih, ki odsevajo dejansko stanje objekta tako,
kakor je zgrajen, kakor obratuje in kakor se vzdržuje, upoštevajoč obratovalne
izkušnje.
33. člen
(organizacija izvajanja sprememb)
(1) Upravljavec sevalnega ali jedrskega objekta mora
pripraviti program in postopke za obravnavanje sprememb iz tretjega odstavka
prejšnjega člena, ki mora obsegati najmanj:
1.     
določitev nujno potrebnih korakov pri obravnavi sprememb, da se izvedba
spremembe lahko nadaljuje;
2.     
spremljanje izvedenih sprememb in vrednotenje povratnih informacij s
stališča uresničitve zastavljenih ciljev;
3.     
način seznanjanja osebja o izvedenih spremembah.
(2) Obravnava spremembe mora vsebovati najmanj
naslednje:
1.     
opis vzroka za spremembo in utemeljitev njene upravičenosti;
2.     
projekt spremembe, vključno z določitvijo predvidene skupinske doze, ki
jo prejme osebje med izvedbo spremembe;
3.     
pregled in oceno v preteklosti že opravljenih sprememb in popravljalnih
ukrepov na obravnavanem predmetu spremembe;
4.     
razvrstitev spremembe v kategorijo v skladu s 35. členom tega
pravilnika ter varnostno presejanje in varnostno oceno, če je ta potrebna v
skladu s 36. členom tega pravilnika;
5.     
odobritev uprave, če je ta potrebna;
6.     
izobraževanje in usposabljanje osebja;
7.     
preveritev ustreznosti analize požarne nevarnosti oziroma njeno
dopolnitev;
8.     
izdelavo, vgradnjo in preizkušanje po izvedeni spremembi ter posodobitev
dokumentacije;
9.     
izvedbeni načrt spremljanja izvedene spremembe in vrednotenja povratnih
informacij;
10.  
način končne odobritve uporabnosti izvedene spremembe in
11.  
preveritev usklajenosti z zahtevami za fizično varovanje.
(3) Upravljavec sevalnega ali jedrskega objekta mora za
pregled spremembe, njenih posledic ter vpliva na jedrsko in sevalno varnost in
razvrščanje sprememb v kategorije zagotoviti neodvisno osebje, ki ni neposredno
vključeno v proces načrtovanja, projektiranja in izvedbe sprememb.
(4) Upravljavec sevalnega ali jedrskega objekta mora
pripravo in spremembo programa ali postopka obravnavanja sprememb izvajati v
skladu s 34., 35. in 36. členom tega pravilnika. Vsako novo revizijo
programa ali postopka obravnavanja sprememb mora poslati upravi.
(5) Upravljavec sevalnega ali jedrskega objekta mora
zagotoviti dokumentiranje celotnega procesa priprave in izvedbe sprememb ter
povratnih informacij o izvedenih spremembah. Dokumentacija o slednjih mora biti
shranjena v celotnem obsegu. Shranjena dokumentacija mora biti dostopna osebju,
ki obravnava spremembe, omogočeno mora biti sistematično iskanje, način prikaza
podatkov pa mora biti pregleden in razumljiv.
(6) Upravljavec sevalnega ali jedrskega objekta mora v
rednih časovnih presledkih, krajših od obdobja med občasnima varnostnima
pregledoma, preveriti izvajanje programa obravnavanja sprememb in ga po potrebi
posodobiti. Pri teh posodobitvah je treba upoštevati tudi ugotovitve pregleda
programa spremljanja obratovalnih izkušenj.
34. člen
(obravnavanje sprememb)
Upravljavec sevalnega ali jedrskega objekta mora v skladu s
prilogama 7 in 8, ki sta kot prilogi sestavni del tega pravilnika, glede na
sevalno in jedrsko varnost obravnavati vsako nameravano spremembo, ki:
1.     
neposredno vpliva na obratovanje objekta s:
- 
spremembo SSK ali v procesni programski opremi,
- 
spremembo obratovalnih pogojev in omejitev,
- 
spremembo pisnih postopkov ali
- 
katero koli kombinacijo sprememb, navedenih v prvi do tretji alineji
tega odstavka;
2.     
vpliva na obratovanje objekta s spremembo:
- 
načina upravljanja znanja,
- 
v organizacijski sestavi ali sestavi zaposlenih,
- 
programov ali
- 
procesa obravnavanja sprememb na objektu.
35. člen
(razvrščanje sprememb v kategorije)
Upravljavec sevalnega ali jedrskega objekta mora razvrstiti vsako
nameravano spremembo v objektu glede na oceno vpliva na sevalno oziroma jedrsko
varnost. Kategorije sprememb so naslednje:
1.     
sprememba kategorije 1 je manjša sprememba, ki:
- 
nima vpliva na sevalno ali jedrsko varnost,
- 
se izvaja na predmetu spremembe, nepomembnem za sevalno ali jedrsko
varnost in neomenjenem v obratovalnem dovoljenju ali
- 
tudi ob napačnem projektu ali izvedbi ne bi povzročila bistvenega
povečanja verjetnosti nastanka projektnega dogodka;
2.     
sprememba kategorije 2 je malo pomembna sprememba, ki:
- 
ima majhen vpliv na sevalno oziroma jedrsko varnost,
- 
ne vsebuje bistvenih sprememb v projektnih osnovah, na podlagi katerih
je bilo izdano obratovalno dovoljenje ali
- 
ne vključuje spremembe obratovalnega dovoljenja;
3.     
sprememba kategorije 3 je pomembnejša sprememba, ki:
- 
ima bistven vpliv na sevalno oziroma jedrsko varnost,
- 
vsebuje bistvene spremembe projektnih osnov ali
- 
vključuje spremembo obratovalnega dovoljenja.
36. člen
(ocenjevanje sprememb)
(1) Upravljavec sevalnega ali jedrskega objekta mora
pred nameravano spremembo opraviti varnostno presejanje, s katerim se določijo
njene posledice na sevalno oziroma jedrsko varnost. Obseg presejanja je naveden
v prilogi 7 tega pravilnika.
(2) Upravljavec sevalnega ali jedrskega objekta mora po
varnostnem presejanju iz prejšnjega odstavka opraviti varnostno oceno za
spremembe, za katere se z varnostnim presejanjem ugotovi, da sodijo v
kategorijo 2 ali 3. Varnostna ocena mora dokazati, da so upoštevani vsi
varnostni vidiki spremembe in izpolnjena ustrezna varnostna merila ter da je
sprememba v skladu s projektnimi osnovami SSK. Obseg varnostne ocene je naveden
v prilogi 8 tega pravilnika.
(3) Varnostne ocene ni treba opraviti za spremembe, za
katere se med varnostnim presejanjem ugotovi, da so potrebne zaradi odprave
nedvoumne napake, na primer tipkarske napake v dokumentih ali prilagoditve
opreme parametrom, ki so že zajeti v veljavnih in potrjenih varnostnih
analizah. Take spremembe se obravnavajo kot spremembe kategorije 1.
(4) Spremembo obratovalnih pogojev in omejitev je treba
obravnavati kot spremembo kategorije 3, razen spremembe obratovalnih pogojev in
omejitev, ki izpolnjujejo pogoje iz prejšnjega odstavka.
(5) Če med obratovanjem objekta pride do nenadnih
okoliščin, zaradi katerih bi bilo ogroženo stabilno in varno obratovanje
objekta, upravljavec lahko izvede nujno začasno spremembo. Tako spremembo
upravljavec obravnava kot spremembo kategorije 1, čeprav jo varnostno
presejanje iz prvega odstavka tega člena in varnostna ocena iz drugega odstavka
tega člena uvrščata v kategorijo 2. Upravljavec mora varnostno presejanje,
varnostno oceno, čas veljavnosti in obvestilo o izvedbi take spremembe
dostaviti upravi naslednji delovni dan po izvedbi spremembe. Uprava se do nje
opredeli najpozneje v treh delovnih dneh.
37. člen
(začasne spremembe)
(1) Upravljavec sevalnega ali jedrskega objekta si mora
prizadevati, da je število začasnih sprememb v objektu čim manjše. Časovna
veljavnost začasne spremembe mora biti določena in dokumentirana.
(2) Začasna sprememba mora biti jasno označena kot
začasna že v predlogu ter kot taka obravnavana, ocenjena in razvrščena v
kategorijo v skladu s 34., 35. in 36. členom tega pravilnika.
(3) Za začasne spremembe morajo biti izdelani posebni
pisni postopki, ki določajo najmanj:
1.     
osebje, ki lahko začne, odobri, izvede ali odstrani začasno spremembo;
2.     
nadzor nad dokumentacijo, na katero vpliva začasna sprememba;
3.     
vodenje evidence in označevanje opreme, ki jo začasna sprememba zadeva;
4.     
predložitev informacij obratovalnemu osebju;
5.     
čas veljavnosti in način podaljševanja trajanja začasne spremembe;
6.     
preverjanje konfiguracije SSK in obveščanje obratovalnega osebja po
odstranjeni začasni spremembi.
(4) Upravljavec objekta mora najmanj enkrat na leto
pregledati vse začasne spremembe. Preveriti mora skladnost pisnih postopkov,
navodil osebju in druge dokumentacije z odobreno začasno spremembo. Pregled
mora obsegati tudi oceno nadaljnje potrebe po začasni spremembi, odprave
začasne spremembe ali prekvalifikacije v stalno spremembo. Odstranitev začasne
spremembe ali prekvalifikacija v stalno spremembo se mora izvesti v skladu s
programom in postopki za izvajanje sprememb.
38. člen
(izredna začasna prekoračitev obratovalnih pogojev in
omejitev)
(1) Če bi bilo ogroženo zdravje oziroma varnost
prebivalstva ali osebja objekta lahko upravljavec sevalnega ali jedrskega
objekta vloži vlogo za začasno prekoračitev obratovalnih pogojev ali omejitev,
vendar še vedno v okviru varnostnih rezerv, če obstaja velika verjetnost, da se
zaradi izpolnjevanja zahtev obratovalnih pogojev in omejitev povzroči:
-       
nepotrebni prehodni pojav, ki lahko vodi v nesrečo,
-       
če je objekt jedrska elektrarna, možnost za nenačrtovano zaustavitev v
neugodnih vremenskih razmerah ali ob drugih pojavih, ki lahko še poslabšajo že
tako slabo stanje električnega omrežja v danem obdobju.
(2) K vlogi iz prejšnjega odstavka mora priložiti kratko
obrazložitev, kako bodo zagotovljene varnostne rezerve. Vlogo iz prejšnjega
odstavka vloži ustno ali pisno s prošnjo za hitro rešitev. V najmanj 48 urah jo
mora dopolniti s prilogami v skladu z zahtevami iz 42. in 43. člena tega
pravilnika.
39. člen
(izvedba sprememb)
(1) Upravljavec sevalnega ali jedrskega objekta mora
zagotoviti, da je pred izvedbo katere koli spremembe v celotnem obsegu pripravljeno
in potrjeno varnostno presejanje, glede na rezultate presejanja pa tudi
varnostna ocena iz 36. člena tega pravilnika in vsa potrebna podporna
dokumentacija.
(2) Upravljavec sevalnega ali jedrskega objekta mora
pripraviti in izpeljati postopek izvedbe spremembe, njenega nadzora in
preizkusov, v katerem mora predvideti analizo možnih mehanizmov odpovedi ali
napak SSK, preizkuse, s katerimi bo taka odpoved zaznana, in popravljalni
program ob morebitnem odstopanju od projektnih osnov ali odpovedi.
(3) Upravljavec sevalnega ali jedrskega objekta mora
zagotoviti, da je vsaka sprememba izvedena v skladu z obratovalnimi pogoji in
omejitvami, zahtevami varstva pred sevanji, varstva pred požari in varstva pri
delu.
(4) Upravljavec sevalnega ali jedrskega objekta mora
zagotoviti, da je izvedba spremembe in preizkušanje po njeni izvedbi v skladu z
načrtom iz 9. točke drugega odstavka 33. člena tega pravilnika in z
ustreznimi pisnimi postopki za preizkušanje, ki obravnavajo predmet spremembe
SSK.
(5) Upravljavec sevalnega ali jedrskega objekta mora na
podlagi sprememb na opremi pripraviti tudi spremembe vsebine pisnih postopkov,
ki so povezani z opremo, in morajo postati veljavni hkrati z izvedbo spremembe.
Ustrezno izobraževanje ali usposabljanje osebja in morebitne pomembnejše
prilagoditve simulatorja, če ta obstaja za ta objekt, morajo biti izvedeni pred
uvedbo spremembe.
(6) Upravljavec sevalnega ali jedrskega objekta mora
zagotoviti, da pri spremembah na varnostno pomembnih SSK, pri katerih delno ali
v celoti sodelujejo zunanji podizvajalci, izvajanje del odobri in nadzoruje
pristojno osebje upravljavca objekta.
4.2 Uporaba verjetnostnih varnostnih analiz pri ocenjevanju
sprememb
40. člen
(uporaba verjetnostnih varnostnih analiz)
(1) Upravljavec sevalnega ali jedrskega objekta mora
uporabljati verjetnostne varnostne analize v sevalnem ali jedrskem objektu, v
katerega varnostno poročilo so vključene te analize, pri varnostnih ocenah
sprememb objekta v obsegu, določenem z ustreznimi standardi, in v skladu s
tehnično ustreznostjo tovrstnih analiz za konkretne primere. Z verjetnostnimi
varnostnimi analizami je treba dopolnjevati deterministični pristop k analizam.
Pri tem je treba zagotavljati predvsem ohranitev načela obrambe v globino in
ohranitev primernih varnostnih rezerv.
(2) Upravljavec sevalnega ali jedrskega objekta mora z
verjetnostnimi varnostnimi analizami stalno spremljati skupno tveganje objekta
zaradi vseh izvedenih sprememb.
(3) Pri uporabi verjetnostnih varnostnih analiz in
odločanju na podlagi njihovih izsledkov je treba upoštevati:
1.     
zbirni vpliv sprememb na objektu, izražen kot sprememba tveganja. Če je
objekt jedrska elektrarna, se upošteva sprememba pogostosti poškodbe sredice
oziroma pogostosti velikih zgodnjih izpustov;
2.     
vpliv predlagane spremembe na zapletenost obratovanja, obremenitev
osebja in splošno ravnanje glede zagotavljanja varnosti;
3.     
ravnanje upravljavca pri nadzoru in omejevanju povečanja tveganja pri
obratovanju, ob spremembah na objektu, pri postopkih ali uporabi obratovalnih
izkušenj.
41. člen
(omejitev povečanja tveganja zaradi sprememb)
(1) Povečanje tveganja zaradi sprememb na objektu ni
dovoljeno, razen v izjemnih primerih, pri katerih koristi bistveno presegajo
posledice povečanja tveganja.
(2) Vsaka sprememba, zaradi katere se poveča tveganje,
se obravnava kot sprememba kategorije 3.
(3) Če je objekt jedrska elektrarna, mora biti povečanje
tveganja v vsakem primeru manjše od 5·10-7 na leto za pogostost poškodb sredice
oziroma manjše od 1·10-8 na leto za pogostost zgodnjih velikih izpustov.
(4) Ne glede na določbo prejšnjega odstavka je treba za
jedrsko elektrarno Krško upoštevati omejitev, da mora biti povečanje tveganja v
vsakem primeru manjše od 1·10-6 na leto za pogostost poškodb sredice oziroma
manjše od 1·10-7 na leto za pogostost zgodnjih velikih izpustov.
4.3 Priglasitev sprememb in obveščanje o njih
42. člen
(obveščanje uprave)
(1) Upravljavec sevalnega ali jedrskega objekta mora
dostaviti upravi seznam izvedenih sprememb kategorije 1, s katerega morajo biti
razvidni vzrok za spremembo, kratek opis in datum izvedbe spremembe.
(2) Upravljavec sevalnega ali jedrskega objekta mora
najmanj 90 dni pred nameravano izvedbo spremembe kategorije 2 predložiti upravi
poročili o varnostnem presejanju in varnostni oceni, iz katerih morajo biti
razvidni:
1.     
opis spremembe, njenega vpliva na obratovanje ter njene skladnosti z
zahtevami zakonodaje in projektnimi osnovami;
2.     
opis vzroka za spremembo;
3.     
seznam SSK, na katere bo sprememba vplivala;
4.     
skladnost spremembe z ustreznimi standardi;
5.     
predvideni izvedbeni načrt spremembe.
(3) Upravljavec sevalnega ali jedrskega objekta mora
najmanj 90 dni pred nameravano izvedbo vložiti pri upravi vlogo za odobritev
spremembe kategorije 3, ki mora vsebovati:
1.     
poročili o varnostnem presejanju in varnostni oceni;
2.     
opis vzroka za spremembo;
3.     
opis spremembe, njenega vpliva na obratovanje ter njene skladnosti z
zakonodajo in projektnimi osnovami;
4.     
dodatno dokumentacijo, ki podpira predlagano spremembo (analize,
standarde, druge dokumente), če še ni bila dostavljena upravi;
5.     
seznam SSK, na katere bo sprememba vplivala;
6.     
kopijo dela veljavnega varnostnega poročila, v katerem so označeni
predlogi sprememb;
7.     
strokovno mnenje pooblaščenega izvedenca za sevalno in jedrsko varnost
ter
8.     
predvideni izvedbeni načrt spremljanja izvedene spremembe iz 9. točke
drugega odstavka 33. člena tega pravilnika.
(4) Upravljavec sevalnega ali jedrskega objekta mora za
spremembe kategorije 2 ali 3, ki so bile podprte z uporabo verjetnostnih varnostnih
analiz, poleg poročila iz drugega odstavka in vloge iz prejšnjega odstavka tega
člena predložiti tudi:
1.     
povzetek izračunanih prispevkov k tveganju, vključno z vmesnimi
rezultati in razlago njihovega pomena, ki mora prikazati tudi učinke spremembe
na prevladujoča nezgodna zaporedja dogodkov s posebnim poudarkom na morebitnih
novih prevladujočih dejavnikih tveganja oziroma povečanju že obstoječega
tveganja;
2.     
uporabljena merila sprejemljivosti in primerjavo rezultatov z merili
sprejemljivosti.
(5) Upravljavec sevalnega ali jedrskega objekta mora
poročati upravi v 30 dneh po izvedbi spremembe kategorije 3. Poročilo mora
obsegati datum izvedbe in morebitna odstopanja od predloga spremembe.
(6) Upravljavec sevalnega ali jedrskega objekta mora pri
spremembah kategorije 2 ali 3, ki so bile podprte z uporabo verjetnostnih varnostnih
analiz, imeti na voljo:
1.     
analizo občutljivosti in negotovosti verjetnostnih varnostnih analiz;
2.     
pregled sprememb v modelu za verjetnostne varnostne analize, ki so bile
narejene pri ocenjevanju predlagane spremembe;
3.     
oceno predpostavk ter uporabljenih približkov in poenostavitev;
4.     
opis SSK, dejavnosti operaterjev in obratovalnih značilnosti objekta, ki
so upoštevani pri uporabi verjetnostnih varnostnih analiz, ter opis njihovih
medsebojnih povezav;
5.     
opis prepoznanih pomembnih dejavnikov tveganja;
6.     
dokaze in zaključno oceno tehnične ustreznosti verjetnostnih varnostnih
analiz.
(7) Upravljavec sevalnega ali jedrskega objekta mora na
zahtevo uprave dati na vpogled vso dokumentacijo, ki je predmet obravnavane
spremembe.
43. člen
(obveščanje o postopku obravnavanja sprememb)
(1) Upravljavec sevalnega ali jedrskega objekta mora
dostaviti upravi novo revizijo obratovalnih pogojev in omejitev za vsako
njihovo spremembo iz četrtega odstavka 36. člena tega pravilnika v 30 dneh
po prejetju odločbe oziroma po izvedeni spremembi, če je bila sprememba
obratovalnih pogojev in omejitev obravnavana kot kategorija 1.
(2) Če gre za spremembo iz prejšnjega odstavka, ki se
izvaja daljše obdobje ali če zaradi drugih utemeljenih razlogov spremembe ni
mogoče izvesti v 30 dneh od prejema odločbe, mora upravljavec novo revizijo
obratovalnih pogojev in omejitev dostaviti upravi najpozneje 10 dni po
opravljeni spremembi.
(3) Spremembe iz prvega in drugega odstavka tega člena
morajo biti v obratovalnih pogojih in omejitvah jasno označene in sledljive.
5. OBČASNI VARNOSTNI PREGLED
44. člen
(zahteve)
Upravljavec sevalnega ali jedrskega objekta, razen
odlagališča za rudarsko in hidrometalurško jalovino, za katerega določbe tega
poglavja ne veljajo, mora:
1.     
z občasnim varnostnim pregledom sistematično preveriti skupne učinke
staranja objekta, učinke sprememb na objektu, obratovalne izkušnje, tehnične
raziskave in napredek, vplive sprememb na lokaciji in vse druge možne vplive na
sevalno ali jedrsko varnost;
2.     
pri izvedbi občasnega varnostnega pregleda uporabiti najnovejšo,
ustrezno, sistematično in dokumentirano metodologijo, ki temelji na
determinističnem, pa tudi verjetnostnem pristopu k analizam in ocenam sevalne
in jedrske varnosti;
3.     
z občasnim varnostnim pregledom potrditi, da je objekt vsaj tako varen,
kot je bilo predvideno med projektiranjem, in da lahko varno obratuje do
naslednje izvedbe občasnega varnostnega pregleda;
4.     
z občasnim varnostnim pregledom opozoriti na probleme, ki bi lahko
ogrozili varno obratovanje v prihodnosti, in opisati, kako jih reševati;
5.     
z občasnim varnostnim pregledom ugotoviti skladnost z veljavno
zakonodajo, projektnimi osnovami, na podlagi katerih je bilo izdano obratovalno
dovoljenje, z veljavnimi mednarodnimi varnostnimi standardi in mednarodno
prakso;
6.     
z občasnim varnostnim pregledom ugotoviti in oceniti varnostno
pomembnost odstopanj od veljavnih standardov in najboljše mednarodne prakse,
upoštevajoč pri tem lastne in tuje obratovalne izkušnje, pa tudi nova
spoznanja, pridobljena pri tehničnih raziskavah in napredku ter upravljanju
drugih sevalnih oziroma jedrskih objektov;
7.     
izdelati celovito oceno varnosti, ki na podlagi strokovne metode
ovrednoti vse pozitivne in negativne ugotovitve ter njihov skupni učinek na
varnost in prepozna ter predlaga dodatne še smiselne ukrepe;
8.     
čim prej odpraviti morebitna odstopanja od projekta objekta, ugotovljena
med občasnim varnostnim pregledom, upoštevajoč njihovo pomembnost za jedrsko
varnost. Odstopanja, ki bi lahko ogrozila jedrsko varnost objekta, morajo biti
nemudoma odpravljena;
9.     
občasni varnostni pregled uporabiti za preverjanje in ureditev znanja o
objektu in procesih ter za pregled njegove tehnične dokumentacije;
10.  
čim prej izvesti ukrepe, ki izhajajo iz občasnega varnostnega pregleda;
11.  
občasni varnostni pregled izvesti tako, da se za posamezno vsebino
pripravi pisna ocena stanja, ki je dokumentirana in podprta z ustreznimi
analizami.
45. člen
(postopek in roki)
(1) Upravljavec sevalnega ali jedrskega objekta mora
najmanj tri leta pred rokom za potrditev poročila o občasnem varnostnem
pregledu iz petega odstavka tega člena pri upravi vložiti vlogo za odobritev
vsebine, obsega, metodologije in časovnega načrta izvedbe takega pregleda, ki
jih uprava potrdi z odločbo.
(2) Upravljavec sevalnega ali jedrskega objekta mora med
izvajanjem občasnega varnostnega pregleda upravi pošiljati polletna poročila, s
katerimi jo obvešča o poteku in napredku vseh del tega pregleda.
(3) Poleg poročil o poteku del iz prejšnjega odstavka
mora upravljavec sevalnega ali jedrskega objekta med izvajanjem občasnega
varnostnega pregleda upravi pošiljati tematska poročila o pregledu posamezne
vsebine tega pregleda. V končni različici teh poročil mora upoštevati
priporočila, ki jih uprava predloži ob pregledu. Tematsko poročilo mora
obsegati opis uporabljenih metod za pregled, potek pregleda, vse ugotovitve
pregleda in zaključno opisno oceno. V njem morajo biti tudi jasno navedene in
utemeljene ugotovljene pomanjkljivosti ter predlagane spremembe in izboljšave
za odpravo pomanjkljivosti in doseganje meril sprejemljivosti, določenih v
vsebini izvedbe občasnega varnostnega pregleda iz prvega odstavka tega člena,
ter na podlagi standardov in mednarodne prakse.
(4) Upravljavec sevalnega ali jedrskega objekta mora
opraviti občasni varnostni pregled sevalnega ali jedrskega objekta tako, da
vloži vlogo za potrditev poročila o občasnem varnostnem pregledu na upravo
najpozneje devet let in šest mesecev po pridobitvi obratovalnega dovoljenja
objekta, če je varnostni pregled prvi občasni varnostni pregled, oziroma
najpozneje devet let in šest mesecev po potrditvi poročila o predhodnem
občasnem varnostnem pregledu. Poročilo o občasnem varnostnem pregledu mora
obsegati povzetek opisov uporabljenih metod, celovito oceno varnosti na podlagi
tematskih poročil, načrt izvedbe ukrepov na objektu skupaj z utemeljitvami ter
v prilogi vse dokumente, ki so sestavni del občasnega varnostnega pregleda.
Priloženo mora biti tudi mnenje neodvisnega pooblaščenega izvedenca za sevalno
in jedrsko varnost o izvedbi, uporabi metodologije, ugotovitvah in zaključkih
občasnega varnostnega pregleda ter vplivih predlaganih ukrepov na sevalno in
jedrsko varnost objekta.
(5) Upravljavec sevalnega ali jedrskega objekta mora
izvesti vse spremembe in izboljšave, ki izhajajo iz potrjenega poročila o
občasnem varnostnem pregledu, najpozneje pet let po potrditvi tega poročila,
samo v izjemnih primerih, ko gre za drage in zapletene spremembe, se ta rok
lahko podaljša do osem let po potrditvi poročila.
(6) Upravljavec sevalnega ali jedrskega objekta mora med
izvajanjem načrta izvedbe ukrepov na upravo dostavljati polletna poročila, s
katerimi obvešča o poteku in napredku izvedbe ukrepov tega načrta, ter opis
vsakega zaključenega ukrepa.
(7) Upravljavec sevalnega ali jedrskega objekta mora
pripraviti pregledno poročilo o izvedbi vseh ukrepov najpozneje šest mesecev po
poteku roka za izvedbo ukrepov.
46. člen
(vsebina, obseg in metodologija občasnega varnostnega
pregleda)
(1) Vsebina, obseg in metodologija občasnega varnostnega
pregleda, ki sta navedena v vlogi iz prvega odstavka prejšnjega člena, morata
biti jasno opredeljena in utemeljena. Pri določanju obsega je treba upoštevati
pomembnost za varnost.
(2) Vsebina, obseg in metodologija občasnega varnostnega
pregleda morajo biti prilagojeni vrsti objekta in pomembnosti posameznih
področij za sevalno ali jedrsko varnost, zato je treba pri njuni pripravi
uporabiti stopenjski pristop.
(3) V časovnem načrtu izvedbe občasnega varnostnega
pregleda iz prvega odstavka prejšnjega člena morajo biti navedeni roki za
izvedbo posameznih vsebin tega pregleda. Za vsako od omenjenih vsebin morajo
biti predlagani tudi način in roki poročanja o izvedbi tega pregleda.
(4) Zasnova obsega in vsebine občasnega varnostnega
pregleda sevalnega ali jedrskega objekta je navedena v prilogi 9, ki je kot
priloga sestavni del tega pravilnika.
(5) Zasnova obsega in vsebine občasnega varnostnega
pregleda odlagališča radioaktivnih odpadkov in izrabljenega goriva je navedena
v prilogi 10, ki je kot priloga sestavni del tega pravilnika.
47. člen
(načrt izvedbe ukrepov)
Načrt izvedbe ukrepov, ki je v skladu s četrtim odstavkom
45. člena tega pravilnika del poročila o občasnem varnostnem pregledu,
mora obsegati podrobni opis vseh ukrepov ter roke za vsak ukrep posebej. V
načrtu mora biti jasno označeno, iz katere ugotovitve ali priporočila občasnega
varnostnega pregleda izhaja ukrep.
48. člen
(izredno izvajanje varnostnega pregleda)
(1) Uprava odredi izvedbo izrednega varnostnega pregleda
sevalnega ali jedrskega objekta v naslednjih primerih:
1.     
če je ugotovljena tolikšna oslabitev varnostnih pregrad, da je zmanjšana
njihova sposobnost zadrževanja radioaktivnih snovi;
2.     
če je poslabšanje obratovalnih kazalnikov obsežnejše ali dolgotrajno;
3.     
če je povečana pogostost dogodkov, pomembnih za varnost;
4.     
če je varnostna kultura toliko poslabšana, da bi lahko ogrozila sevalno
ali jedrsko varnost;
5.     
če se ponavljajo kršitve obratovalnih pogojev in omejitev;
6.     
če bi upoštevanje obratovalnih izkušenj drugih sevalnih ali jedrskih
objektov ter novih spoznanj o jedrski in sevalni varnosti lahko opazno
spremenilo varnost sevalnega ali jedrskega objekta oziroma
7.     
če ima pomembne dokaze, da je ogrožena sevalna ali jedrska varnost.
(2) Uprava v odločbi, s katero odredi izvedbo izrednega
pregleda iz prejšnjega odstavka, določi vsebino, obseg in roke te izvedbe ter
način poročanja. Hkrati presodi, kakšen je vpliv na sevalno ali jedrsko
varnost, in določi začasno spremembo obratovalnega dovoljenja sevalnega ali
jedrskega objekta.
6. VERJETNOSTNE VARNOSTNE ANALIZE
49. člen
(obveznost izdelave verjetnostnih varnostnih analiz)
Upravljavec sevalnega ali jedrskega objekta, ki ima
verjetnostne varnostne analize vključene v varnostno poročilo, mora upravi
dostaviti vse potrebno za izvedbo samostojnih analiz na upravi. Dostaviti mora
tudi vsako spremembo ali posodobitev modela, podatkovne zbirke ali
računalniškega programa.
50. člen
(obseg verjetnostnih varnostnih analiz)
(1) Verjetnostne varnostne analize morajo vsebovati
najmanj:
1.     
podrobni opis uporabljenega matematičnega modela;
2.     
podatkovno zbirko z opisom;
3.     
opis vseh analiz in predpostavk;
4.     
rezultate, ugotovitve in zaključke analize;
5.     
model in računalniški program, s katerim je modeliranje opravljeno in s
katerim je mogoče ponoviti izračune.
(2) Analize iz prejšnjega odstavka morajo temeljiti na
realističnem modelu odziva sevalnega ali jedrskega objekta na predpostavljene
začetne dogodke z uporabo podatkov, ki kažejo dejanski projekt in pisne
postopke za obratovanje objekta, upoštevajoč človeške posege. Pri tem
uporabljeni akcijski časi (časi, v katerih mora varnostni sistem obratovati, da
jedrski objekt doseže varno zaustavitveno stanje, v katerem je reaktor
podkritičen in je zagotovljeno odvajanje zaostale toplote, in se lahko izvedejo
ukrepi za ohranitev tega stanja) morajo biti utemeljeni in določeni pri merilih
uspešnosti izvedbe akcije.
(3) Verjetnostne varnostne analize morajo vključevati:
1.     
vsa pomembna stanja objekta; za jedrsko elektrarno so to predvsem stanja
od menjave goriva in obratovanja pri nizki moči do obratovanja pri polni moči;
2.     
vse primerne in smiselne dogodke, začetne dogodke ter notranje in
zunanje nevarnosti, ki morajo biti vključeni v prvo raven, če je to primerno in
smiselno pa tudi v drugo. Če vključitev v prvo in drugo raven verjetnostnih
varnostnih analiz ni izvedljiva, hkrati pa obstaja nezanemarljiva pogostost za
tak dogodek ali je dogodek manj pogost in ima težje posledice, je tak dogodek
treba obravnavati z drugimi metodami;
3.     
gorivo v reaktorju in skladišča izrabljenega goriva;
4.     
vse primerne odvisnosti, vključno s funkcionalnimi odvisnostmi zaradi
enakih okoljskih razmer in odvisnosti zaradi drugih skupnih vzrokov;
5.     
analizo negotovosti in analize občutljivosti pri verjetnostnih varnostnih
analizah prve ravni ter analizo občutljivosti ali analize negotovosti pri
verjetnostnih varnostnih analizah druge ravni;
6.     
analize zanesljivosti človeškega dejavnika, upoštevajoč dejavnike, ki
lahko vplivajo na delo operaterjev in drugega osebja v vseh analiziranih
stanjih elektrarne.
51. člen
(kakovost verjetnostnih varnostnih analiz)
Upravljavec sevalnega ali jedrskega objekta mora verjetnostne
varnostne analize iz prvega odstavka prejšnjega člena:
1.     
izdelati, dokumentirati in vzdrževati v skladu s svojim sistemom
vodenja;
2.     
ob vsaki uporabi razumeti in prepoznati ter upoštevati njene omejitve;
3.     
izdelati in vzdrževati v skladu z najnaprednejšimi mednarodnimi standardi
in smernicami ter najboljšo mednarodno prakso;
4.     
redno dopolnjevati tako, da kažejo dejansko stanje objekta in podatki o
obratovalnih izkušnjah;
5.     
dopolnjevati, če se spremenijo projekt ali pisni postopki za obratovanje
objekta ali če upravljavec izve za nov pomemben dejavnik tveganja, ki ni zajet
v modelu;
6.     
podpirati z vzdrževanjem podatkovne zbirke o zanesljivosti in
razpoložljivosti sestavnih delov, pogostosti začetnih dogodkov in verjetnosti
človeških napak.
52. člen
(način uporabe verjetnostnih varnostnih analiz)
(1) Upravljavec sevalnega ali jedrskega objekta mora pri
vsaki uporabi verjetnostnih varnostnih analiz razumeti, prepoznati in
upoštevati njihove omejitve. Na podlagi omejitev mora tudi presojati o
primernosti uporabe teh analiz.
(2) Pri uporabi verjetnostnih varnostnih analiz za
preverjanje ali vrednotenje sprememb nadzornih pregledov, preizkušanj in
dovoljenega časa za nerazpoložljivost SSK mora upravljavec sevalnega ali
jedrskega objekta vključiti v analizo vse možne vplive in pogoje, vključno s
stanji in varnostnimi nalogami SSK.
(3) Poleg rezultatov verjetnostnih varnostnih analiz je
treba upoštevati tudi:
1.     
vzdrževanje načela obrambe v globino;
2.     
ohranjanje zadostnih varnostnih rezerv in
3.     
negotovost teh rezultatov.
53. člen
(obveznost uporabe verjetnostnih varnostnih analiz)
(1) Upravljavec jedrske elektrarne mora verjetnostne
varnostne analize uporabljati:
1.     
v delovnih procesih, povezanih s sevalno ali jedrsko varnostjo. Določiti
mora vlogo teh analiz pri sprejemanju vseh odločitev, povezanih z varnostjo;
2.     
za prepoznavanje potreb po spremembah na objektu in v pisnih postopkih
za njegovo obratovanje, vključno s prepoznavanjem potreb za obvladovanje težkih
nesreč. Tako mora zmanjševati tveganje zaradi obratovanja objekta;
3.     
pri ocenjevanju tveganja zaradi obratovanja objekta, da bi prepoznal in
dokazoval:
- 
uravnoteženost in skladnost projektnih osnov objekta s projektnimi
načeli,
- 
stabilnost in predvidljivost odziva objekta na manjše spremembe, tako da
majhne spremembe parametrov ne povzročijo nenadzorovanega odziva objekta in
njegovih sistemov,
- 
primernost sprememb v objektu glede na spremembo tveganja, ki jo
povzročijo,
- 
upravičenost sprememb obratovalnih pogojev in omejitev,
- 
spremembe pisnih postopkov za obratovanje objekta,
- 
varnostno pomembnost dogodkov.
(2) Rezultati verjetnostnih varnostnih analiz se morajo
v jedrskih elektrarnah uporabljati pri:
1.     
preverjanju vsebine programov vzdrževanja, preizkušanja in pregledov SSK
iz 18. člena tega pravilnika, v katere morajo biti vključeni vsi pomembni
dejavniki tveganja;
2.     
razvoju in preverjanju programa strokovnega usposabljanja delavcev,
vključno z usposabljanjem operaterjev v komandni sobi na simulatorju jedrske
elektrarne.
7. OBVLADOVANJE IZREDNIH DOGODKOV
7.1 Postopki za ravnanje ob nezgodi in smernice za
obvladovanje težkih nesreč
54. člen
(obveznost izdelave postopkov za ravnanje ob nezgodi in
smernic za obvladovanje težkih nesreč)
Upravljavec jedrskega objekta mora pripraviti celovit nabor postopkov
in smernic za obvladovanje nesreč, do katerih lahko pride v vseh stanjih
objekta. Vsebovati mora najmanj postopke za ravnanje ob nezgodi in smernice za
obvladovanje težkih nesreč.
55. člen
(obseg postopkov in smernic)
(1) Postopki za ravnanje ob nezgodi morajo vključevati
obvladovanje projektnih nesreč in vsebovati postopke za vrnitev objekta v varno
stanje.
(2) Postopki za ravnanje ob nezgodi morajo, po potrebi
skupaj z drugimi postopki in smernicami, vključevati tudi obvladovanje razširjenih
projektnih nesreč kategorije A. Izdelani morajo biti tako, da vodijo k ponovni
vzpostavitvi varnostnih funkcij oziroma njihovi nadomestni rešitvi. Če je
objekt jedrska elektrarna ali raziskovalni reaktor, morajo voditi tudi k
izvedbi dejavnosti, ki preprečujejo težko poškodbo gorivnih elementov v sredici
ali skladiščih izrabljenega goriva.
(3) Postopki za ravnanje ob nezgodi morajo v delu, ki se
nanaša na projektne nesreče, temeljiti na simptomih ali kombinaciji simptomov
in prepoznanih dogodkov. V delu, nanašajočem se na razširjene projektne nesreče
kategorije A, morajo postopki za ravnanje ob nezgodi temeljiti na ukrepanju na
podlagi simptomov, razen če je upravičena uporaba postopkov na podlagi
prepoznanih dogodkov.
(4) Smernice za obvladovanje težkih nesreč lahko
vključujejo tudi druge postopke in smernice. S smernicami je treba obvladovati
posledice težkih nesreč, če pride do poškodbe goriva kljub ukrepom za
preprečitev težke poškodbe goriva.
(5) Postopki in smernice morajo obsegati tudi
obvladovanje nesreč, ki hkrati prizadenejo reaktor in skladišča izrabljenega goriva.
Upoštevati morajo morebitne medsebojne vplive med reaktorjem in skladišči
izrabljenega goriva.
(6) V objektih z več enotami na lokaciji morajo postopki
in smernice obsegati možnost medsebojne podpore enot, pri čemer pa ne sme biti
ogrožena varnost enote, ki je v pomoč drugi.
(7) Postopki in smernice morajo biti izvedljivi tudi v
primerih, ko bi bili vsi objekti na lokaciji v stanju nesreče, z upoštevanjem medsebojnih
odvisnosti sistemov in skupnih virov.
56. člen
(oblika in vsebina postopkov in smernic)
(1) Postopki za ravnanje ob nezgodi morajo biti
pripravljeni sistematično ter podprti z za ta namen izvedenimi realističnimi in
za dani objekt značilnimi analizami. Postopki za ravnanje ob nezgodi morajo
biti v skladu z drugimi postopki za obratovanje in s smernicami za obvladovanje
težkih nesreč.
(2) Postopki za ravnanje ob nezgodi morajo omogočiti
operaterju hitro prepoznavanje razmer ob nesreči in njihovo obvladovanje. Jasno
mora biti določeno, kdaj je treba začeti uporabljati posamezni postopek oziroma
ga prenehati uporabljati. Operater ne sme imeti težav pri prehajanju z enega
postopka na drugega ali na smernice za obvladovanje težkih nesreč.
(3) Smernice za obvladovanje težkih nesreč morajo
vsebovati opis strategije za obvladovanje scenarijev teh nesreč, kakršne
izhajajo iz analiz težkih nesreč, to je analiz, namenjenih ugotavljanju
ranljivosti jedrskih objektov pri težkih nesrečah, ocene zmogljivosti jedrskih
objektov in načrtovanju ter pripravi ukrepov za obvladovanje težkih nesreč,
vključno z zaščito zadrževalnega hrama.
(4) Postopki za ravnanje ob nezgodi v delu, ki se nanaša
na projektne dogodke, morajo temeljiti na uporabi ustrezno kvalificirane opreme
in instrumentacije.
(5) Postopki za ravnanje ob nezgodi v delu, nanašajočem
se na razširjene projektne dogodke kategorije A, ter smernice za obvladovanje
težkih nesreč morajo temeljiti predvsem na uporabi vgrajene opreme,
kvalificirane kot to določa pravilnik, ki ureja dejavnike sevalne in jedrske
varnosti.
(6) Postopki in smernice morajo upoštevati pričakovane
razmere na lokaciji ob obravnavani nesreči, vključno z radiološkimi razmerami.
Upoštevati mora tudi zunanjo nevarnost ali začetni dogodek, ki je povzročil
nesrečo.
57. člen
(preverjanje in posodabljanje postopkov in smernic)
(1) Postopki in smernice iz 55. člena tega
pravilnika morajo biti preverjeni in validirani za razmere, ki so čim bolj
podobne pričakovanim. S preverjanjem in validiranjem je treba zagotoviti
postopkovno in tehnično ustreznost za jedrski objekt in skladnost z okoljem, v
katerem se bo uporabljal. Upoštevati je treba tudi možnost ročnega ravnanja z
opremo in minimalno razpoložljivost osebja.
(2) Način preverjanja in validiranja postopkov za
ravnanje ob nezgodi in smernic za obvladovanje težkih nesreč mora biti
dokumentiran. Med preverjanjem in validiranjem je treba presoditi tudi o
vplivih človeškega dejavnika. Validiranje mora temeljiti na simulaciji
značilnih dogodkov, pri čemer je treba, kjer je to mogoče, uporabiti simulator.
(3) Upravljavec jedrskega objekta mora v rednih časovnih
presledkih, krajših od obdobja med občasnima varnostnima pregledoma, s
pregledovanjem in posodabljanjem postopkov za ravnanje ob nezgodi in smernic za
obvladovanje težkih nesreč zagotoviti, da postopki in smernice vedno ustrezajo
svojemu namenu. Pri tem mora upoštevati tudi izkušnje iz vaj in usposabljanj
ter spoznanja iz nesreč.
58. člen
(usposabljanje in vaje za uporabo postopkov in smernic)
(1) Osebje komandne sobe mora imeti redne vaje in
usposabljanja na simulatorju za uporabo postopkov za ravnanje ob nezgodi in za
uporabo smernic za obvladovanje težkih nesreč.
(2) Izvajalci intervencijskih ukrepov morajo redno
vaditi in se usposabljati za naloge ob izrednem dogodku. Vaje in usposabljanja
morajo upoštevati pogoje in razmere ter zajemati predvideno vlogo posameznikov
pri obvladovanju izrednega dogodka v skladu s postopki in smernicami.
(3) V jedrskih elektrarnah je treba redno izvajati tudi
usposabljanje za prehod s postopkov za ravnanje ob nezgodi na smernice za
obvladovanje težkih nesreč.
(4) V jedrskih elektrarnah je treba načrtovati in redno
vaditi ukrepe, ki so predvideni v okviru postopkov in smernic za ponovno
vzpostavitev potrebnih varnostnih funkcij, vključno z ukrepi, ki temeljijo na
mobilni opremi in opremi, ki ni na lokaciji. Pri tem je treba upoštevati možno
nerazpoložljivost instrumentacije, razsvetljave in napajanja ter uporabo
zaščitne opreme.
7.2 Pripravljenost na izredni dogodek
59. člen
(vzdrževanje pripravljenosti)
(1) Upravljavec sevalnega ali jedrskega objekta mora
zagotavljati načrtovanje in vzdrževanje pripravljenosti objekta za morebitni
izredni dogodek, kar obsega:
1.     
načrt zaščite in reševanja objekta z izvedbenimi postopki;
2.     
organizacijo za obvladovanje izrednega dogodka;
3.     
prostore in opremo za obvladovanje izrednega dogodka, vključno s
komunikacijskimi sredstvi;
4.     
usposabljanje za obvladovanje izrednega dogodka in preizkušanje
pripravljenosti;
5.     
obveščanje in informiranje osebja in prebivalstva.
(2) Upravljavec sevalnega ali jedrskega objekta mora
zagotoviti ukrepe za njegov učinkoviti odziv na dogodke, ki zahtevajo zaščitne
ukrepe na lokaciji objekta, in sicer za:
1.     
nadzor izrednih razmer, nastalih na lokaciji objekta po kakršnem koli
smiselno predvidljivem dogodku, vključno z dogodki, ki so posledica kombinacij
ogroženosti, pa tudi dogodki, ki prizadenejo vse enote in objekte na lokaciji;
2.     
preprečitev in omilitev posledic dogodkov iz prejšnje alineje;
3.     
sodelovanje z zunanjimi organizacijami pri preprečevanju škodljivih
vplivov za zaposlene in prebivalstvo.
(3) Upravljavec odlagališča radioaktivnih odpadkov ali
izrabljenega goriva mora zagotoviti, da ukrepi iz prvega in drugega odstavka
tega člena nimajo nesprejemljivih učinkov na varnost objekta v obdobju
obratovanja in po njegovem zaprtju.
60. člen
(načrt zaščite in reševanja objekta)
(1) Upravljavec sevalnega ali jedrskega objekta, ki mora
izdelati načrt zaščite in reševanja objekta, mora zagotoviti potrebno
organiziranost za ravnanje ob izrednem dogodku z jasno določenimi odgovornostmi
in pristojnostmi izvajalcev intervencijskih ukrepov (v nadaljnjem besedilu:
organizacija za obvladovanje izrednega dogodka). Zagotoviti mora vse potrebno za
uskladitev dejavnosti ob izrednem dogodku v objektu in za pravočasno
sodelovanje z zunanjimi organizacijami ves čas trajanja izrednega dogodka.
(2) Načrt zaščite in reševanja iz prvega odstavka mora
biti pripravljen vnaprej in mora temeljiti na oceni ogroženosti, ki vključuje
smiselno predvidljive dogodke in druge razmere, ki lahko zahtevajo zaščitne
ukrepe na lokaciji objekta ali zunaj nje in vključujejo izpostavitev delavcev
in prebivalstva.
(3) Načrt zaščite in reševanja objekta iz prvega
odstavka tega člena mora:
1.     
upoštevati vse vrste izrednih dogodkov, za jedrske elektrarne tudi težke
nesreče, za katere je še smiselno načrtovanje pripravljenosti;
2.     
obravnavati tudi dolgotrajne izredne dogodke;
3.     
določiti, kako se uporabljajo materialna sredstva in človeški viri
objekta oziroma upravljavca, ki so skupni več objektom;
4.     
biti usklajen z internimi dokumenti upravljavca in drugimi načrti
sevalnega ali jedrskega objekta (npr. načrtom fizičnega varovanja, požarnim
načrtom);
5.     
omogočati razširitev v primeru, ko se med izrednim dogodkom zgodi drug
dogodek s hujšimi posledicami kot pri potekajočem dogodku.
61. člen
(vsebina načrta)
(1) Načrt zaščite in reševanja objekta iz prejšnjega
člena mora poleg zahtev iz predpisov, ki urejajo varstvo pred naravnimi in
drugimi nesrečami, zagotoviti:
1.     
hitro prepoznavanje in razvrstitev izrednega dogodka v stopnjo
nevarnosti glede na merila, določena za obveščanje pristojnih organov;
2.     
organiziranost za obvladovanje izrednega dogodka z jasno določenimi
odgovornostmi in pristojnostmi izvajalcev intervencijskih ukrepov;
3.     
pravočasno sporočanje in alarmiranje izvajalcev intervencijskih ukrepov;
4.     
varnost vseh ljudi na lokaciji objekta, vključno z zaščito izvajalcev
intervencijskih ukrepov;
5.     
obveščanje pristojnih državnih organov in javnosti, kar vključuje tudi
pravočasno sporočanje in nadaljnje zagotavljanje podatkov, pri čemer morajo
biti o izrednem dogodku pristojni državni organ takoj obveščeni uprava,
regijski center za obveščanje in Center za obveščanje Republike Slovenije, če
gre za izredni dogodek;
6.     
ocenjevanje trenutnega in predvidenega tehničnega stanja objekta in
radioloških razmer na lokaciji objekta in v njegovi okolici;
7.     
zagotavljanje podatkov za določevanje akcijskih nivojev;
8.     
predlaganje takojšnih zaščitnih ukrepov v okolju zaradi posledic
izrednega dogodka;
9.     
spremljanje radioaktivnih izpustov;
10.  
oskrbo in prvo pomoč za kontaminirane ali čezmerno obsevane delavce in
druge ljudi z območja lokacije sevalnega ali jedrskega objekta;
11.  
upravljanje objekta, nadzor in izvajanje intervencijskih ukrepov,
vključno z gašenjem požarov in izvajanjem popravljalnih ukrepov;
12.  
zagotovila zunanjih organizacij, s katerimi ima upravljavec sevalnega
ali jedrskega objekta urejeno zagotavljanje nalog za obvladovanje izrednega
dogodka na območju sevalnega ali jedrskega objekta za podporo in pomoč
upravljavcu sevalnega ali jedrskega objekta pri obvladovanju izrednega dogodka;
13.  
zagotavljanje pomoči upravljavca sevalnega ali jedrskega objekta pri
izvajanju ukrepov izven lokacije objekta.
(2) Načrt zaščite in reševanja mora vsebovati naslednje:
1.     
koncept zaščite, reševanja in pomoči za vse vrste izrednih dogodkov,
usklajen s konceptom zaščite, reševanja in pomoči v državnem načrtu, ki ureja
zaščito in reševanje ob jedrski ali radiološki nesreči;
2.     
predhodno določena splošna merila za zaščitne ukrepe;
3.     
akcijske nivoje;
4.     
določila za pregledovanje in revidiranje načrta zaščite in reševanja na
podlagi sprememb in izkušenj z vaj in dogodkov;
5.     
merila za prehod iz veljavnih intervencijskih doznih omejitev v veljavne
redne upravne dozne omejitve;
6.     
predhodno pripravljena določila za prilagajanje ukrepov prevladujočim
okoliščinam med izrednim dogodkom;
7.     
zagotavljanje usklajenosti z ukrepi za fizično varovanje.
62. člen
(organizacija za obvladovanje izrednega dogodka)
(1) Upravljavec sevalnega ali jedrskega objekta mora
zagotoviti:
1.     
stalno prisotnost v objektu oziroma za objekte, ki niso jedrska
elektrarna, dosegljivost osebja s pristojnostjo in odgovornostjo za razvrstitev
in razglasitev izrednega dogodka ter takojšnje izvajanje načrta zaščite in
reševanja objekta;
2.     
zadostno število usposobljenega osebja za prevzem delovnih mest v
organizaciji za obvladovanje izrednega dogodka objekta takoj po razglasitvi
začetka takega dogodka. Zagotavljati je treba tudi zadostno število dovolj
usposobljenega osebja za dolgotrajne izredne dogodke;
3.     
potrebno tehnično pomoč za osebje, ki upravlja objekt;
4.     
razpoložljivost ustreznih služb za omejitev posledic izrednega dogodka,
npr. službe za varstvo pred sevanji, vzdrževalcev, požarne zaščite in drugih;
5.     
pošiljanje začetnega in nadaljnjih obvestil o dogodku centrom obveščanja
ter URSJV;
6.     
vzpostavitev zanesljivih, učinkovitih in zadostnih komunikacijskih poti
za koordinacijo in sodelovanje na lokaciji in izven lokacije, če je to
potrebno;
7.     
zdravstveno varstvo delavcev, ki so predvideni kot izvajalci interventnih
dejavnosti in so ob tem lahko izpostavljeni sevanju, ter zagotavljanje medicinske
oskrbe prizadetih, če je to potrebno;
8.     
sistem meritev ali ocenjevanja osebnih doz izvajalcev interventnih
dejavnosti, ki so lahko izpostavljeni sevanju, in sistem beleženja teh doz;
9.     
primerjavo doz glede na referenčni nivo s poudarkom na skupinah, katerih
doze presegajo referenčni nivo;
10.  
sodelovanje pri obveščanju javnosti in izdelavi priporočil o zaščitnih
ukrepih za prebivalstvo, če so potrebni;
11.  
zmožnost ukrepanja v primerih, ko je infrastruktura na lokaciji objekta
in okoli nje močno okrnjena, ter zagotovitev potrebne zunanje pomoči pri
ukrepanju na lokaciji objekta tudi v takih primerih;
12.  
oceno učinkovitosti ukrepov zaščite, reševanja in pomoči upravljavca
sevalnega ali jedrskega objekta za vse vrste izrednih dogodkov in njegovo
prilagoditev glede na razmere ob izrednem dogodku;
13.  
izvedbo ukrepov za sanacijo posledic izrednega dogodka, če so potrebni
zaradi razmer po izrednem dogodku in na podlagi razpoložljivih informacijah;
14.  
prehod med izrednim dogodkom in razmerami po njem, vključujoč tudi
obnovo in sanacijo.
(2) Upravljavec sevalnega ali jedrskega objekta mora
imensko določiti vodilno in drugo osebje ter njegove pristojnosti v vseh
organizacijah in službah, ki sodelujejo pri izvajanju nalog v načrtu zaščite in
reševanja objekta.
(3) Upravljavec sevalnega ali jedrskega objekta lahko
med izrednim dogodkom izvede razumen ukrep, ki odstopa od obratovalnih pogojev
in omejitev, če je tak ukrep nemudoma potreben za zaščito prebivalstva in
okolja in ni ustreznega ukrepa v skladu z obratovalnimi pogoji in omejitvami,
ki bi lahko zagotovil zadostno ali enakovredno zaščito.
(4) O ukrepih iz prejšnjega odstavka, ki bi imeli za
posledico nadzorovani izpust radioaktivnih snovi v okolje, mora upravljavec
predhodno obvestiti upravo, ji sporočiti časovno okno, znotraj katerega bi bilo
tak izpust potrebno izvesti in z upravo uskladiti čas dejanskega izpusta
znotraj predlaganega časovnega okna. Če uprava ni dosegljiva oziroma se ne
odzove v zahtevanem časovnem oknu, čas izpusta upravljavec določi po lastni
presoji.
63. člen
(prostori in oprema za obvladovanje izrednega dogodka)
(1) Upravljavec jedrske elektrarne mora poleg zahtev iz
prejšnjega člena zagotoviti:
1.     
ustrezne zmogljivosti, vključno z zunanjim podpornim centrom za vodenje
celovitega odziva upravljavca jedrske elektrarne na izredni dogodek. Tak center
mora imeti zmogljivosti za koordinacijo radiološkega monitoringa, presojo
stanja v okolici elektrarne, izdelavo priporočil za zaščitne ukrepe in
koordinacijo dejavnosti z zunanjimi organizacijami;
2.     
tehnični podporni center za osebje za obvladovanje izrednega dogodka.
Center mora biti ločen od glavne komandne sobe in mora imeti na voljo vse
pomembne podatke o stanju jedrske elektrarne ter o radiološkem stanju v njej in
njeni okolici. Imeti mora možnost komunikacije s komandno sobo in pomožno komandno
sobo ter drugimi pomembnimi mesti v jedrski elektrarni, pa tudi z organizacijo
za obvladovanje izrednega dogodka in zunanjimi organizacijami;
3.     
prostore, ki se uporabljajo pri izvajanju načrta zaščite in reševanja
objekta. Ti prostori morajo biti primerno umeščeni, projektirani in zaščiteni,
da ostanejo operativni v razmerah ob nesreči, vključno z razmerami ob
razširjenih projektnih nesrečah, ki jih je treba obvladovati iz teh prostorov.
Zagotavljati morajo zaščito pred sevanji in nadzor nad izpostavljenostjo
izvajalcev interventnih dejavnosti. Z ustreznimi ukrepi je treba zagotoviti
zaščito osebja, ki se zadržuje v teh prostorih dlje časa, pred nevarnostmi
zaradi razmer ob nesreči. Ti ukrepi so predvsem taka umestitev prostorov, kjer
se zadržuje osebje med nesrečo večino časa, da je tveganje za zdravje osebja ob
prihodih, izhodih in zadrževanju v teh prostorih čim manjše. Ne smejo biti
umeščeni v bližini objektov, za katere se predvideva, da bodo poškodovani,
oziroma v bližini območij z visokim sevanjem. Prostori morajo imeti ustrezno
prezračevanje in sistem za spremljanje sevanja;
4.     
inštrumente, orodje, opremo, dokumentacijo in sisteme za komunikacijo,
ki se uporabljajo ob izrednem dogodku, vključno s potrebno mobilno opremo in
potrošnim materialom. Vse našteto mora biti:
- 
vedno dostopno, ne glede na to, ali se nahaja na lokaciji objekta ali
izven nje,
- 
ustrezno skladiščeno, redno preizkušano, pregledovano in vzdrževano,
tako da se ohranja uporabnost, vključno z ustrezno podporno dokumentacijo,
- 
uporabno med projektnimi nesrečami in razširjenimi projektnimi
nesrečami,
- 
shranjeno tako, da morebitna nesreča na vse našteto ne bi imela
neželenega vpliva,
- 
dostop do mest hrambe mora biti mogoč tudi v primeru večjega uničenja
infrastrukture.
(2) Upravljavec sevalnega ali jedrskega objekta, ki ni
jedrska elektrarna, mora v načrtu zaščite in reševanja objekta zagotoviti
smiselno podobne zmogljivosti kakor v prejšnjem odstavku, vendar prilagojene
značilnostim in tveganju tega objekta z upoštevanjem stopenjskega pristopa.
64. člen
(usposabljanje za obvladovanje izrednega dogodka)
(1) Upravljavec sevalnega ali jedrskega objekta mora
določiti znanje, veščine in sposobnosti za izvajanje nalog ob izrednem dogodku,
ki jih potrebujejo izvajalci interventnih dejavnosti in osebje zunanjih
organizacij, s katerimi ima upravljavec sevalnega ali jedrskega objekta urejeno
zagotavljanje nalog za obvladovanje izrednega dogodka na območju sevalnega ali
jedrskega objekta.
(2) Usposabljanje izvajalcev interventnih dejavnosti
mora obsegati temeljno usposabljanje o načrtu zaščite in reševanja objekta,
usposabljanje iz varstva pred sevanji in nadaljevalno obnovitveno usposabljanje
v časovnih zaporedjih, s katerimi se zagotovi ohranjanje potrebnega znanja.
Upravljavec sevalnega ali jedrskega objekta mora zagotoviti, da opravijo
načrtovano usposabljanje izvajalci interventnih dejavnosti in osebje zunanjih organizacij,
s katerimi ima upravljavec sevalnega ali jedrskega objekta urejeno
zagotavljanje nalog za obvladovanje izrednega dogodka na območju sevalnega ali
jedrskega objekta.
(3) Upravljavec jedrske elektrarne mora redno, najmanj
enkrat na leto, preveriti načrt zaščite in reševanja objekta z izvedbo vaje.
Vaje morajo vključevati čim več zunanjih organizacij, s katerimi ima upravljavec
sevalnega ali jedrskega objekta urejeno zagotavljanje nalog za obvladovanje
izrednega dogodka na območju sevalnega ali jedrskega objekta. Za lokacije z več
jedrskimi objekti morajo nekatere vaje vključevati tudi dogodke, ki prizadenejo
več objektov na lokaciji. Vaje morajo vključevati tudi uporabo in priključitev
mobilne opreme, če ta obstaja.
(4) Upravljavec sevalnega ali jedrskega objekta, ki ni
jedrska elektrarna, mora preverjati načrt zaščite in reševanja objekta z
izvajanjem rednih vaj s smiselno uporabo določbe prejšnjega odstavka tako
pogosto, kot je to primerno glede na značilnosti in tveganost tega objekta,
vendar najmanj enkrat na tri leta za raziskovalni reaktor, odlagališče in
skladišče radioaktivnih odpadkov in najmanj enkrat na pet let za druge objekte.
(5) Vaje za morebitni izredni dogodek morajo biti
sistematično ovrednotene. Pridobljene izkušnje morajo biti uporabljene za
pregled in posodobitev načrta zaščite in reševanja objekta.
65. člen
(predhodno obveščanje prebivalstva in obveščanje ob izrednem
dogodku)
(1) Upravljavec sevalnega ali jedrskega objekta mora
vnaprej obvestiti prebivalstvo, za katero so v načrtu zaščite in reševanja
predvideni zaščitni ukrepi, o njim namenjenih zdravstvenih zaščitnih ukrepih
ter o ustreznem ravnanju v takšnih primerih.
(2) Te informacije morajo vsebovati vsaj:
1.     
glavna dejstva o radioaktivnosti ter njenih učinkih na ljudi in okolje;
2.     
opis različnih vrst izrednih dogodkov ter njihovih posledic za
prebivalstvo in okolje;
3.     
opis izrednih ukrepov, predvidenih za alarmiranje, varstvo in pomoč
prebivalstvu ob izrednem dogodku;
4.     
ustrezne informacije o ravnanju prebivalstva ob izrednem dogodku.
(3) Informacije iz drugega odstavka tega člena je treba
dopolnjevati najmanj enkrat na tri leta in ob vseh pomembnih spremembah. Te
informacije morajo biti vedno na voljo javnosti.
66. člen
(informiranje izvajalcev interventnih dejavnosti zunaj
objekta)
(1) Upravljavec sevalnega ali jedrskega objekta mora
izvajalcem interventnih ukrepov in vsem tistim, ki niso delavci tega objekta
oziroma niso vključeni v njegove dejavnosti, vendar bi bili lahko vključeni v
organizacijo za obvladovanje izrednega dogodka, dati ustrezne in redno
obnovljene informacije o tveganju takšnega posredovanja za njihovo zdravje in o
preventivnih ukrepih, ki jih je v takšnem primeru treba izvesti. Te informacije
morajo upoštevati vrsto možnih primerov izrednih dogodkov in ukrepov.
(2) Takoj po nastanku izrednega dogodka je treba
informacije iz prejšnjega odstavka ustrezno dopolniti glede na posebne okoliščine
tega dogodka.
(3) Upravljavec sevalnega ali jedrskega objekta mora
zagotoviti predhodno obveščanje izvajalcev interventnih dejavnosti in drugih
ljudi na lokaciji objekta o dejavnostih, ki bi se izvedle ob izrednem dogodku.
To mora biti vključeno v vaje iz 64. člena tega pravilnika.
8. PREHODNE IN KONČNE DOLOČBE
67. člen
(uskladitev)
Upravljavec sevalnega ali jedrskega objekta mora uskladiti
obratovanje svojega objekta s tem pravilnikom najpozneje v 12
mesecih po začetku veljavnosti tega pravilnika.
68. člen
(obstoječi objekti)
Ne glede na določbo prejšnjega člena mora upravljavec jedrske
elektrarne Krško uskladiti verjetnostne varnostne analize z določbama 2. in 5.
točke tretjega odstavka 50. člena tega pravilnika najpozneje do
1. januarja 2023.
69. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
zagotavljanju varnosti po začetku obratovanja sevalnih ali jedrskih objektov
(Uradni list RS, št. 85/09, 9/10 – popr. in 87/11).
70. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-503/2015
Ljubljana, dne 14. novembra 2016
EVA 2015-2550-0192
Irena Majcen l.r.
Ministrica
za okolje in prostor

Priloga 1: Zasnova
dnevnega poročila o obratovanju jedrske elektrarne
Priloga 2: Zasnova
mesečnega poročila o obratovanju jedrske elektrarne
Priloga 3: Zasnova
četrtletnega poročila o obratovanju jedrske elektrarne
Priloga 4: Zasnova
letnega poročila o obratovanju jedrske elektrarne
Priloga 5: Zasnova
letnega poročila o obratovanju raziskovalnega reaktorja
Priloga 6: Seznam
dogodkov, o katerih mora upravljavec jedrske elektrarne izredno poročati
Priloga 7: Varnostno
presejanje in razvrstitev spremembe v kategorijo 1
Priloga 8: Varnostna
ocena ter razvrstitev sprememb v kategorijah 2 in 3
Priloga 9: Zasnova
obsega in vsebine občasnega varnostnega pregleda sevalnega ali jedrskega
objekta
Priloga 10: Zasnova
obsega in vsebine občasnega varnostnega pregleda odlagališča radioaktivnih
odpadkov in izrabljenega goriva