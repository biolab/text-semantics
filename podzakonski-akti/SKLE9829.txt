1. člen
(vsebina sklepa)
(1) Ta sklep določa podrobnejšo
vsebino in najmanjši obseg revizijskega pregleda letnega poročila vzajemnega
pokojninskega sklada in krovnega pokojninskega sklada ter vsebino revizorjevega
poročila.
(2) Če ni v tem sklepu določeno
drugače, se za podsklad krovnega pokojninskega sklada smiselno uporabljajo
določbe tega sklepa, ki veljajo za vzajemni pokojninski sklad.
2. člen
(revizijski pregled in revizorjevo poročilo)
(1) Revizijski pregled obsega:
1.     
revidiranje letnih računovodskih izkazov vzajemnega pokojninskega sklada
in krovnega pokojninskega sklada;
2.     
pregled spoštovanja pravil določenih v Zakonu o pokojninskem in
invalidskem zavarovanju (Uradni list RS, št. 96/12 in 39/13; v nadaljnjem
besedilu: ZPIZ-2), splošnih aktih o upravljanju vzajemnega pokojninskega sklada
izdanih na njegovi podlagi, pravilnosti in popolnosti obvestil in poročil
Agenciji za trg vrednostnih papirjev (v nadaljnjem besedilu: Agencija) ter javnih
objav informacij o poslovanju vzajemnega pokojninskega sklada.
(2) Na podlagi revizijskega pregleda,
revizor skladno s pravili revidiranja iz prvega odstavka 4. člena Zakona o
revidiranju (Uradni list RS, št. 65/08), pripravi poročilo, ki obsega:
1.     
revizorjevo poročilo o računovodskih izkazih in
2.     
poročilo o izpolnjevanju pravil iz 2. točke prvega odstavka tega člena v
skladu s stališčem Slovenskega inštituta za revizijo.
3. člen
(revizorjevo poročilo o računovodskih
izkazih)
(1) Revizor revidira računovodske
izkaze iz drugega odstavka 2. člena Sklepa o letnem poročilu vzajemnega
pokojninskega sklada in krovnega pokojninskega sklada (Uradni list RS, št.
79/13).
(2) V primeru krovnega pokojninskega
sklada, revizor revidira in pregleda zbirni izkaz finančnega položaja in izkaz
poslovnega izida krovnega pokojninskega sklada ter računovodske izkaze
podskladov krovnega pokojninskega sklada in pripravi eno revizorjevo poročilo
za krovni pokojninski sklad skupaj s podskladi.
4. člen
(poročilo o izpolnjevanju pravil)
(1) Poročilo o izpolnjevanju pravil je
pripravljeno na podlagi pregleda spoštovanja pravil, ki jih določa ZPIZ-2 in na
njegovi podlagi izdani splošni akti o upravljanju pokojninskih skladov ter
vsebuje:
1.     
poročilo o naložbah vzajemnega pokojninskega sklada,
2.     
poročilo o vrednosti enote premoženja vzajemnega pokojninskega sklada,
3.     
poročilo o izpolnjevanju pravil o upravljanju tveganj,
4.     
poročilo o poslih s skrbnikom oziroma z njim povezanimi osebami in
5.     
poročilo o pravilnosti in popolnosti obvestil in poročil Agenciji ter
javnih objav informacij o poslovanju vzajemnega pokojninskega sklada.
(2) V primeru krovnega pokojninskega
sklada revizor pripravi eno poročilo o izpolnjevanju pravil.
5. člen
(poročilo o naložbah vzajemnega
pokojninskega sklada)
Poročilo o naložbah vzajemnega
pokojninskega sklada vključuje revizorjevo ugotovitev o tem, ali so na podlagi
opravljenih preveritev naložbe vzajemnega pokojninskega sklada usklajene z
določbami ZPIZ–2, s sklepom, ki ureja naložbe vzajemnega pokojninskega sklada,
in pravili upravljanja vzajemnega pokojninskega sklada.
6. člen
(poročilo o vrednosti enote premoženja
vzajemnega pokojninskega sklada)
Poročilo o vrednosti enote premoženja
vzajemnega pokojninskega sklada vključuje revizorjevo ugotovitev o tem, ali je,
na podlagi opravljenih preveritev, vrednost enote premoženja vzajemnega
pokojninskega sklada izračunana v skladu s predpisi in na podlagi podatkov iz
računovodskih izkazov vzajemnega pokojninskega sklada.
7. člen
(poročilo o izpolnjevanju pravil o
upravljanju tveganj)
Na podlagi opravljenih preveritev poročilo
o izpolnjevanju pravil o upravljanju tveganj vključuje revizorjevo ugotovitev o
tem:
1.     
ali je za vzajemni pokojninski sklad oziroma krovni pokojninski sklad
pripravljen, dokumentiran in sprejet načrt upravljanja tveganj v skladu s
sklepom, ki ureja upravljanje tveganj pokojninskega sklada;
2.     
ali upravljavec vzajemnega pokojninskega sklada izvaja načrt upravljanja
tveganj vzajemnega pokojninskega sklada, in sicer:
a)   
ali izvaja dokumentirane postopke za ugotavljanje tveganj, ki jim je ali
bi jim lahko bil izpostavljen vzajemni pokojninski sklad;
b)   
ali izvaja dokumentirane postopke za merjene oziroma ocenjevanje
tveganj;
c)   
ali izvaja dokumentirane ukrepe za sprejemanje, zmanjševanje,
razpršitev, prenos in izognitev tveganjem, ki jih je upravljavec vzajemnega
pokojninskega sklada ugotovil in izmeril oziroma ocenil;
d)   
ali izračunava skupno izpostavljenost vzajemnega pokojninskega sklada v
zvezi z izvedenimi finančnimi instrumenti, če so sredstva vzajemnega
pokojninskega sklada naložena v izvedene finančne instrumente.
8. člen
(poročilo o poslih s skrbnikom oziroma z
njim povezanimi osebami)
Poročilo o poslih s skrbnikom oziroma z
njim povezanimi osebami vključuje revizorjevo mnenje o tem, ali na podlagi
opravljanih preveritev posli iz 277. in 278. člena ZPIZ-2 izpolnjujejo pogoje
iz prvega oziroma drugega odstavka 278. člena ZPIZ-2 oziroma desetega
odstavka 430. člena ZPIZ-2 in o tem, ali sta skrbnik vzajemnega pokojninskega
sklada in upravljavec pri teh poslih oziroma naložbah ravnala v najboljšem
interesu članov vzajemnega pokojninskega sklada.
9. člen
(poročilo o pravilnosti in popolnosti
obvestil in poročil Agenciji ter javnih objav)
(1) Poročilo o pravilnosti in
popolnosti obvestil in poročil Agenciji vključuje revizorjevo ugotovitev o tem,
ali na podlagi opravljenih preveritev obvestila in poročila, sestavljena za
vzajemni pokojninski sklad, odražajo stanje, ki je razvidno iz revidiranih
računovodskih izkazov.
(2) Poročilo o pravilnosti in
popolnosti javnih objav informacij o poslovanju vzajemnega pokojninskega sklada
vključuje revizorjevo ugotovitev o tem, ali so na podlagi opravljenih
preveritev javne objave pravilne in popolne ter skladne s stanjem v
računovodskih izkazih.
PREHODNA IN KONČNA DOLOČBA
10. člen
(uporaba sklepa)
Za pokojninske sklade, ki morajo
pokojninske načrte in pravila upravljanja uskladiti v skladu s prvim odstavkom
416. člena ZPIZ-2, se ta sklep začne uporabljati za revizijski pregled
prvega letnega poročila pripravljenega po uskladitvi, do takrat pa se uporablja
Sklep o revizijskem pregledu letnega poročila vzajemnega pokojninskega sklada
(Uradni list RS, št. 110/09).
11. člen
(uveljavitev sklepa)
Ta sklep začne veljati petnajsti dan po
objavi v Uradnem listu Republike Slovenije.
Št. 00702-12/2013-6
Ljubljana, dne 14. januarja 2014
EVA 2013-1611-0138
Predsednik sveta
Agencije za trg vrednostnih papirjev
dr. Damjan Žugelj l.r.