I. SPLOŠNA DOLOČBA
1. člen
(vsebina)
(1) S to uredbo se določajo podrobnejša merila in kriteriji
za določanje višine sredstev za financiranje ali sofinanciranje (v nadaljnjem
besedilu: financiranje) projektov, investicij in izvajanje dejavnosti (v
nadaljnjem besedilu: projekti) za izvajanje razvojnih usmeritev parkovnih
lokalnih skupnosti.
(2) S to uredbo se določata tudi način priprave in
podrobnejša vsebina akcijskega načrta za financiranje parkovnih lokalnih
skupnosti (v nadaljnjem besedilu: akcijski načrt).
II. AKCIJSKI NAČRT
2. člen
(vsebina akcijskega načrta)
(1) Podlaga za financiranje projektov je enoletni akcijski
načrt.
(2) Akcijski načrt obsega naslednje vsebine:
-       
podrobnejše cilje, ki so pomembni za uresničevanje namena narodnega
parka in so določeni v načrtu upravljanja;
-       
določitev projektov parkovnih lokalnih skupnosti, ki so predmet
financiranja po tej uredbi;
-       
finančno ovrednotenje akcijskega načrta in posameznih projektov,
vključno z viri njihovega financiranja.
3. člen
(priprava akcijskega načrta)
(1) Akcijski načrt pripravi javni zavod Triglavski narodni
park (v nadaljnjem besedilu: javni zavod) do konca meseca marca za tekoče leto.
Pri njegovi pripravi sodelujejo parkovne lokalne skupnosti.
(2) Javni zavod pozove parkovne lokalne skupnosti, naj
predložijo predloge projektov za financiranje, ki so pripravljeni v skladu s
predpisom, ki ureja pripravo in obravnavo investicijske dokumentacije za vse
investicijske projekte in druge ukrepe, ki se financirajo po predpisih, ki
urejajo javne finance. Iz predloga projektov za financiranje morajo biti jasno
razvidne finančna konstrukcija projekta, višina stroškov in vrednost projekta.
(3) Za projekte za financiranje, ki le deloma dosegajo cilje
Triglavskega narodnega parka, se v akcijskem načrtu določi višina stroškov, ki
se priznajo kot upravičeni stroški pri posameznem projektu.
(4) Parkovne lokalne skupnosti lahko predložijo tudi predlog
projektov za financiranje, ki bi jih izvedlo več parkovnih lokalnih skupnosti
skupaj (v nadaljnjem besedilu: skupni projekt). Iz predloga skupnega projekta
mora biti poleg podatkov iz prejšnjega odstavka jasno razviden tudi delež
stroškov posamezne parkovne lokalne skupnosti.
(5) Če parkovna lokalna skupnost predloži več projektov za
financiranje, se praviloma projekti nanašajo na različne razvojne usmeritve,
določene v predpisu, ki ureja Triglavski narodni park, oziroma na različne
podrobnejše cilje, ki so določeni v akcijskem načrtu in so pomembni za
uresničevanje namena Triglavskega narodnega parka.
III. NAČIN DODELITVE SREDSTEV
4. člen
(viri financiranja in delitev finančnih sredstev)
(1) Finančna sredstva za financiranje projektov iz akcijskega
načrta se zagotovijo iz državnega proračuna v okviru finančnega načrta
ministrstva, pristojnega za okolje, v skladu z zakonom, ki ureja Triglavski
narodni park.
(2) Med projekte, ki se neposredno nanašajo na izvajanje
razvojnih usmeritev v skladu z zakonom, ki ureja Triglavski narodni park, se
štejejo tudi projekti ali njihovi deli, pri katerih so upravičeni stroški
nastali zunaj območja Triglavskega narodnega parka, če so ti namenjeni
doseganju ciljev narodnega parka in jih v narodnem parku ni mogoče doseči ter
so hkrati skladni z vsebinami, določenimi v načrtu upravljanja Triglavskega
narodnega parka.
5. člen
(način dodelitve sredstev za financiranje)
(1) Pri dodelitvi sredstev za financiranje se upoštevajo samo
stroški, za katere parkovna lokalna skupnost ni pridobila finančnih sredstev
iz:
-       
proračuna Republike Slovenije;
-       
proračuna Evropske unije in na podlagi drugih mednarodnih finančnih
mehanizmov;
-       
drugih virov.
(2) Upravičeni stroški projekta so investicijski in
materialni stroški izvajanja razvojnih nalog v okviru projektov parkovne
lokalne skupnosti, in sicer:
-       
stroški, ki so nastali zaradi izvajanja projektov;
-       
stroški, ki temeljijo na verodostojnih knjigovodskih in drugih listinah;
-       
neto stroški z davkom na dodano vrednost (v nadaljnjem besedilu: DDV),
kadar DDV ni izterljiv na podlagi predpisov, ki urejajo DDV.
(3) Za upravičen strošek iz prejšnjega odstavka se ne šteje:
-       
strošek, ki ima stalni ali periodični značaj, ali
-       
strošek, povezan z rednimi nalogami, ki spada med lokalne zadeve javnega
pomena in ne med vsebine projektov, ki se financirajo, ali
-       
DDV, kadar je izterljiv na podlagi predpisov, ki urejajo DDV, obresti na
dolgove, bančni stroški ali stroški garancij.
(4) Parkovna lokalna skupnost izstavi ministrstvu v skladu z
akcijskim načrtom zahtevek za izplačilo po izvedenem projektu najpozneje do 20.
novembra tekočega leta. Pred izstavitvijo zahtevka za izplačilo mora izveden
projekt vsebinsko in finančno potrditi javni zavod na podlagi naslednjih
dokazil in listin:
-       
kopije računov;
-       
dokazil o plačilu storitev in blaga;
-       
slikovnega ali video gradiva in drugih dokazil, ki potrjujejo izvedbo
vseh načrtovanih aktivnosti po posameznih projektih.
IV. SPREMLJANJE IZVAJANJA AKCIJSKEGA NAČRTA
6. člen
(spremljanje izvajanja akcijskega načrta)
(1) Za izvajanje projekta iz akcijskega načrta je odgovorna
parkovna lokalna skupnost, ki je nosilec projekta.
(2) Javni zavod spremlja izvajanje akcijskega načrta in o
njegovem izvajanju poroča ministrstvu, pristojnemu za okolje, v polletnem in
letnem poročilu o delu javnega zavoda.
V. PREHODNA IN KONČNI DOLOČBI
7. člen
(prvi akcijski načrt)
Akcijski načrt za leto 2021 pripravi javni zavod v enem
mesecu po uveljavitvi te uredbe.
8. člen
(prenehanje veljavnosti)
Z dnem uveljavitve te uredbe preneha veljati Uredba o merilih
in kriterijih za spodbujanje in sofinanciranje projektov, investicij ter
izvajanje dejavnosti v Triglavskem narodnem parku (Uradni list RS, št. 2/20).
9. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00719-25/2021
Ljubljana, dne 15. julija 2021
EVA 2021-2550-0005
Vlada Republike Slovenije
Janez Janša
predsednik