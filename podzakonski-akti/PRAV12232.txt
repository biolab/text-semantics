1. člen
(vsebina pravilnika)
(1) Ta pravilnik določa način
izvajanja splošne mature in poklicne mature (v nadaljnjem besedilu: matura) za
kandidate s posebnimi potrebami, ki so upravičeni do prilagojenega načina
izvajanja mature. Izvajanje mature je prilagojeno na tak način, da kandidati s
posebnimi potrebami lahko izkažejo svoje znanje in sposobnosti.
(2) Kandidati s posebnimi potrebami iz
prejšnjega odstavka so kandidati iz 2. in 3. člena tega pravilnika.
2. člen
(kandidati z odločbo o usmeritvi)
(1) Kandidati z odločbo o usmeritvi so
tisti kandidati, ki so bili na podlagi zakona, ki ureja usmerjanje otrok s
posebnimi potrebami, z odločbo o usmeritvi usmerjeni v izobraževalne programe s
prilagojenim izvajanjem in dodatno strokovno pomočjo oziroma v prilagojene
izobraževalne programe z enakovrednim izobrazbenim standardom.
(2) Kandidati z odločbo o usmeritvi
uveljavljajo pravico do prilagojenega načina izvajanja mature v skladu s
prilagoditvami, ki so jih na podlagi odločbe o usmeritvi in strokovnega mnenja
komisije za usmerjanje otrok s posebnimi potrebami (v nadaljnjem besedilu:
strokovno mnenje) imeli v času izobraževanja in ne presegajo prilagoditev za
posamezno skupino kandidatov s posebnimi potrebami, določenih v Preglednici
možnih prilagoditev načina opravljanja mature za kandidate s posebnimi
potrebami, ki je sestavni del Vloge za uveljavljanje pravic kandidata s
posebnimi potrebami pri opravljanju mature (v nadaljnjem besedilu: vloga za
kandidate s posebnimi potrebami). Vloga za kandidate s posebnimi potrebami se
izpolni na obrazcu, ki je kot priloga sestavni del tega pravilnika.
(3) Med kandidate z odločbo o
usmeritvi štejejo tudi kandidati, ki ob prijavi na maturo nimajo več statusa
dijaka, so pa v času rednega izobraževanja bili z odločbo usmerjeni v
izobraževalne programe s prilagojenim izvajanjem in dodatno strokovno pomočjo
oziroma v prilagojene izobraževalne programe z enakovrednim izobrazbenim
standardom.
(4) Kandidati z odločbo o usmeritvi
uveljavljajo pravico do prilagojenega načina izvajanja mature na podlagi zadnje
odločbe o usmeritvi in strokovnega mnenja.
3. člen
(drugi kandidati)
(1) Drugi kandidati so tisti kandidati,
ki v utemeljenih primerih potrebujejo prilagojen način izvajanja mature in
nimajo odločbe o usmeritvi (v nadaljnjem besedilu: kandidati brez odločbe o
usmeritvi).
(2) Kandidati brez odločbe o usmeritvi
so:
-       
kandidati, ki zaradi posledic poškodb, nesreče ali bolezni, ki se jim je
zgodila v šolskem letu, v katerem bodo opravljali maturo, potrebujejo
prilagoditve, kot jih imajo slepi, slabovidni ali kandidati z okvaro vidne
funkcije, gluhi ali naglušni, gibalno ovirani ali dolgotrajno bolni kandidati,
-       
kandidati z barvno slepoto in
-       
kandidati brez statusa dijaka, ki v času rednega izobraževanja niso
pridobili odločbe o usmeritvi, imajo pa posebne vzgojno izobraževalne potrebe
in bi bili v skladu s pravilnikom, ki ureja organizacijo in način dela komisij
za usmerjanje otrok s posebnimi potrebami, opredeljeni kot slepi ali slabovidni
oziroma kandidati z okvaro vidne funkcije, gluhi ali naglušni, gibalno ovirani
ali dolgotrajno bolni.
(3) Kandidati brez odločbe o usmeritvi
uveljavljajo pravico do prilagojenega načina izvajanja mature na podlagi
dokazil pristojnih institucij oziroma mnenj zdravnikov specialistov za
posamezno področje, ki niso starejša od enega leta (v nadaljnjem besedilu:
dokazila). Prilagoditve za posamezno skupino kandidatov s posebnimi potrebami ne
smejo presegati prilagoditev, določenih v Preglednici možnih prilagoditev
načina opravljanja mature za kandidate s posebnimi potrebami.
4. člen
(prijava kandidata s posebnimi potrebami)
(1) Kandidat s posebnimi potrebami ob
predprijavi k maturi do 15. novembra izpolni tudi vlogo za kandidate s
posebnimi potrebami v sodelovanju s šolo, na kateri je vpisan oziroma bo
opravljal maturo. Kandidat s posebnimi potrebami, ki uveljavlja prilagojen
način ocenjevanja izpitov, k vlogi priloži odločbo o usmeritvi in strokovno
mnenje. Kandidat brez odločbe o usmeritvi predloži poleg vloge za kandidate s
posebnimi potrebami tudi ustrezna dokazila.
(2) Kandidat brez odločbe o usmeritvi
iz prve alineje drugega odstavka 3. člena tega pravilnika lahko vlogo za
kandidate s posebnimi potrebami in dokazila predloži najkasneje do roka za
prijavo na maturo.
(3) Kandidat brez odločbe o usmeritvi,
ki se poškoduje, se mu zgodi nesreča ali zboli teden pred prijavo ali po izteku
roka za prijavo na maturo, mora najkasneje v treh delovnih dneh po dogodku o
tem obvestiti šolo ter oddati vlogo za kandidate s posebnimi potrebami in
dokazila. Šola podatke o kandidatu s posebnimi potrebami najkasneje naslednji
delovni dan vnese v aplikacijo za prijavo kandidatov s posebnimi potrebami.
(4) Šola vloge kandidatov s posebnimi
potrebami skupaj z odločbami o usmeritvi, strokovnimi mnenji in dokazili do
datuma, ki ga določi Državni izpitni center (v nadaljnjem besedilu: RIC) v
koledarju splošne in poklicne mature, vnese v aplikacijo za prijavo kandidatov
s posebnimi potrebami na maturo.
5. člen
(priprava predloga)
(1) RIC pripravi predlog prilagojenega
načina opravljanja mature za kandidata s posebnimi potrebami na podlagi vloge
za kandidate s posebnimi potrebami, odločbe o usmeritvi, strokovnega mnenja ali
dokazil ter možnih prilagoditev za posamezno skupino kandidatov s posebnimi
potrebami.
(2) RIC lahko pri pripravi predloga
prilagojenega načina opravljanja mature za kandidate s posebnimi potrebami sodeluje
tudi s strokovnjaki, ki jih imenuje v ta namen. Strokovnjaki lahko sodelujejo
tudi pri:
-       
pripravi navodil za prilagojen način ocenjevanja znanja,
-       
reševanju strokovnih vprašanj s področja prilagojenega načina izvajanja
mature in
-       
usposabljanju članov državnih predmetnih komisij za maturo pri pripravi
prilagojenega načina ocenjevanja znanja.
6. člen
(določitev prilagojenega načina izvajanja
mature)
Državna komisija za splošno maturo oziroma
Državna komisija za poklicno maturo na podlagi predloga RIC-a iz prejšnjega
člena odloči o prilagojenem načinu opravljanja mature in določi prilagojen
način opravljanja mature ter o tem obvesti kandidata s posebnimi potrebami in
šolo.
7. člen
(izvedba izpitov)
(1) Za izvedbo izpitov je pristojna
šola, kjer se kandidat s posebnimi potrebami prijavi.
(2) Koordinacijo priprave in izvedbe
izpitov za predmete, za katere so imenovane državne predmetne komisije, opravlja
RIC.
(3) Koordinacijo priprave in izvedbe
poklicne mature pri drugem predmetu, za katerega niso imenovane državne
predmetne komisije za poklicno maturo, in pri četrtem predmetu poklicne mature
opravlja Center Republike Slovenije za poklicno izobraževanje (v nadaljnjem
besedilu: CPI).
(4) Navodila za izvedbo prilagojenega
načina opravljanja mature za kandidate s posebnimi potrebami pripravita RIC za
predmete iz drugega odstavka tega člena in CPI za predmete iz tretjega odstavka
tega člena.
8. člen
(prilagoditve)
(1) Kandidatu s posebnimi potrebami se
lahko omogočijo naslednje prilagoditve:
-       
prilagojen način opravljanja izpita,
-       
prilagoditev gradiva za izpit,
-       
opravljanje izpita s pomočjo računalnika in uporaba posebnih pripomočkov
in
-       
prilagojen način ocenjevanja izpitov.
(2) Možne prilagoditve za posamezno
skupino kandidatov s posebnimi potrebami so glede na njihove posebne
vzgojno-izobraževalne potrebe določene v Preglednici možnih prilagoditev načina
opravljanja mature za kandidate s posebnimi potrebami.
9. člen
(prilagojen načina opravljanja izpita)
(1) Kandidatu s posebnimi potrebami se
lahko omogoči:
-       
podaljšan čas opravljanja pisnega oziroma ustnega izpita,
-       
prekinitve opravljanja pisnega in ustnega izpita,
-       
prekinjanje zvočnega posnetka pri tujih in drugih jezikih ter glasbi,
-       
opravljanje izpita s pomočnikom,
-       
opravljanje izpita v posebnem prostoru,
-       
prilagoditev opreme v prostoru.
(2) Čas opravljanja izpita se
kandidatu s posebnimi potrebami lahko podaljša za največ 50%, slepim,
slabovidnim in kandidatom z okvaro vidne funkcije, gibalno oviranim in dolgotrajno
bolnim (zaradi nujne terapije v času opravljanja izpita) pa izjemoma do 100%
predvidenega časa za izpit.
(3) Šola lahko prekine opravljanje
izpita ali za največ 50% predvidenega časa podaljša čas odmora in tudi čas priprave
na izpit, če ugotovi, da bi bilo to potrebno.
(4) Kandidatu s posebnimi potrebami je
lahko dodeljen pomočnik, ki kandidatu nudi tehnično pomoč pri izvedbi ali
tolmač slovenskega znakovnega jezika. Pomočnik ali tolmač ne sme biti
kandidatov učitelj tega predmeta, sorodnik ali spremljevalec.
(5) Kandidatu s posebnimi potrebami se
glede na njegove posebne vzgojno-izobraževalne potrebe lahko prilagodita oprema
in prostor, v katerem opravlja izpit. Kandidat lahko opravlja izpite skupaj z
drugimi kandidati ali pa se mu zagotovi poseben prostor.
10. člen
(prilagoditev gradiva za izpit)
(1) Kandidatu s posebnimi potrebami se
lahko prilagodi gradivo za izpit.
(2) Zaradi priprave prilagoditev
kompleta z ustnimi vprašanji kandidat s posebnim potrebami, ki je do omenjenih
prilagoditev upravičen, izžreba številki listkov z ustnimi vprašanji najpozneje
do datuma, ki je določen s koledarjem mature. Šola vpiše izžrebani številki v
aplikacijo za prijavo kandidatov s posebnimi potrebami.
(3) Pri četrtem predmetu poklicne
mature so vprašanja vezana na izdelek oziroma storitev, zato kandidat s
posebnimi potrebami vprašanj ne žreba. Prilagoditev vprašanj pripravi šola.
11. člen
(opravljanje izpitov z računalnikom in
uporaba posebnih pripomočkov)
(1) Kandidatu s posebnimi potrebami se
lahko omogoči opravljanje izpita z računalnikom tako, da nima dostopa do drugih
pripomočkov na računalniku oziroma v računalniškem programu. Kandidat s
posebnimi potrebami lahko uporablja le računalniške programe, ki mu tehnično
olajšajo izvedbo izpita. Njegovo delo mora biti natisnjeno, iz računalnika pa
se mora zbrisati.
(2) Kandidatu s posebnimi potrebami se
glede na njegove posebne vzgojno-izobraževalne potrebe lahko omogoči uporaba
posebnih pripomočkov.
12. člen
(prilagoditev načina ocenjevanja izpitov
na splošni maturi)
Državna predmetna komisija in strokovnjaki
iz 5. člena tega pravilnika v sodelovanju z RIC-em pripravijo navodila za
prilagojen način ocenjevanja zunanjih delov izpitov in ustnih izpitov za
kandidate s posebnimi potrebami, ki so upravičeni do prilagoditev načina
ocenjevanja.
13. člen
(prilagoditev načina ocenjevanja izpitov
na poklicni maturi)
(1) Državna predmetna komisija in
strokovnjaki iz 5. člena tega pravilnika v sodelovanju z RIC-em pripravijo
navodila za prilagojen način ocenjevanja zunanjih delov izpitov za predmete, za
katere so imenovane državne predmetne komisije, za kandidate s posebnimi
potrebami, ki so upravičeni do prilagoditev načina ocenjevanja.
(2) Navodila za prilagojen način
ocenjevanja izpitov, za katere državne predmetne komisije za poklicno maturo
niso imenovane, pripravi šola v skladu z navodili za izvedbo prilagojenega
načina opravljanja mature, ki jih pripravi CPI, in navodili za ocenjevanje
posameznega predmeta.
14. člen
(prilagoditev načina opravljanja
notranjega dela izpita)
Pri prilagoditvah načina opravljanja
notranjega dela izpita se uporabljajo načela, ki sicer veljajo za prilagojeno
izvajanje praktičnega izobraževanja na šoli.

Priloga:
Vloga za uveljavljanje pravic kandidata s posebnim potrebami pri opravljanju
mature
Priloga:
Preglednica možnih prilagoditev načina opravljanja mature za kandidate s
posebnimi potrebami

Pravilnik o načinu izvajanja mature za
kandidate s posebnimi potrebami (Uradni list RS, št. 82/14) vsebuje naslednje prehodne in
končne določbe:
»PREHODNE IN KONČNE DOLOČBE
15. člen
(priprava
Navodil za izvedbo prilagojenega načina opravljanja mature za kandidate s
posebnimi potrebami)
Navodila za izvedbo prilagojenega načina
opravljanja mature za kandidate s posebnimi potrebami iz 7. člena tega
pravilnika pripravita CPI in RIC do 31. marca 2015.
16. člen
(rok za
predložitev dokazil)
(1) Ne glede na rok, določen v prvem
odstavku 4. člena tega pravilnika, morajo kandidati s posebnimi potrebami za
opravljanje mature v letu 2015 vlogo in dokazila oddati do 31. decembra
2014.
(2) Šola vloge za kandidate s
posebnimi potrebami, odločbe o usmeritvi, strokovna mnenja oziroma dokazila v
šolskem letu 2014/2015 vnese v računalniški program za prijavo kandidatov s
posebnimi potrebami in jih v fizični obliki posreduje na RIC.
17. člen
(prenehanje
veljavnosti)
(1) Z dnem uveljavitve tega pravilnika
preneha veljati Pravilnik o načinu izvajanja mature za kandidate s posebnimi
potrebami (Uradni list RS, št. 48/10).
(2) Ne glede na prejšnji odstavek se
za kandidate s posebnimi potrebami, ki bodo opravljali poklicno maturo v
zimskem izpitnem roku 2014, uporablja pravilnik iz prejšnjega odstavka.
18. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o načinu
izvajanja mature za kandidate s posebnimi potrebami (Uradni list RS, št. 108/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati 15. oktobra
2021.«.